<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 48</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/jer/48"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/jer">Jeremiah</a> &gt <strong>Chapter 48</strong></div><p><span class="verse"><a name="1">1</a>Kundër Moabit. Kështu thotë Zoti i ushtrive, Perëndia i Izraelit: &quot;Mjerë Nebi, sepse u shkatërrua; Kiriathaimi është mbuluar nga turpi, është pushtuar; kështjella është mbuluar nga turpi dhe është e tronditur.</span> <span class="verse"><a name="2">2</a>Lavdia e Moabit nuk është më; në Heshbon kurdisin të keqen kundër tij, duke thënë: &quot;Ejani dhe ta shkatërrojmë, në mënyrë që të mos jetë më një komb&quot;. Edhe ti, o Madmen, do të shkatërrohesh, shpata do të të ndjekë.</span> <span class="verse"><a name="3">3</a>Një zë që kërkon ndihmë do të dalë nga Horonaimi: shkatërrim dhe rrënim i thellë!</span> <span class="verse"><a name="4">4</a>Maobi është copëtuar, të vegjlit e tij bëjnë që të dëgjohet zëri i tyre.</span> <span class="verse"><a name="5">5</a>Mbi të përpjetën e Luhithit po ngjiten duke qarë në hidhërim, ndërsa në tatëpjetën e Horonaimit dëgjohet zëri plot ankth i disfatës.</span> <span class="verse"><a name="6">6</a>Ikni, shpëtoni jetën tuaj dhe bëhuni si një marinë në shkretëtirë!</span> <span class="verse"><a name="7">7</a>Duke qënë se ke pasë besim në veprat e tua dhe në thesaret e tua, edhe ti do të kapesh; dhe Kemoshi do të shkojë në robëri bashkë me priftërinjtë dhe princat e tij.</span> <span class="verse"><a name="8">8</a>Shkatërruesi do të vijë kundër të gjitha qyteteve, dhe asnjë qytet nuk do të shpëtojë; lugina do të zhduket dhe fusha do të shkatërrohet, ashtu si ka thënë Zoti.</span> <span class="verse"><a name="9">9</a>I jepni krahë Moabit, që të mund të fluturojë tutje; qytetet e tij do të bëhen të shkreta dhe askush nuk do të banojë në to.</span> <span class="verse"><a name="10">10</a>I mallkuar qoftë ai që kryen veprën e Zotit shkel e shko, i mallkuar qoftë ai që e pengon shpatën e tij të derdhë gjak!</span> <span class="verse"><a name="11">11</a>Moabi ka qënë i qetë qysh në moshë të re, duke pushuar mbi llumin e tij, dhe nuk ka kaluar nga një enë në enën tjetër dhe as që ka shkuar në robëri; prandaj i ka mbetur shija e tij dhe parfumi i tij nuk ka pësuar ndryshime.</span> <span class="verse"><a name="12">12</a>Prandaj ja, do vijnë ditët&quot;, thotë Zoti, &quot;në të cilat do t'i dërgoj disa njerëz që do t'i toçitin enët; do t'i zbrazin enët e tij dhe do t'i thyejnë anforat e tij.</span> <span class="verse"><a name="13">13</a>Atëherë Moabit do t'i vijë turp nga Kemoshi, ashtu si shtëpia e Izraelit u turpërua nga Betheli, tek i cili kishte pasur besim.</span> <span class="verse"><a name="14">14</a>Si mund të thoni: &quot;Ne jemi burra të fortë dhe trima për betejën&quot;?</span> <span class="verse"><a name="15">15</a>Moabi është shkatërruar; qytetet e tij po nxjerrin tym dhe të rinjtë e tyre më të mirë zbresin në kasaphanë&quot;, thotë Mbreti emri i të cilit është Zoti i ushtrive.</span> <span class="verse"><a name="16">16</a>Gjëma e Moabit është tashmë e afërt dhe kobi po i vjen me hapa të shpejtë.</span> <span class="verse"><a name="17">17</a>Mbani zi për të, të gjithë ju që e rrethoni dhe të gjithë ju, që njihni emrin e tij, thoni: &quot;Si u thye ai skeptër i fortë, ai bastun i mrekullushëm?&quot;.</span> <span class="verse"><a name="18">18</a>O bijë që banon në Dibon, zbrit nga lavdia jote dhe ulu në tokën e zhuritur, sepse shkatërruesi i Moabit ka dalë kundër teje, ka shkatërruar kështjellat e tua.</span> <span class="verse"><a name="19">19</a>O ti që banon në Aroer, ndalu gjatë rrugës dhe shiko; merr në pyetje ikanakun dhe atë që po ikën dhe pyet: &quot;Çfarë ka ndodhur?&quot;.</span> <span class="verse"><a name="20">20</a>Moabi është mbuluar me turp, sepse është i thyer; rënkoni dhe bërtisni, njoftoni mbi Arnonin që Moabi është shkatërruar!</span> <span class="verse"><a name="21">21</a>Një ndëshkim erdhi mbi krahinën e fushës, mbi Holon, mbi Jahatsin dhe mbi Mefaathin,</span> <span class="verse"><a name="22">22</a>mbi Dibonin, Nebon dhe mbi Beth-Diblathaimin,</span> <span class="verse"><a name="23">23</a>mbi Kiriathaimin, Beth-Gamulin dhe Beth-Meon,</span> <span class="verse"><a name="24">24</a>mbi Keriothin, Botsrahun dhe mbi tërë qytetet e vendit të Moabit, të largëta dhe të afërta.</span> <span class="verse"><a name="25">25</a>Briri i Moabit është prerë dhe krahu i tij është copëtuar&quot;, thotë Zoti.</span> <span class="verse"><a name="26">26</a>&quot;Deheni, sepse është ngritur kundër Zotit. Moabi do të vërtitet në të vjellat e tij dhe do të bëhet edhe ai objekt talljeje.</span> <span class="verse"><a name="27">27</a>Izraeli vallë nuk ka qënë për ty një objekt talljeje? Mos u gjet vallë midis hajdutëve, sepse sa herë që ti flet për të ti po tund kokën?</span> <span class="verse"><a name="28">28</a>Braktisni qytetet dhe shkoni të banoni në shkëmb, o banorë të Moabit, dhe bëhuni si pëllumbesha që bën folenë e saj në faqet e një gremine.</span> <span class="verse"><a name="29">29</a>Kemi dëgjuar krenarinë e Moabit, jashtëzakonisht krenar, fodullëkun e tij, kryeneçësinë e tij, arrogancën e tij dhe mendjemadhësinë e zemrës së tij.</span> <span class="verse"><a name="30">30</a>Unë e njoh tërbimin e tij&quot;, thotë Zoti, &quot;që nuk ka përmbajtje, të mburrurit e tij që nuk ka përfunduar në asgjë.</span> <span class="verse"><a name="31">31</a>Prandaj unë po ngre një vajtim mbi Moabin dhe do të lëshoj britma nëpër të gjithë Moabin; do të vajtohet për burrat e Kir-Heresit.</span> <span class="verse"><a name="32">32</a>O vreshtë e Sibmahut, unë qaj për ty ashtu si qahet për Jazerin; shermendet e tua kanë arritur matanë detit, arrinin deri në detin e Jazerit. Shkatërruesi i tij është sulur mbi frytet e tua verore dhe mbi rrushin që do vilej.</span> <span class="verse"><a name="33">33</a>Gëzimi dhe hareja janë zhdukur nga fusha pjellore dhe nga vendi i Moabit; bëra që të zhduket vera nga butet, askush nuk e shtrydh më rrushin me britma gëzimi, britmat e tyre nuk janë më britma gëzimi.</span> <span class="verse"><a name="34">34</a>Për shkak të britmës së Heshbonit zëri i tyre u dëgjua deri në Elealeh dhe në Jehats, nga Tsoari deri në Horonaim, ashtu si një lopë trevjeçare; ujrat e Nimrimit madje janë bërë një shkreti.</span> <span class="verse"><a name="35">35</a>Unë do të fik në Moab&quot;, thotë Zoti, &quot;atë që ofron flijime mbi vendet e larta dhe atë që u djeg temjan perëndive të tij.</span> <span class="verse"><a name="36">36</a>Prandaj zemra ime për Moabin do të qajë si fyejt, zemra ime do të qajë si fyejt për burrat e Kir-Heresit, sepse pasuria që kanë fituar ka humbur.</span> <span class="verse"><a name="37">37</a>Sepse çdo kokë do të rruhet, çdo mjekër do të pritet, mbi të gjitha duart do të ketë të prera dhe mbi ijët do të jetë thesi.</span> <span class="verse"><a name="38">38</a>Mbi të gjitha çatitë e Moabit dhe në sheshet e tij s'ka veçse vajtim, sepse unë e kam bërë copë-copë Moabin, si një enë që nuk ka më vlerë&quot;, thotë Zoti.</span> <span class="verse"><a name="39">39</a>&quot;Do të vajtojnë duke thënë: &quot;Si u thye! Si ka kthyer Moabi paturpësisht kurrizin! Si është bërë Moabi tallja dhe frika e atyre që i rinë rrotull&quot;&quot;.</span> <span class="verse"><a name="40">40</a>Sepse kështu thotë Zoti: &quot;Ja, ai do të nisë fluturimin si një shqiponjë dhe do t'i hapë krahët e tij në drejtim të Moabit.</span> <span class="verse"><a name="41">41</a>Keriothi u pushtua, fortesat janë zënë dhe zemra e trimave të Moabit në atë ditë do të jetë si zemra e një gruaje në dhembjet e lindjes.</span> <span class="verse"><a name="42">42</a>Moabi do të shkatërrohet, nuk do të jetë më popull, sepse është ngritur kundër Zotit.</span> <span class="verse"><a name="43">43</a>Frika, gropa, laku të kërcënojnë, o banor i Moabit&quot; thotë Zoti.</span> <span class="verse"><a name="44">44</a>&quot;Kush ikën përpara frikës do të bjerë në gropë dhe kush del nga gropa do të kapet në lak, sepse unë do të sjell mbi të, mbi Moabin vitin e ndëshkimit të tij&quot; thotë Zoti.</span> <span class="verse"><a name="45">45</a>&quot;Në hijen e Heshbonit ndalen, të kapitur, ikanakët, por një zjarr del nga Heshboni dhe një flakë nga mesi i Sihonit, që përpin anët e Moabit dhe pjesën e sipërme të kokës së njerëzve kryengritës.</span> <span class="verse"><a name="46">46</a>Mjerë ti, O Moab! Populli i Kemoshit është i humbur sepse bijtë e tu janë çuar në robëri dhe bijat e tua në mërgim.</span> <span class="verse"><a name="47">47</a>Por unë do të kthej Moabin nga robëria gjatë ditëve të fundit, thotë Zoti&quot;. Deri këtu gjykim mbi Moabin.</span> </p></div</div></div></body></html>