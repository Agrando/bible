<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 72</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/ps/72"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/ps">Psalms</a> &gt <strong>Chapter 72</strong></div><p><span class="verse"><a name="1">1</a>O Perëndi, paraqit mendimet e tua mbretit dhe drejtësinë tënde birit të mbretit,</span> <span class="verse"><a name="2">2</a>dhe ai do të gjykojë popullin tënd me drejtësi dhe të pikëlluarit e tu me saktësi.</span> <span class="verse"><a name="3">3</a>Malet do t'i sjellin paqen popullit dhe kodrat drejtësinë.</span> <span class="verse"><a name="4">4</a>Ai do t'u sigurojë drejtësi të pikëlluarve të popullit, do të shpëtojë bijtë e nevojtarëve dhe do të dërrmojë shtypësin.</span> <span class="verse"><a name="5">5</a>Ata do të të kenë frikë deri sa të ketë diell dhe hënë, për të gjitha brezat.</span> <span class="verse"><a name="6">6</a>Ai do të zbresë si shiu mbi barin e kositur, si një rrebesh që vadit tokën.</span> <span class="verse"><a name="7">7</a>Në ditët e tij i drejti do të lulëzojë dhe ka për të patur shumë paqe deri sa të mos ketë më hënë.</span> <span class="verse"><a name="8">8</a>Ai do të mbretërojë nga një det te tjetri dhe nga lumi deri në skajet e tokës.</span> <span class="verse"><a name="9">9</a>Banorët e shkretëtirës do të përkulen para tij, dhe armiqtë e tij do të lëpijnë pluhurin.</span> <span class="verse"><a name="10">10</a>Mbretërit e Tarshishit dhe të ishujve do t'i paguajnë haraçin, mbretërit e Shebas dhe ai i Sabas do t'i ofrojnë dhurata.</span> <span class="verse"><a name="11">11</a>Po, gjithë mbretërit do ta adhurojnë dhe gjithë kombet do t'i shërbejnë.</span> <span class="verse"><a name="12">12</a>Sepse ai do ta çlirojë nevojtarin që bërtet dhe të mjerin që nuk ka se kush ta ndihmojë.</span> <span class="verse"><a name="13">13</a>Atij do t'i vijë keq për të dobëtin dhe për nevojtarin dhe do të shpëtojë jetën e nevojtarëve.</span> <span class="verse"><a name="14">14</a>Ai do të çlirojë jetën e tyre nga shtypja dhe nga dhuna, dhe gjaku i tyre do të jetë i çmuar para syve të tij.</span> <span class="verse"><a name="15">15</a>Dhe ai do të jetojë; dhe do t'i jepet ari i Shebas, do të bëhen vazhdimisht lutje për të dhe do të bekohet tërë ditën.</span> <span class="verse"><a name="16">16</a>Do të ketë bollëk gruri mbi tokë, në majat e maleve; kallinjtë e tij do të valëviten si drurët e Libanit, dhe banorët e qyteteve do të lulëzojnë si bari i tokës.</span> <span class="verse"><a name="17">17</a>Emri i tij do të vazhdojë përjetë, emri i tij do të përhapet deri sa të ketë diell; dhe tërë kombet do të bekohen në të dhe do ta shpallin të lumtur.</span> <span class="verse"><a name="18">18</a>I bekuar qoftë Zoti Perëndia, Perëndia i Izraelit; vetëm ai bën mrekulli.</span> <span class="verse"><a name="19">19</a>Qoftë i bekuar përjetë emri i tij i lavdishëm, dhe tërë toka qoftë e mbushur me lavdinë e tij. Amen, amen.</span> <span class="verse"><a name="20">20</a>Këtu mbarojnë lutjet e Davidit, birit të Isait.</span> </p></div</div></div></body></html>