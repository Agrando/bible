<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/ps/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/ps">Psalms</a> &gt <strong>Chapter 37</strong></div><p><span class="verse"><a name="1">1</a>Mos u dëshpëro për shkak të njerëzve të këqij; mos ki smirë ata që veprojnë me ligësi,</span> <span class="verse"><a name="2">2</a>sepse ata shpejt do të kositen si bari dhe do të thahen si bari i blertë.</span> <span class="verse"><a name="3">3</a>Ki besim tek Zoti dhe bëj të mira; bano vendin dhe shto besnikërinë.</span> <span class="verse"><a name="4">4</a>Gjej kënaqësinë tënde në Zotin dhe ai do të plotësojë dëshirat e zemrës sate.</span> <span class="verse"><a name="5">5</a>Vendose fatin tënd tek Zoti, ki besim tek ai dhe ai ka për të vepruar.</span> <span class="verse"><a name="6">6</a>Ai do të bëjë të shkëlqejë drejtësia jote si drita dhe ndershmëria e saj si mesdita.</span> <span class="verse"><a name="7">7</a>Rri në heshtje para Zotit dhe prite atë; mos u hidhëro për atë që i shkojnë mbarë punët e veta, për njeriun që ndjek planet e këqija të tij.</span> <span class="verse"><a name="8">8</a>Hiq dorë nga zemërimi dhe lëre përbuzjen; mos u dëshpëro; kjo do të të çonte edhe ty të bëje të keqen.</span> <span class="verse"><a name="9">9</a>Sepse njerëzit e këqij do të shfarosen, por ata që shpresojnë tek Zoti do të bëhen zotër të tokës.</span> <span class="verse"><a name="10">10</a>Edhe pak dhe i pabesi nuk do të jetë më; po, ti do të kërkosh me kujdes vendin e tij dhe ai nuk do të jetë më.</span> <span class="verse"><a name="11">11</a>Por zemërbutët do të zotërojnë tokën dhe do të gëzojnë një paqe të madhe.</span> <span class="verse"><a name="12">12</a>I pabesi komploton kundër të drejtit dhe kërcëllin dhëmbët kundër tij.</span> <span class="verse"><a name="13">13</a>Zoti qesh me të, sepse e sheh që vjen dita e tij.</span> <span class="verse"><a name="14">14</a>Të pabesët kanë nxjerrë shpatën dhe kanë nderur harkun e tyre për të rrëzuar të mjerin dhe nevojtarin, për të vrarë ata që ecën drejt në rrugën e tyre.</span> <span class="verse"><a name="15">15</a>Shpata e tyre do të hyjë në zemrën e tyre dhe harqet e tyre do të thyhen.</span> <span class="verse"><a name="16">16</a>Vlen më tepër e pakta e të drejtit se sa bollëku i shumë të pabesëve.</span> <span class="verse"><a name="17">17</a>Sepse krahët e të pabesëve do të thyhen, por Zoti i përkrah të drejtët.</span> <span class="verse"><a name="18">18</a>Zoti i njeh ditët e njerëzve të ndershëm dhe trashëgimia e tyre do të vazhdojë përjetë.</span> <span class="verse"><a name="19">19</a>Ata nuk do të ngatërrohen në kohën e fatkeqësisë dhe në ditët e zisë do të ngopen.</span> <span class="verse"><a name="20">20</a>Por të pabesët do të vdesin dhe armiqtë e Zotit do të konsumohen dhe do të bëhen tym si dhjami i qengjave.</span> <span class="verse"><a name="21">21</a>I pabesi merr hua dhe nuk e kthen, por i drejti ka mëshirë dhe dhuron.</span> <span class="verse"><a name="22">22</a>Sepse të bekuarit nga Zoti do të trashëgojnë tokën, por ata që janë mallkuar prej tij do të shfarosen.</span> <span class="verse"><a name="23">23</a>Hapat e njeriut i drejton Zoti, kur atij i pëlqejnë rrugët e tij.</span> <span class="verse"><a name="24">24</a>Por kur njeriu rrëzohet, nuk shtrihet për tokë, sepse Zoti e mban për dore.</span> <span class="verse"><a name="25">25</a>Unë kam qenë fëmijë dhe tani jam plakur, por nuk e kam parë kurrë të drejtin të braktisur dhe pasardhësit e tij të lypin bukë.</span> <span class="verse"><a name="26">26</a>Ai ka mëshirë dhe jep kurdoherë hua; dhe pasardhësit e tij janë në bekim.</span> <span class="verse"><a name="27">27</a>Largohu nga e keqja dhe bëj të mirën, dhe do të kesh një banesë të përjetshme.</span> <span class="verse"><a name="28">28</a>Sepse Zoti e do drejtësinë dhe nuk ka për t'i braktisur kurrë shenjtorët e tij; ata do të ruhen përjetë, ndërsa pasardhësit e të pabesëve do të shfarosen.</span> <span class="verse"><a name="29">29</a>Të drejtët do të trashëgojnë tokën dhe do të banojnë gjithnjë mbi të.</span> <span class="verse"><a name="30">30</a>Nga goja e të drejtit del dituri dhe gjuha e tij flet për drejtësi.</span> <span class="verse"><a name="31">31</a>Ligji i Perëndisë të tij është në zemrën e tij; hapat e tij nuk do të lëkunden.</span> <span class="verse"><a name="32">32</a>I pabesi spiunon të drejtin dhe përpiqet ta vrasë.</span> <span class="verse"><a name="33">33</a>Zoti nuk do ta lërë në duart e tij dhe nuk do të lejojë që të dënohet, kur të gjykohet.</span> <span class="verse"><a name="34">34</a>Ki shpresë të patundur tek Zoti dhe ndiq rrugën tij, dhe ai do të të lartojë me qëllim që ti të trashëgosh tokën; kur të pabesët të jenë të shfarosur, ti do ta shikosh.</span> <span class="verse"><a name="35">35</a>E pashë njeriun e pushtetshëm dhe të furishëm të begatohet si një pemë e gjelbër në tokën e tij të lindjes,</span> <span class="verse"><a name="36">36</a>por pastaj u zhduk; dhe ja, nuk është më; e kërkova, por nuk e gjeta më.</span> <span class="verse"><a name="37">37</a>Ki kujdes për njeriun e ndershëm dhe këqyr njeriun e drejtë, sepse e ardhmja e këtij njeriu do të jetë paqja.</span> <span class="verse"><a name="38">38</a>Por shkelësit do të shkatërrohen të gjithë; në fund të pabesët do të dërrmohen.</span> <span class="verse"><a name="39">39</a>Por shpëtimi i të drejtëve vjen nga Zoti; ai është kështjella e tyre në kohën e fatkeqësisë.</span> <span class="verse"><a name="40">40</a>Dhe Zoti i ndihmon dhe i çliron; i çliron nga të pabesët dhe i shpëton, sepse kanë gjetur strehë tek ai.</span> </p></div</div></div></body></html>