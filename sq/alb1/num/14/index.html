<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/num/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/num">Numbers</a> &gt <strong>Chapter 14</strong></div><p><span class="verse"><a name="1">1</a>Atëherë tërë asambleja ngriti zërin dhe filloi të bërtasë; dhe atë natë populli qau.</span> <span class="verse"><a name="2">2</a>Dhe të gjithë bijtë e Izraelit murmurisnin kundër Moisiut dhe kundër Aaronit dhe tërë asambleja u tha atyre: &quot;Sikur të kishim vdekur në vendin e Egjiptit ose të kishim vdekur në këtë shkretëtirë!</span> <span class="verse"><a name="3">3</a>Pse Zoti na çon në këtë vend që të biem nga goditja e shpatave? Gratë dhe fëmijët tanë do të bëhen pre e armikut. A nuk do të ishte më mirë për ne të kthehemi në Egjipt?&quot;.</span> <span class="verse"><a name="4">4</a>Dhe i thanë njëri tjetrit: &quot;Të zgjedhim një kryetar dhe të kthehemi në Egjipt!&quot;.</span> <span class="verse"><a name="5">5</a>Atëherë Moisiu dhe Aaroni ranë përmbys përpara tërë asamblesë së mbledhur të bijve të Izraelit.</span> <span class="verse"><a name="6">6</a>Jozueu, bir i Nunit, dhe Kalebi, bir i Jenufehut, që ishin ndër ata që kishin vëzhguar vendin, grisën rrobat e tyre,</span> <span class="verse"><a name="7">7</a>dhe i folën kështu asamblesë së bijve të Izraelit: &quot;Vendi që kemi përshkuar për ta vëzhguar është një vend i mirë, shumë i mirë.</span> <span class="verse"><a name="8">8</a>Në rast se Zoti kënaqet me ne, do të na çojë në këtë vend dhe do të na japë neve, &quot;një vend ku rrjedh qumësht dhe mjaltë&quot;.</span> <span class="verse"><a name="9">9</a>Vetëm mos ngrini krye kundër Zotit dhe mos kini frikë nga populli i vendit, sepse ai do të jetë ushqimi ynë; mbrojtja e tyre është larguar nga ata dhe Zoti është me ne; mos kini frikë nga ata&quot;.</span> <span class="verse"><a name="10">10</a>Atëherë tërë asambleja foli për t'i vrarë me gurë; por lavdia e Zotit iu shfaq në çadrën e mbledhjes tërë bijve të Izraelit.</span> <span class="verse"><a name="11">11</a>Pastaj Zoti i tha Moisiut: &quot;Deri kur do të më përçmojë ky popull? Dhe deri kur do të refuzojnë të besojnë pas gjithë atyre mrekullive që kam bërë në mes të tyre?</span> <span class="verse"><a name="12">12</a>Unë do ta godas me murtajë dhe do ta shkatërroj, por do të bëj prej teje një komb më të madh dhe më të fuqishëm se ai&quot;.</span> <span class="verse"><a name="13">13</a>Moisiu i tha Zotit: &quot;Por do ta dëgjojnë Egjiptasit, nga mesi i të cilëve e ke ngritur këtë popull për fuqinë tënde,</span> <span class="verse"><a name="14">14</a>dhe do t'ia bëjnë të ditur banorëve të këtij vendi. Ata kanë dëgjuar që ti, o Zot, je në mes të këtij populli, i shfaqesh atij sy për sy, që reja jote qëndron mbi ta dhe që ecën para tyre ditën në  një kolonë reje dhe natën në një kolonë të  zjarrtë.</span> <span class="verse"><a name="15">15</a>Tani në se e bën këtë popull të vdesë si një njeri të vetëm, kombet që kanë dëgjuar namin tënd do të flasin, duke thënë:</span> <span class="verse"><a name="16">16</a>&quot;Me qenë se Zoti nuk ka qenë i zoti ta futë këtë popull në vendin që ishte betuar t'i jepte, e vrau në shkretëtirë&quot;.</span> <span class="verse"><a name="17">17</a>Por tani, të lutem, le të shfaqet fuqia e Zotit tim në madhështinë e saj, ashtu si fole duke thënë:</span> <span class="verse"><a name="18">18</a>&quot;Zoti është i ngadaltë në zemërim dhe i madh në mëshirë; ai fal padrejtësinë dhe mëkatin, por nuk lë pa ndëshkuar fajtorin, duke dënuar paudhësinë e etërve te bijtë, deri në brezin e tretë ose të katërt&quot;.</span> <span class="verse"><a name="19">19</a>Fale paudhësinë e këtij populli, me madhështinë e mëshirës sate, ashtu siç e ke falur këtë popull nga Egjipti deri këtu&quot;.</span> <span class="verse"><a name="20">20</a>Atëherë Zoti tha: &quot;Unë fal, ashtu si kërkove ti;</span> <span class="verse"><a name="21">21</a>por, ashtu siç është e vërtetë që unë jetoj, e gjithë toka do të jetë plot me lavdinë e Zotit,</span> <span class="verse"><a name="22">22</a>dhe tërë këta njerëz që kanë parë lavdinë time dhe mrekullitë që kam bërë në Egjipt e në shkretëtirë, dhe më kanë tunduar dhjetë herë dhe nuk e kanë dëgjuar zërin tim,</span> <span class="verse"><a name="23">23</a>me siguri nuk kanë për ta parë vendin që u betova t'u jap etërve të tyre. Askush nga ata që më kanë përçmuar nuk ka për ta parë;</span> <span class="verse"><a name="24">24</a>por shërbëtorin tim Kaleb, duke qenë se veproi i shtyrë nga një frymë tjetër e më ka ndjekur plotësisht, unë do ta fus në vendin ku ka shkuar; dhe pasardhësit e tij do ta zotërojnë.</span> <span class="verse"><a name="25">25</a>Amalekitët dhe Kananejtë banojnë në luginë, nesër kthehuni prapa dhe nisuni drejt shkretëtirës, në drejtim të Detit të Kuq&quot;.</span> <span class="verse"><a name="26">26</a>Zoti u foli akoma Moisiut dhe Aaronit, duke u thënë:</span> <span class="verse"><a name="27">27</a>&quot;Deri kur do të duroj këtë asamble të keqe që murmurit kundër meje? Unë dëgjova murmuritjet që bëjnë bijtë e Izraelit kundër meje.</span> <span class="verse"><a name="28">28</a>U thuaj atyre: Ashtu siç është e vërtetë që unë jetoj, thotë Zoti, unë do t'ju bëj atë që kam dëgjuar prej jush.</span> <span class="verse"><a name="29">29</a>Kufomat tuaja do të bien në këtë shkretëtirë; ju të gjithë që jeni regjistruar, nga mosha njëzet vjeç e lart, dhe që keni murmuritur kundër meje,</span> <span class="verse"><a name="30">30</a>nuk do të hyni me siguri në vendin ku u betova se do të banoni, me përjashtim të Kalebit, birit të Jefunehut, dhe të Jozueut, birit të Nunit.</span> <span class="verse"><a name="31">31</a>Të vegjlit tuaj përkundrazi, që ju thatë se do të ishin viktima të armiqve, do t'i fus; dhe ata do të njohin vendin që ju keni përçmuar.</span> <span class="verse"><a name="32">32</a>Por sa për ju, kufomat tuaja do të bien në këtë shkretëtirë.</span> <span class="verse"><a name="33">33</a>Dhe bijtë tuaj do të kullosin kopetë në shkretëtirë dyzet vjet me radhë dhe do të mbajnë ndëshkimin për pabesitë tuaja, deri sa të treten kufomat tuaja në shkretëtirë.</span> <span class="verse"><a name="34">34</a>Në bazë të numrit të ditëve që keni përdorur për të vëzhguar vendin, domethënë dyzet ditë, për çdo ditë do të mbani fajin tuaj një vit, gjithsej, pra, dyzet vjet; dhe kështu do të kuptoni se ç'do të thotë që unë jam tërhequr nga ju.</span> <span class="verse"><a name="35">35</a>Unë, Zoti, fola; me siguri, kështu do të veproj kundër gjithë kësaj asambleje të keqe që u mblodh kundër meje; në këtë shkretëtirë do të treten dhe këtu do të vdesin&quot;.</span> <span class="verse"><a name="36">36</a>Njerëzit që Moisiu kishte dërguar për të vëzhguar vendin, mbas kthimit të tyre e kishin shtyrë tërë asamblenë të murmuriste kundër tij, duke paraqitur një raport të keq për vendin,</span> <span class="verse"><a name="37">37</a>ata njerëz, që kishin përpiluar raportin e keq për vendin, vdiqën nga një plagë përpara Zotit.</span> <span class="verse"><a name="38">38</a>Por Jozueu, bir i Nunit, dhe Kalebi, bir i Jefunehut, mbetën të gjallë midis gjithë atyre që kishin shkuar të vëzhgonin vendin.</span> <span class="verse"><a name="39">39</a>Atëherë Moisiu u njoftoi këto fjalë tërë bijve të Izraelit, dhe populli ndjeu një dhimbje të thellë.</span> <span class="verse"><a name="40">40</a>U ngritën herët në mëngjes dhe u ngjitën në majë të malit, duke thënë: &quot;Ja ku jemi; ne do të ngjitemi në vendin për të cilin na foli Zoti, sepse kemi mëkatuar&quot;.</span> <span class="verse"><a name="41">41</a>Por Moisiu tha: &quot;Pse e shkelni urdhrin e Zotit? Nuk ka për t'ju dalë mbarë.</span> <span class="verse"><a name="42">42</a>Mos u ngjitni, sepse do t'ju mundin armiqtë tuaj, Zoti nuk është në mes jush.</span> <span class="verse"><a name="43">43</a>Para jush në fakt ndodhen Amalekitët dhe Kananejtë, dhe ju do të rrëzoheni nga shpatat e tyre; sepse jeni larguar nga rruga e Zotit, Zoti nuk do të jetë me ju&quot;.</span> <span class="verse"><a name="44">44</a>Me gjithë atë ata patën guximin të ngjiten në majë të malit; por arka e besëlidhjes së Zotit dhe Moisiu nuk lëvizën nga mesi i kampit.</span> <span class="verse"><a name="45">45</a>Atëherë Amalekitët dhe Kananejtë, që banonin mbi këtë mal, zbritën poshtë, i thyen dhe i vunë përpara deri në Hormah.</span> </p></div</div></div></body></html>