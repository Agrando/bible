<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/num/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/num">Numbers</a> &gt <strong>Chapter 11</strong></div><p><span class="verse"><a name="1">1</a>Por populli u ankua dhe kjo nuk tingëlloi mirë në veshët e Zotit; sa e dëgjoi, Zoti u zemërua, dhe zjarri i tij shpërtheu midis tyre dhe shkatërroi skajin e kampit.</span> <span class="verse"><a name="2">2</a>Atëherë populli i bërtiti Moisiut; Moisiu iu lut Zotit dhe zjarri u shua.</span> <span class="verse"><a name="3">3</a>Kështu ky vend u quajt Taberah, sepse zjarri i Zotit ishte ndezur midis tyre.</span> <span class="verse"><a name="4">4</a>Dhe fundërrinën heterogjene që ishte midis popullit e pushtoi një lakmi e madhe; edhe bijtë e Izraelit filluan të ankohen dhe të thonë: &quot;Kush do të na japë mish për të ngrënë?</span> <span class="verse"><a name="5">5</a>Nuk i harrojmë peshqit që i hanim falas në Egjipt, kastravecat, pjeprat, preshtë, qepët dhe hudhrat.</span> <span class="verse"><a name="6">6</a>Por tani e tërë qënia jonë ka shteruar; para syve tanë nuk ka asgjë tjetër veç kësaj mane&quot;.</span> <span class="verse"><a name="7">7</a>Mana i ngjante farës së koriandrit dhe kishte pamjen e bdelit.</span> <span class="verse"><a name="8">8</a>Populli shkonte rreth e rrotull për ta mbledhur; pastaj e bënte miell me mokrat ose e shtypte në havan, e zinte në një tenxhere ose përgatiste kuleç, të cilët kishin shijen e kuleçëve me vaj.</span> <span class="verse"><a name="9">9</a>Kur binte vesa mbi kamp natën, binte mbi të edhe mana.</span> <span class="verse"><a name="10">10</a>Por Moisiu dëgjoi popullin që ankohej, në të gjitha familjet e tij, secili në hyrje të çadrës së vet; zemërimi i Zotit shpërtheu me të madhe dhe kjo nuk i pëlqeu aspak edhe Moisiut.</span> <span class="verse"><a name="11">11</a>Atëherë Moisiu i tha Zotit: &quot;Pse e trajtove kaq keq shërbëtorin tënd? Pse nuk gjeta hir para syve të tu për ta vënë barrën e gjithë këtij populli mbi mua?</span> <span class="verse"><a name="12">12</a>Mos vallë unë e kam gjeneruar tërë këtë popull? Mos vallë kam qenë unë që e kam nxjerrë në dritë, që ti të më thuash: &quot;Mbaje në prehrin tënd, ashtu si taja mban fëmijën që pi sisë, deri në vendin që ti u ke premtuar me betim etërve të tij&quot;?</span> <span class="verse"><a name="13">13</a>Ku mund të gjej mish për t'i dhënë tërë këtij populli? Sepse vazhdon të qajë para meje, duke thënë: &quot;Na jep mish për të ngrënë!&quot;.</span> <span class="verse"><a name="14">14</a>Unë nuk mund ta mbaj vetëm tërë këtë popull; është një barrë shumë e rëndë për mua.</span> <span class="verse"><a name="15">15</a>Në qoftë se kjo është mënyra me të cilën ti dëshiron të më trajtosh, të lutem, më vrit menjëherë po të kem gjetur hir para syve të tu; por mos lejo që unë të shoh fatkeqësinë time!&quot;.</span> <span class="verse"><a name="16">16</a>Atëherë Zoti i tha Moisiut: &quot;Mblidhmë shtatëdhjetë njerëz nga pleqtë e Izraelit, që ti i njeh si pleq të popullit dhe funksionarë të tij; silli në çadrën e mbledhjes dhe të rrinë aty me ty.</span> <span class="verse"><a name="17">17</a>Unë do të zbres dhe aty do të flas me ty; do të marr pastaj nga Fryma që është mbi ty dhe do t'ua kaloj atyre, me qëllim që ta mbajnë bashkë me ty barrën e popullit, dhe të mos e mbash ti vetëm.</span> <span class="verse"><a name="18">18</a>Pastaj do t'i thuash popullit: Shenjtërohuni për nesër, dhe do të hani mish, sepse keni qarë në veshët e Zotit, duke thënë: &quot;Kush do të na japë mish për të ngrënë? Ishim kaq mirë në Egjipt!&quot;. Prandaj Zoti do t'ju japë mish dhe ju do ta hani.</span> <span class="verse"><a name="19">19</a>Dhe do ta hani jo për një ditë, jo për dy ditë, jo për pesë ditë, jo për dhjetë ditë, jo për njëzet ditë,</span> <span class="verse"><a name="20">20</a>por për një muaj të tërë, deri sa t'ju dalë nga hunda dhe t'ju shkaktojë neveri, sepse keni hedhur poshtë Zotin dhe keni qarë para tij, duke thënë: &quot;Pse vallë dolëm nga Egjipti?&quot;&quot;.</span> <span class="verse"><a name="21">21</a>Atëherë Moisiu tha: &quot;Ky popull, në mes të të cilit ndodhem, ka gjashtëqind mijë të rritur, dhe ti ke thënë: &quot;Unë do t'u jap mish dhe ata do të hanë mish një muaj të tërë!&quot;.</span> <span class="verse"><a name="22">22</a>Mos duhen therur kope të tëra bagëtish të trasha dhe të imta që të kenë mjaft mish? Apo duhet mbledhur për ta gjithë peshku i detit që ta kenë një sasi të mjaftueshme?&quot;.</span> <span class="verse"><a name="23">23</a>Zoti iu përgjegj Moisiut: &quot;Krahu i Zotit është shkurtuar ndofta? Tani do të shikosh në se fjala ime do të shkojë në vend apo jo&quot;.</span> <span class="verse"><a name="24">24</a>Pastaj Moisiu doli dhe i njoftoi popullit fjalët e Zotit; mblodhi pastaj shtatëdhjetë njerëz pleq të popullit dhe i vendosi rreth e qark çadrës së mbledhjes.</span> <span class="verse"><a name="25">25</a>Atëherë Zoti zbriti në renë dhe i foli atij, mori nga Fryma që qëndronte mbi të dhe e çoi mbi të shtatëdhjetë pleqtë; por kur Fryma u vu mbi ta, ata bënë profeci, me gjithë se më vonë nuk bënë më.</span> <span class="verse"><a name="26">26</a>Por dy njerëz, njëri quhej Eldad dhe tjetri Medad, kishin mbetur në kamp; dhe Fryma u vu edhe mbi ta; këta ishin ndër të regjistruarit, por nuk kishin dalë për të shkuar në çadër; megjithatë bënë profeci në kamp.</span> <span class="verse"><a name="27">27</a>Një djalë shkoi me vrap t'ia referojë këtë gjë Moisiut dhe i tha: &quot;Eldadi dhe Medadi po bëjnë profeci në kamp&quot;.</span> <span class="verse"><a name="28">28</a>Atëherë Jozueu, bir i Nunit dhe shërbëtor i Moisiut, një nga të rinjtë e tij, filloi të thotë: &quot;Moisi, imzot, bëji që të heqin dorë!&quot;.</span> <span class="verse"><a name="29">29</a>Por Moisiu iu përgjegj: &quot;Ndofta je xheloz për mua? Ah, le të ishin të gjithë profetë në popullin e Zotit dhe dhëntë Zoti që Fryma e tij të vihet mbi ta!&quot;.</span> <span class="verse"><a name="30">30</a>Pastaj Moisiu u kthye në kamp bashkë me pleqtë e Izraelit.</span> <span class="verse"><a name="31">31</a>Atëherë u ngrit një erë me urdhër të Zotit dhe solli shkurta nga ana e detit, dhe i la të binin pranë kampit, një ditë ecjeje nga një anë dhe një ditë ecjeje nga ana tjetër rreth e qark kampit, me</span> <span class="verse"><a name="32">32</a>Populli mbeti në këmbë gjithë atë ditë, tërë natën dhe tërë ditën vijuese, dhe mblodhi shkurtat. (Ai që mblodhi më pak pati dhjetë homer); dhe i shtrinë rreth e qark kampit.</span> <span class="verse"><a name="33">33</a>Kishin akoma mishin ndër dhëmbë dhe nuk e kishin përtypur akoma, kur zemërimi i Zotit kundër popullit u ndez dhe ai e goditi popullin me një plagë shumë të rëndë.</span> <span class="verse"><a name="34">34</a>Kështu ky vend u quajt Kibroth-Hataavah sepse aty u varrosën njerëzit që ishin dhënë pas epsheve.</span> <span class="verse"><a name="35">35</a>Nga Kibroth-Hataavau populli u nis për në Haltseroth dhe u ndal në këtë vend.</span> </p></div</div></div></body></html>