<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/num/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/num">Numbers</a> &gt <strong>Chapter 32</strong></div><p><span class="verse"><a name="1">1</a>Bijtë e Rubenit dhe bijtë e Gadit kishin një sasi jashtëzakonisht të madhe bagëtish; dhe kur panë që vendi i Jazerit dhe vendi i Galaadit ishin një tokë e përshtatshme për të rritur bagëti,</span> <span class="verse"><a name="2">2</a>bijtë e Gadit dhe bijtë e Rubenit erdhën për të folur me Moisiun, me priftin Eleazar dhe me prijësit e asamblesë, dhe thanë:</span> <span class="verse"><a name="3">3</a>&quot;Atarothi, Diboni, Jaazeri, Nimrahu, Heshboni, Elealehu, Sebami, Nebo dhe Beoni,</span> <span class="verse"><a name="4">4</a>vendi që Zoti ka goditur para asamblesë së Izraelit, është një vend i përshtatshëm për të rritur bagëti, dhe shërbëtorët e tu kanë bagëti&quot;.</span> <span class="verse"><a name="5">5</a>Ata thanë akoma: &quot;Në rast se kemi gjetur hirin tënd, jepua këtë vend shërbëtorëve të tu në pronësi dhe mos na bëj të kalojmë Jordanin&quot;.</span> <span class="verse"><a name="6">6</a>Por Moisiu iu përgjegj bijve të Gadit dhe bijve të Rubenit: &quot;A duhet të shkojnë në luftë vëllezërit tuaj, ndërsa ju po rrini këtu?</span> <span class="verse"><a name="7">7</a>Pse duhet të demoralizoni zemrat e bijve të Izraelit që të hyjnë në vendin që u ka dhënë Zoti?</span> <span class="verse"><a name="8">8</a>Kështu vepruan etërit tuaj kur i nisa nga Kadesh-Barneu për ta vëzhguar vendin.</span> <span class="verse"><a name="9">9</a>U ngjitën deri në luginën e Eshkolit; dhe, pasi e panë vendin, i demoralizuan zemrat e bijve të Izraelit, dhe kështu këta nuk hynë në vendin që Zoti u kishte dhënë.</span> <span class="verse"><a name="10">10</a>Kështu zemërimi i Zotit u ndez atë ditë dhe ai u betua, duke thënë:</span> <span class="verse"><a name="11">11</a>&quot;Me siguri asnjë nga njerëzit, që kanë ardhur nga vendi i Egjiptit në moshën njëzet e një vjeç e lart nuk do ta shohë kurrë vendin që jam betuar t'u jap Abrahamit, Isaut dhe Jakobit, sepse ata nuk më kanë ndjekur plotësisht,</span> <span class="verse"><a name="12">12</a>me përjashtim të Kalebit, birit të Jenufeut, i quajtur Kenizeu, dhe të Jozueut, birit të Nunit, sepse këta e kanë ndjekur plotësisht Zotin&quot;.</span> <span class="verse"><a name="13">13</a>Kështu zemërimi i Zotit u ndez kundër Izraelit; dhe ai bëri të enden dyzet vjet në shkretëtirë, deri sa mbaroi gjithë brezi që kishte bërë të këqia para Zotit.</span> <span class="verse"><a name="14">14</a>Dhe ja, ju po zini vendin e etërve tuaj, një farë mëkatarësh, për të rritur edhe më zemërimin e zjarrtë të Zotit kundër Izraelit.</span> <span class="verse"><a name="15">15</a>Sepse, po të refuzoni të shkoni pas tij, ai do të vazhdojë ta lërë Izraelin në shkretëtirë, dhe ju do të shkaktoni humbjen e tërë këtij populli&quot;.</span> <span class="verse"><a name="16">16</a>Atëherë ata iu afruan Moisiut dhe i thanë: &quot;Ne do të ndërtojmë këtu vathë për bagëtinë tonë dhe qytete për të vegjlit tanë;</span> <span class="verse"><a name="17">17</a>por ne jemi gati të marshojmë me armë në krye të bijve të Izraelit, deri sa t'i çojmë në vendin e tyre; ndërkaq të vegjlit tanë do të banojnë në qytetet e fortifikuara për shkak të banorëve të vendit.</span> <span class="verse"><a name="18">18</a>Nuk do të kthehemi në shtëpitë tona derisa secili nga bijtë e Izraelit të ketë shtënë në dorë trashëgiminë e tij,</span> <span class="verse"><a name="19">19</a>sepse nuk do të pranojë asnjë trashëgimi bashkë me ta matanë Jordanit dhe më tutje, sepse trashëgimia jonë na ra nga kjo anë e Jordanit, në drejtim të lindjes&quot;.</span> <span class="verse"><a name="20">20</a>Atëherë Moisiu u tha atyre: &quot;Në rast se bëni këtë, në rast se armatoseni për luftë para Zotit,</span> <span class="verse"><a name="21">21</a>dhe tërë njerëzit e armatosur kalojnë Jordanin para Zotit, deri sa ai t'i ketë dëbuar armiqtë e tij nga prania e tij</span> <span class="verse"><a name="22">22</a>dhe toka të jetë nënshtruar para Zotit dhe mbas kësaj ju ktheheni prapa, atëherë nuk do të jeni fajtorë para Zotit dhe para Izraelit, dhe ky vend do të jetë prona juaj para Zotit.</span> <span class="verse"><a name="23">23</a>Dhe në qoftë se nuk veproni kështu, atëherë do të mëkatoni kundër Zotit; dhe të jeni të sigurtë që mëkati juaj do t'ju gjejë.</span> <span class="verse"><a name="24">24</a>Ndërtoni qytete për të vegjlit tuaj dhe vathë për kopetë tuaja, dhe bëni atë që goja juaj ka thënë&quot;.</span> <span class="verse"><a name="25">25</a>Dhe bijtë e Gadit dhe bijtë e Rubenit i folën Moisiut duke i thënë: &quot;Shërbëtorët e tu do të bëjnë ashtu si urdhëron zotëria im.</span> <span class="verse"><a name="26">26</a>Të vegjlit tanë, bashkëshortet tona, kopetë tona dhe tërë bagëtia jonë do të mbeten këtu në qytetet e Galaadit;</span> <span class="verse"><a name="27">27</a>por shërbëtorët e tu, tërë njerëzit e armatosur për luftë, do ta kalojnë Jordanin për të luftuar para Zotit ashtu siç thotë zotëria ime&quot;.</span> <span class="verse"><a name="28">28</a>Atëherë Moisiu u dha porosi për ta priftit Eleazar, Jozueut, birit të Nunit, dhe kryefamiljarëve të fiseve të bijve të Izraelit.</span> <span class="verse"><a name="29">29</a>Moisiu u tha atyre: &quot;Në rast se bijtë e Gadit dhe bijtë e Rubenit e kalojnë Jordanin bashkë me ju, tërë njerëzit e armatosur për të luftuar para Zotit, dhe vendi do të nënshtrohet para jush, do t'u jepni atyre si pronë vendin e Galaadit.</span> <span class="verse"><a name="30">30</a>Por në rast se nuk e kalojnë Jordanin të armatosur bashkë me ju, do të kenë prona në mes jush në vendin e Kanaanit&quot;.</span> <span class="verse"><a name="31">31</a>Atëherë bijtë e Gadit dhe bijtë e Rubenit u përgjigjën duke thënë: &quot;Do të veprojmë ashtu si u ka thënë Zoti shërbëtorëve të tu.</span> <span class="verse"><a name="32">32</a>Do ta kalojmë Jordanin të armatosur para Zotit në vendin e Kanaanit, me qëllim që zotërimi i trashëgimisë sonë të mbetet nga kjo anë e Jordanit&quot;.</span> <span class="verse"><a name="33">33</a>Moisiu u dha kështu bijve të Gadit, bijve të Rubenit dhe gjysmës së fisit të Manasit, birit të Jozefit, mbretërinë e Sihonit, mbretit të Amorejve, dhe mbretërinë e Ogut, mbretit të Bashabit, vendin me qytetet përreth.</span> <span class="verse"><a name="34">34</a>Kështu bijtë e Gadit ndërtuan Dibonin, Atarothin, Aroerin,</span> <span class="verse"><a name="35">35</a>Atroth-Shofanin, Jaazerin, Jogbehahun,</span> <span class="verse"><a name="36">36</a>Beth-Nimrahun dhe Beth-Aranin, qytete të fortifikuara, dhe vathë për kopetë e bagëtive.</span> <span class="verse"><a name="37">37</a>Bijtë e Rubenit ndërtuan Heshbonin, Elealehun, Kirjathaimin,</span> <span class="verse"><a name="38">38</a>Neboh dhe Baal-Meonin (emrat e tyre janë ndryshuar) dhe Sibmahun; dhe u vunë emra të tjerë qyteteve që ndërtuan.</span> <span class="verse"><a name="39">39</a>Dhe bijtë e Makirit, birit të Manasit, shkuan në vendin e Galaadit, e pushtuan dhe shpronësuan Amorejtë që banonin aty.</span> <span class="verse"><a name="40">40</a>Kështu Moisiu i dha Galaadin Makirit, birit të Manasit, i cili u vendos aty.</span> <span class="verse"><a name="41">41</a>Jairi, bir i Manasit, shkoi dhepushtoi fshatrat e tyre dhe i quajti Havoth-Jair.</span> <span class="verse"><a name="42">42</a>Nobahu përkundrazi shkoi dhe pushtoi Kenathin me lagjet e tij të jashtme; dhe e quajti Nobah simbas emrit të tij.</span> </p></div</div></div></body></html>