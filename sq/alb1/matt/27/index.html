<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/matt/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/matt">Matthew</a> &gt <strong>Chapter 27</strong></div><p><span class="verse"><a name="1">1</a>Kur erdhi mëngjesi, të gjithë krerët e priftërinjve dhe pleqtë e popullit bënin këshill kundër Jezusit për ta vrarë.</span> <span class="verse"><a name="2">2</a>Dhe, mbasi e lidhën, e çuan dhe e dorëzuan në duart e Ponc Pilatit, guvernatorit.</span> <span class="verse"><a name="3">3</a>Atëherë Juda, që e kishte tradhtuar, kur pa se e dënuan Jezusin, u pendua dhe ua ktheu krerëve të priftërinjve dhe pleqve të tridhjetë siklat prej argjendi,</span> <span class="verse"><a name="4">4</a>duke thënë: ''Mëkatova duke tradhtuar gjakun e pafaj''. Por ata thanë: ''Po ne ç'na duhet? Punë për ty!''.</span> <span class="verse"><a name="5">5</a>Dhe ai, mbasi i hodhi siklat prej argjendi në tempull, u largua dhe shkoi e u var në litar.</span> <span class="verse"><a name="6">6</a>Por krerët e priftërinjve i mblodhën këta denarë dhe thanë: ''Nuk është e ligjshme t'i vëmë në thesarin e tempullit, sepse është çmim gjaku''.</span> <span class="verse"><a name="7">7</a>Dhe, mbasi bënin këshill, me këtë denar blenë arën e poçarit për varreza të të huajve.</span> <span class="verse"><a name="8">8</a>Prandaj këtë arë e quajtën deri ditën e sotme: &quot;Ara e gjakut&quot;.</span> <span class="verse"><a name="9">9</a>Atëherë u përmbush ç'ishte thënë nga profeti Jeremia që thotë: ''Dhe i morën të tridhjetë monedhat prej argjendi, çmimin e atij që e çmuan, siç kishin çmuar bijtë e Izraelit;</span> <span class="verse"><a name="10">10</a>dhe i shpenzuan për arën e poçarit, ashtu si më urdhëroi Zoti''.</span> <span class="verse"><a name="11">11</a>Dhe Jezusi qëndroi para guvernatorit; dhe qeveritari e pyeti duke thënë: ''A je ti mbreti i Judenjve?''. Dhe Jezusi i tha: ''Ti po thua!''.</span> <span class="verse"><a name="12">12</a>Pastaj krerët e priftërinjve dhe pleqtë e akuzuan, por ai nuk u përgjigjej fare.</span> <span class="verse"><a name="13">13</a>Atëherë Pilati i tha: ''A nuk po dëgjon sa gjëra po dëshmojnë kundër teje?''.</span> <span class="verse"><a name="14">14</a>Por ai nuk iu përgjigj në asnjë fjalë, kështu që guvernatori u çudit shumë.</span> <span class="verse"><a name="15">15</a>Tani me rastin e festave guvernatori e kishte zakon t'i lironte popullit një të burgosur, atë që populli kërkonte.</span> <span class="verse"><a name="16">16</a>Kishin në ato kohë një të burgosur me nam, me emër Baraba.</span> <span class="verse"><a name="17">17</a>Kur u mblodhën njerëzit, Pilati i pyeti ata: ''Kë doni t'ju liroj, Barabën apo Jezusin, që quhet Krisht?''.</span> <span class="verse"><a name="18">18</a>Sepse ai e dinte mirë se atë ia kishin dorëzuar nga smira.</span> <span class="verse"><a name="19">19</a>Dhe ndërsa ai po rrinte në gjykatë, gruaja e tij i çoi fjalë: ''Mos u përziej aspak me çështjen e atij të drejti, sepse sot kam vuajtur shumë në ëndërr për shkak të tij''.</span> <span class="verse"><a name="20">20</a>Por krerët e priftërinjve dhe pleqtë ia mbushën mendjan turmës që të kërkonte Barabën, dhe Jezusi të vritej.</span> <span class="verse"><a name="21">21</a>Dhe guvernatori duke vazhduar u tha atyre: ''Cilin nga të dy doni që t'ju liroj?''. Ata thanë: ''Barabën!''.</span> <span class="verse"><a name="22">22</a>Pilati u tha atyre: ''Ç'të bëj, pra, me Jezusin, që quhet Krisht?''. Të gjithë i thanë: ''Të kryqëzohet!''.</span> <span class="verse"><a name="23">23</a>Por guvernatori tha: ''Po ç'të keqe ka bërë?''. Mirëpo ata po bërtisnin edhe më fort: ''Të kryqëzohet!''.</span> <span class="verse"><a name="24">24</a>Atëherë Pilati, duke parë se nuk po arrinte gjë, madje se trazimi po shtohej gjithnjë e më shumë, mori ujë dhe i lau duart para turmës, duke thënë: ''Unë jam i pafaj për gjakun e këtij të drejti; mendojeni ju''.</span> <span class="verse"><a name="25">25</a>Dhe gjithë populli duke u përgjigjur tha: ''Le të jetë gjaku i tij mbi ne dhe mbi fëmijët tanë!''.</span> <span class="verse"><a name="26">26</a>Atëherë ai ua liroi atyre Barabën; dhe mbasi e fshikulloi Jezusin, ua dorëzoi, që të kryqëzohet.</span> <span class="verse"><a name="27">27</a>Atëherë ushtarët e guvernatorit, mbasi e çuan Jezusin në pretoriumin e guvernatorit, mblodhën rreth tij gjithë kohortën.</span> <span class="verse"><a name="28">28</a>Dhe, pasi e zhveshën, i hodhën mbi trup një mantel të kuq.</span> <span class="verse"><a name="29">29</a>Dhe i thurën një kurorë me ferra, ia vunë mbi krye dhe i dhanë një kallam në dorën e djathtë; dhe, duke u gjunjëzuar përpara tij, e përqeshnin duke thënë: ''Tungjatjeta, o mbret i Judenjve!''.</span> <span class="verse"><a name="30">30</a>Pastaj e pështynë, ia morën kallamin dhe me të i binin në kokë.</span> <span class="verse"><a name="31">31</a>Dhe, mbasi e përqeshën, ia hoqën mantelin dhe e veshën me rrobat e tij; dhe e çuan për ta kryqëzuar.</span> <span class="verse"><a name="32">32</a>Dhe duke dalë, takuan një njeri nga Kirena, që quhej Simon, të cilin e detyruan ta mbartë kryqin e Jezusit.</span> <span class="verse"><a name="33">33</a>Dhe, kur arritën në vendin që quhej Golgota, domethënë &quot;Vendi i kafkës&quot;,</span> <span class="verse"><a name="34">34</a>i dhanë të pijë uthull të përzier me vrer; por ai, mbasi e provoi, nuk deshi ta pinte.</span> <span class="verse"><a name="35">35</a>Mbasi e kryqëzuan, i ndanë me short rrobat e tij, që të përmbushej ç'ishte thënë nga profeti: ''I ndanë ndërmjet tyre rrobat e mia dhe hodhën short mbi tunikën time''.</span> <span class="verse"><a name="36">36</a>Pastaj u ulën dhe e ruanin.</span> <span class="verse"><a name="37">37</a>Përmbi krye të tij, i vunë gjithashtu motivacionin e shkruar të dënimit të tij: ''KY ÉSHTÉ JEZUSI, MBRETI I JUDENJVE''.</span> <span class="verse"><a name="38">38</a>Atëhere u kryqëzuan bashkë me të dy cuba, njeri në të djathtën dhe tjetri në të majtën.</span> <span class="verse"><a name="39">39</a>Dhe ata që kalonin andej e fyenin duke tundur kokën,</span> <span class="verse"><a name="40">40</a>dhe duke thënë: ''Ti që e shkatërron tempullin dhe e rindërton për tri ditë, shpëto vetveten; në qoftë se je Biri i Perëndisë, zbrit nga kryqi!''.</span> <span class="verse"><a name="41">41</a>Po ashtu, edhe krerët e priftërinjve, bashkë me skribët dhe me pleqtë, duke e tallur, i thonin:</span> <span class="verse"><a name="42">42</a>''Ai i shpëtoi të tjerët dhe nuk mund të shpëtojë vetveten; në qoftë se është mbreti i Izraelit, le të zbresë tani nga kryqi dhe ne do të besojmë në të;</span> <span class="verse"><a name="43">43</a>ai ka besuar në Perëndinë; le ta lirojë tani në qoftë se e do me të vërtetë, sepse ka thënë: &quot;Unë jam Biri i Perëndisë&quot;''.</span> <span class="verse"><a name="44">44</a>Po ashtu e fyenin edhe cubat që ishin kryqëzuar me të.</span> <span class="verse"><a name="45">45</a>Që nga ora gjashtë deri në orën nëntë errësira e mbuloi gjithë vendin.</span> <span class="verse"><a name="46">46</a>Rreth orës nëntë, Jezusi briti me zë të lartë duke thënë: ''Eli, Eli, lama sabaktani?''. Domethënë: ''Perëndia im, Perëndia im, përse më ke braktisur?''.</span> <span class="verse"><a name="47">47</a>Dhe disa nga të pranishmit, kur e dëgjuan, thanë: ''Ky po thërret Elian''.</span> <span class="verse"><a name="48">48</a>Dhe në atë çast një nga ata vrapoi, mori një sfungjer, e zhyti në uthull dhe, mbasi e vuri në majë të një kallami, ia dha për ta pirë.</span> <span class="verse"><a name="49">49</a>Por të tjerët thonin: ''Lëre, të shohim në se do të vijë Elia për ta shpëtuar''.</span> <span class="verse"><a name="50">50</a>Dhe Jezusi bërtiti edhe një herë me zë të lartë dhe dha frymë.</span> <span class="verse"><a name="51">51</a>Dhe ja, veli i tempullit u shqye në dy pjesë, nga maja e deri në fund; toka u drodh dhe shkëmbinjtë u çanë;</span> <span class="verse"><a name="52">52</a>varret u hapën dhe shumë trupa të të shenjtëve që flinin u ringjallën;</span> <span class="verse"><a name="53">53</a>dhe, të dalë nga varret mbas ringjalljes së Jezusit, hynë në qytetin e shenjtë dhe iu shfaqën shumëkujt.</span> <span class="verse"><a name="54">54</a>Tani centurioni dhe ata që bashkë me të ruanin Jezusin, kur panë tërmetin dhe ngjarjet e tjera, u trembën shumë dhe thanë: ''Me të vërtetë ky ishte Biri i Perëndisë!''.</span> <span class="verse"><a name="55">55</a>Ishin aty edhe shumë gra që vërenin nga larg; ato e kishin ndjekur Jezusin që nga Galilea për t'i shërbyer;</span> <span class="verse"><a name="56">56</a>midis tyre ishte Maria Magdalena, Maria, nëna e Jakobit dhe e Ioseut; dhe nëna e bijve të Zebedeut.</span> <span class="verse"><a name="57">57</a>Edhe si u ngrys, erdhi një njeri i pasur nga Arimatea, me emër Jozef, i cili ishte edhe vet dishepull i Jezusit.</span> <span class="verse"><a name="58">58</a>Ai shkoi te Pilati dhe i kërkoi trupin e Jezusit. Atëherë Pilati dha urdhër që t'ia dorëzonin trupin.</span> <span class="verse"><a name="59">59</a>Dhe Jozefi, mbasi e mori trupin, e mbështolli me një pëlhurë të pastër,</span> <span class="verse"><a name="60">60</a>dhe e vendosi në varrin e vet të ri, që ai kishte hapur në shkëmb; pastaj rrokullisi një gur të madh në hyrje të varrit dhe u largua.</span> <span class="verse"><a name="61">61</a>Dhe Maria Magdalena dhe Maria tjetër rrinin aty, ulur përballë varrit.</span> <span class="verse"><a name="62">62</a>Dhe të nesërmen, që ishte mbas ditës së Përgatitjes, krerët e priftërinjve dhe farisenjtë u mblodhën te Pilati,</span> <span class="verse"><a name="63">63</a>duke thënë: ''Zot, na ra në mend se ai mashtruesi, sa ishte gjallë, tha: &quot;Pas tri ditësh unë do të ringjallem&quot;.</span> <span class="verse"><a name="64">64</a>Prandaj urdhëro që varri të ruhet mirë deri në ditën e tretë, se mos vijnë dishepujt e tij natën e ta vjedhin trupin dhe pastaj t'i thonë popullit: &quot;U ringjall së vdekuri&quot;; kështu mashtrimi i fundit do të ishte më i keq se i pari''.</span> <span class="verse"><a name="65">65</a>Por Pilati u tha atyre: ''Rojen e keni; shkoni dhe e siguroni varrin, si t'ju duket më mirë''.</span> <span class="verse"><a name="66">66</a>Dhe ata, pra, shkuan dhe e siguruan varrin dhe, përveç rojës, vulosën gurin.</span> </p></div</div></div></body></html>