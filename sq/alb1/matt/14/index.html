<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/matt/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/matt">Matthew</a> &gt <strong>Chapter 14</strong></div><p><span class="verse"><a name="1">1</a>Në atë kohë Herodi, tetrarku, mori vesh famën e Jezusit,</span> <span class="verse"><a name="2">2</a>dhe u tha shërbëtorëve të vet: ''Ky është Gjon Pagëzori; ai u ngjall së vdekuri dhe prandaj fuqitë e mbinatyrshme veprojnë në të''.</span> <span class="verse"><a name="3">3</a>Herodi, në fakt, e kishte arrestuar Gjonin, i kishte hedhur prangat dhe e kishte futur në burg, për shkak të Herodiadës, gruas së Filipit, vëllait të vet.</span> <span class="verse"><a name="4">4</a>Sepse Gjoni i thoshte: ''Nuk është e lejueshme të bashkëjetosh me të!''.</span> <span class="verse"><a name="5">5</a>Dhe, ndonëse donte ta vriste, Herodi kishte frikë nga populli që e konsideronte Gjonin profet.</span> <span class="verse"><a name="6">6</a>Kur po festohej ditëlindja e Herodit, e bija e Herodiadës vallëzoi përpara tij dhe i pëlqeu Herodit</span> <span class="verse"><a name="7">7</a>aq shumë, sa ai i premtoi asaj me betim se do t'i jepte çfarëdo që t'i kërkonte.</span> <span class="verse"><a name="8">8</a>Dhe ajo, e shtyrë nga e ëma, tha: ''Ma jep këtu, mbi një pjatë, kokën e Gjon Pagëzorit''.</span> <span class="verse"><a name="9">9</a>Mbretit i erdhi keq, po për shkak të betimit dhe të ftuarve që ishin me të në tryezë, urdhëroi që t'ia japin.</span> <span class="verse"><a name="10">10</a>Kështu dërgoi dikë për t'i prerë kokën Gjon Pagëzorit në burg;</span> <span class="verse"><a name="11">11</a>dhe kokën e tij e prunë mbi një pjatë dhe ia dhanë vajzës; ajo ia çoi s'ëmës.</span> <span class="verse"><a name="12">12</a>Pastaj erdhën dishepujt e tij, e morën trupin dhe e varrosën, mandej ata shkuan dhe ia treguan ngjarjen Jezusit.</span> <span class="verse"><a name="13">13</a>Kur Jezusi i dëgjoi këto, u nis që andej me një barkë dhe u tërhoq në vetmi, në një vend të shkretë. Dhe turmat, kur e morën vesh, e ndiqnin në këmbë nga qytetet.</span> <span class="verse"><a name="14">14</a>Dhe Jezusi, kur doli nga barka, pa një turmë të madhe, pati dhembshuri për të dhe shëroi ata që ishin të sëmurë.</span> <span class="verse"><a name="15">15</a>Pastaj në mbrëmje dishepujt e tij iu afruan dhe i thanë: ''Ky vend është i shkretë dhe u bë vonë; lejo turmat të shkojnë nëpër fshatra për të blerë ushqime''.</span> <span class="verse"><a name="16">16</a>Por Jezusi u tha atyre: ''Nuk është nevoja të shkojnë; u jepni juve të hanë''.</span> <span class="verse"><a name="17">17</a>Dhe ata i thanë: ''Ne këtu nuk kemi tjetër përveç pesë bukë dhe dy peshq''.</span> <span class="verse"><a name="18">18</a>Dhe ai u tha: ''M'i sillni këtu''.</span> <span class="verse"><a name="19">19</a>Atëherë i urdhëroi që turmat të ulen mbi bar; pastaj i mori pesë bukët dhe dy peshqit dhe, pasi i çoi sytë drejt qiellit, i bekoi; i ndau bukët dhe ua dha dishepujve, dhe dishepujt turmave.</span> <span class="verse"><a name="20">20</a>Dhe të gjithë hëngrën dhe u ngopën; pastaj dishepujt mblodhën tepricat në dymbëdhjetë kosha plot.</span> <span class="verse"><a name="21">21</a>Dhe ata që hëngrën ishin rreth pesë mijë burra, pa i numëruar gratë dhe fëmijët.</span> <span class="verse"><a name="22">22</a>Fill pas kësaj Jezusi i detyroi dishepujt e vet të hyjnë në barkë dhe t'i prijnë në bregun tjetër, deri sa ai t'i lëshojë turmat.</span> <span class="verse"><a name="23">23</a>Mbasi i nisi ato, u ngjit vetëm mbi mal për t'u lutur. Dhe kur u ngrys ai gjëndej aty, i vetëm fare.</span> <span class="verse"><a name="24">24</a>Ndërkaq barka ndodhej në mes të detit; dhe përplasej nga valët sepse era i ishte e kundërt.</span> <span class="verse"><a name="25">25</a>Në rojën e katërt të natës, Jezusi shkoi drejt tyre, duke ecur mbi det.</span> <span class="verse"><a name="26">26</a>Dishepujt duke parë atë që po ecte mbi det, u trembën dhe thanë: ''Éshtë një fantazmë!''. Dhe filluan të bërtasin nga frika;</span> <span class="verse"><a name="27">27</a>por menjëherë Jezusi u foli atyre duke thënë: ''Qetësohuni; jam unë, mos kini frikë!''.</span> <span class="verse"><a name="28">28</a>Dhe Pjetri, duke u përgjigjur tha: ''Zot, nëse je ti, më urdhëro të vij te ti mbi ujëra''.</span> <span class="verse"><a name="29">29</a>Ai tha: ''Eja!''. Dhe Pjetri zbriti nga barka dhe eci mbi ujëra, për të shkuar te Jezusi.</span> <span class="verse"><a name="30">30</a>Por, duke parë erën e fortë, kishte frikë, dhe duke filluar të fundosej, bërtiti duke thënë: ''O Zot, shpëtomë!''.</span> <span class="verse"><a name="31">31</a>Dhe Jezusi ia zgjati menjëherë dorën, e zuri dhe i tha: ''O njeri besimpak, pse dyshove?''.</span> <span class="verse"><a name="32">32</a>Pastaj, kur hynë në barkë, era pushoi.</span> <span class="verse"><a name="33">33</a>Atëherë ata që ishin në barkë erdhën dhe e adhuruan, duke thënë: ''Me të vërtetë ti je Biri i Perëndisë!''.</span> <span class="verse"><a name="34">34</a>Pastaj, mbasi dolën në bregun tjetër, erdhën në krahinën e Gjenezaretit.</span> <span class="verse"><a name="35">35</a>Dhe njerëzit e atij vendi, sapo e njohën, e përhapën fjalën në gjithë krahinën përreth; dhe i sollën të gjithë të sëmurët;</span> <span class="verse"><a name="36">36</a>dhe iu lutën që të mund t'i preknin të paktën cepin e rrobes së tij; dhe të gjithë ata që e prekën u shëruan plotësisht.</span> </p></div</div></div></body></html>