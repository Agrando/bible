<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/matt/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/matt">Matthew</a> &gt <strong>Chapter 26</strong></div><p><span class="verse"><a name="1">1</a>Dhe ndodhi që, mbasi Jezusi i mbaroi të gjitha këto fjalime, u tha dishepujve të vet:</span> <span class="verse"><a name="2">2</a>''Ju e dini se pas dy ditësh janë Pashkët dhe Biri i njeriut do të dorëzohet për t'u kryqëzuar''.</span> <span class="verse"><a name="3">3</a>Atëherë krerët e priftërinjve, skribët dhe pleqtë e popullit u mblodhën në pallatin e kryepriftit që quhej Kajafa.</span> <span class="verse"><a name="4">4</a>Edhe bënin këshillë për ta zënë Jezusin me dredhi dhe ta vrasin;</span> <span class="verse"><a name="5">5</a>por thonin: ''Jo gjatë festës, që të mos bëhet ndonjë trazirë në popull''.</span> <span class="verse"><a name="6">6</a>Tani, kur Jezusi ishte në Betani, në shtëpinë e lebrozit Simon,</span> <span class="verse"><a name="7">7</a>iu afrua një grua me një alabastër me vaj të parfumuar shumë të kushtueshëm, dhe ia derdhi mbi kokën e tij, kur ai po rrinte në tryezë.</span> <span class="verse"><a name="8">8</a>Kur e panë këtë gjë, dishepujt e tij u zemëruan dhe thanë: ''Përse gjithë ky shpenzim i kotë?</span> <span class="verse"><a name="9">9</a>Ky vaj, në fakt, mund të shitej shumë shtrenjtë dhe paratë t'u jepeshin të varfërve''.</span> <span class="verse"><a name="10">10</a>Por Jezusi e mori vesh dhe u tha atyre: ''Pse e shqetësoni këtë grua? Ajo kreu në fakt një vepër të mirë ndaj meje.</span> <span class="verse"><a name="11">11</a>Sepse të varfërit do t'i keni përherë me ju, por mua nuk do të më keni përherë.</span> <span class="verse"><a name="12">12</a>Sepse, duke derdhur këtë vaj të parfumuar mbi trupin tim, ajo e bëri për ta përgatitur trupin tim për varrim.</span> <span class="verse"><a name="13">13</a>Në të vërtetë unë po ju them se kudo që do të predikohet ky ungjill, në gjithë botën, do të tregohet edhe çfarë bëri kjo grua, në përkujtim të saj''.</span> <span class="verse"><a name="14">14</a>Atëherë një nga të dymbëdhjetët, me emër Judë Iskarioti, shkoi te krerët e priftërinjëve,</span> <span class="verse"><a name="15">15</a>dhe u tha atyre: ''Sa do të më jepni që unë t'jua dorëzoj?''. Dhe ata i numëruan tridhjetë sikla argjendi.</span> <span class="verse"><a name="16">16</a>Dhe qysh atëherë ai kërkonte rastin e përshtatshëm për ta tradhtuar.</span> <span class="verse"><a name="17">17</a>Tani ditën e parë të ndormëve, dishepujt iu afruan Jezusit dhe i thanë: ''Ku don të shtrojmë për të ngrënë Pashkën?''.</span> <span class="verse"><a name="18">18</a>Dhe ai u përgjigj: ''Shkoni në qytet te filani dhe i thoni: &quot;Mësuesi thotë: Koha ime është afër; do të bëj Pashkën në shtëpinë tënde bashkë me dishepujt e mi&quot;''.</span> <span class="verse"><a name="19">19</a>Atëherë dishepujt bënë ashtu si i kishte urdhëruar Jezusi dhe përgatitën Pashkën.</span> <span class="verse"><a name="20">20</a>Dhe, kur u ngrys, ai u ul në tryezë bashkë me të dymbëdhjetët;</span> <span class="verse"><a name="21">21</a>dhe, ndërsa po hanin, tha: ''Në të vërtetë unë po ju them se një nga ju do të më tradhtojë''.</span> <span class="verse"><a name="22">22</a>Ata u pikëlluan shumë dhe secili prej tyrefilloi të thotë: ''Mos jam unë; Zot?''.</span> <span class="verse"><a name="23">23</a>Dhe ai duke u përgjigjur, tha: ''Ai që ka ngjyer bashkë me mua dorën në çanak, ai do të më tradhtojë.</span> <span class="verse"><a name="24">24</a>Sikurse është shkruar për të, Biri i njeriut pa tjetër shkon; por mjerë ai njeri me anë të të cilit Biri i njeriut tradhtohet! Për të do të ishte më mirë të mos kishte lindur kurrë''.</span> <span class="verse"><a name="25">25</a>Dhe Juda, ai që do ta tradhtonte, e pyeti dhe tha: ''Rabbi, mos jam unë ai?''. Ai i tha: ''Ti po thua!''.</span> <span class="verse"><a name="26">26</a>Dhe ndërsa po hanin, Jezusi mori bukën, e bekoi, e theu, dhe ua dha dishepujve dhe tha: ''Merrni, hani; ky është trupi im''.</span> <span class="verse"><a name="27">27</a>Pastaj mori kupën, dhe falenderoi, dhe ua dha atyre duke thënë: ''Pini prej tij të gjithë,</span> <span class="verse"><a name="28">28</a>sepse ky është gjaku im, gjaku i besëlidhjes së re, i cili është derdhur për shumë për faljen e mëkatëve.</span> <span class="verse"><a name="29">29</a>Dhe unë po ju them, se që tani e tutje unë nuk do të pi më nga ky fryt i hardhisë, deri në atë ditë kur, bashkë me ju, do ta pi të re në mbretërinë e Atit tim''.</span> <span class="verse"><a name="30">30</a>Dhe, mbasi kënduan himnin, dolën jashtë te mali i Ullinjve.</span> <span class="verse"><a name="31">31</a>Atëherë Jezusi u tha atyre: ''Këtë natë të gjithë ju do të skandalizoheni për shkakun tim, sepse është shkruar: &quot;Do të godas bariun dhe delet e kopesë do të shpërndahen&quot;.</span> <span class="verse"><a name="32">32</a>Por, mbasi të jem ngjallur, do të shkoj përpara jush në Galile''.</span> <span class="verse"><a name="33">33</a>Atëherë Pjetri duke u përgjigjur i tha: ''Edhe sikur të gjithë të skandalizohen për shkakun tënd, unë nuk do të skandalizohem kurrë!''.</span> <span class="verse"><a name="34">34</a>Jezusi i tha: ''Në të vërtetë po të them se pikërisht këtë natë, para se të këndojë gjeli, ti do të më mohosh tri herë''.</span> <span class="verse"><a name="35">35</a>Pjetri i tha: ''Edhe sikur të duhej të vdisja bashkë me ty, nuk do të të mohoj kurrsesi''. Po atë thanë edhe të gjithë dishepujt.</span> <span class="verse"><a name="36">36</a>Atëherë Jezusi shkoi bashkë me ta në një vend, që quhej Gjetsemani, dhe u tha dishepujve: ''Uluni këtu, ndërsa unë po shkoi aty të lutem''.</span> <span class="verse"><a name="37">37</a>Dhe mori me vete Pjetrin dhe të dy djemtë e Zebedeut, dhe filloi të ndjeje trishtim dhe ankth të madh.</span> <span class="verse"><a name="38">38</a>Atëherë ai u tha atyre: ''Shpirti im është thellësisht i trishtuar, deri në vdekje; qëndroni këtu dhe rrini zgjuar bashkë me mua''.</span> <span class="verse"><a name="39">39</a>Dhe, si shkoi pak përpara, ra me fytyrë për tokë dhe lutej duke thënë: ''Ati im, në qoftë se është e mundur, largoje prej meje këtë kupë; megjithatë, jo si dua unë, por si do ti''.</span> <span class="verse"><a name="40">40</a>Pastaj u kthye te dishepujt dhe i gjeti që flinin, dhe i tha Pjetrit: ''Po si, nuk mundët të vigjëloni me mua të paktën për një orë?</span> <span class="verse"><a name="41">41</a>Rrini zgjuar dhe lutuni, që të mos bini në tundim; sepse fryma është gati, por mishi është i dobët''.</span> <span class="verse"><a name="42">42</a>U largua përsëri për herë të dytë dhe u lut duke thënë: ''Ati im, në qoftë se nuk është e mundur që kjo kupë të largohet prej meje pa u pirë prej meje, u bëftë vullneti yt!''.</span> <span class="verse"><a name="43">43</a>Pastaj u kthye dhe i gjeti përsëri që flinin, sepse sytë u ishin rënduar.</span> <span class="verse"><a name="44">44</a>Dhe, mbasi i la ata, u largua përsëri dhe u lut për të tretën herë, duke thënë të njëjtat fjalë.</span> <span class="verse"><a name="45">45</a>Pastaj u kthye te dishepujt e vet dhe u tha atyre: ''Tani vazhdoni të flini dhe pushoni; ja erdhi ora, dhe Biri i njeriut do të bjerë në duart e mëkatarëve.</span> <span class="verse"><a name="46">46</a>Çohuni, të shkojmë; ja, ai që po më tradhëton është afër''.</span> <span class="verse"><a name="47">47</a>Dhe ndërsa ai ende po fliste, ja Juda, një nga të dymbëdhjetët, erdhi, dhe bashkë me të një turmë e madhe me shpata dhe me shkopinj, e dërguar nga krerët e priftërinjve dhe nga pleqtë e popullit.</span> <span class="verse"><a name="48">48</a>Tani ai që e tradhtonte u kishte dhënë atyre një shenjë, duke thënë: ''Atë që unë do të puth, ai është; kapeni''.</span> <span class="verse"><a name="49">49</a>Dhe menjëherë iu afrua Jezusit dhe i tha: ''Tungjatjeta, Mësues!''. Dhe e puthi përzemërsisht.</span> <span class="verse"><a name="50">50</a>Dhe Jezusi i tha: ''Mik, çfarë ke ardhur të bësh?''. Atëherë ata iu afruan, vunë duart mbi Jezusin dhe e zunë.</span> <span class="verse"><a name="51">51</a>Dhe ja, një nga ata që ishte me Jezusin, zgjati dorën, nxori shpatën e vet, iu hodh shërbëtorit të kryepriftit dhe ia preu veshin.</span> <span class="verse"><a name="52">52</a>Atëherë Jezusi i tha: ''Ktheje shpatën në vendin e vet, sepse të gjithë ata që rrokin shpatën, prej shpate do të vdesin.</span> <span class="verse"><a name="53">53</a>A kujton ti, vallë, se unë nuk mund t'i lutem Atit tim, që të më dërgojë më shumë se dymbëdhjetë legjione engjëjsh?</span> <span class="verse"><a name="54">54</a>Po atëherë si do të përmbusheshin Shkrimet, sipas të cilave duhet të ndodhë kështu?''.</span> <span class="verse"><a name="55">55</a>Në atë moment Jezusi u tha turmave: ''Ju dolët të më zini mua me shpata dhe me shkopinj, si kundër një kusar; e pra, çdo ditë isha ulur midis jush duke mësuar në tempull, dhe ju nuk më kapët.</span> <span class="verse"><a name="56">56</a>Por të gjitha këto ndodhën që të përmbushen Shkrimet e profetëve''. Atëherë të gjithë dishepujt e lanë dhe ikën.</span> <span class="verse"><a name="57">57</a>Dhe ata që e kishin arrestuar Jezusin e çuan te Kajafa, kryeprifti, ku tashmë ishin mbledhur skribët dhe pleqtë.</span> <span class="verse"><a name="58">58</a>Dhe Pjetri e ndoqi nga larg deri në pallatin e kryepriftit, dhe, mbasi hyri aty, u ul bashkë me rojet për të parë fundin.</span> <span class="verse"><a name="59">59</a>Tani krerët e priftërinjve, pleqtë dhe gjithë sinedri kërkonin ndonjë dëshmi të rreme kundër Jezusit, për ta vrarë,</span> <span class="verse"><a name="60">60</a>por nuk gjetën asnjë; ndonëse u paraqitën shumë dëshmitarë të rremë, nuk e gjetën. Por në fund u paraqitën dy dëshmitarë të rremë,</span> <span class="verse"><a name="61">61</a>të cilët thanë: ''Ky ka thënë: &quot;Unë mund ta shkatërroj tempullin e Perëndisë dhe ta rindërtoj për tri ditë&quot;''.</span> <span class="verse"><a name="62">62</a>Atëherë kryeprifti u çua dhe i tha: ''Nuk po përgjigjesh fare për çka po dëshmojnë këta kundër teje?''.</span> <span class="verse"><a name="63">63</a>Por Jezusi rrinte në heshtje. Dhe kryeprifti vazhdoi duke thënë: ''Unë po të përbej për Perëndinë e gjallë të na thuash në se ti je Krishti, Biri i Perëndisë''.</span> <span class="verse"><a name="64">64</a>Jezusi i tha: ''Ti po thua! Madje unë po ju them se në të ardhmen ju do ta shihni Birin e njeriut duke ndënjur në të djathtën e Pushtetit, dhe duke ardhur mbi retë e qiellit''.</span> <span class="verse"><a name="65">65</a>Atëherë kryeprifti ia shqeu rrobat e veta, duke thënë: ''Ai blasfemoi; ç'na duhen më dëshmitarët? Ja, tani e dëgjuat blasfeminë e tij.</span> <span class="verse"><a name="66">66</a>Si ju duket juve?''. Dhe ata, duke u përgjigjur, thanë: ''Ai është fajtor për vdekje!''.</span> <span class="verse"><a name="67">67</a>Atëherë e pështynë në fytyrë, e goditën me shuplaka; dhe disa të tjerë i ranë me grushta,</span> <span class="verse"><a name="68">68</a>duke thënë: ''O Krisht, profetizo! Kush të ra?''.</span> <span class="verse"><a name="69">69</a>Tani Pjetri ndënji përjashta, në oborr dhe një shërbëtore iu afrua duke thënë: ''Edhe ti ishe me Jezusin, Galileasin''.</span> <span class="verse"><a name="70">70</a>Por ai e mohoi përpara të gjithëve, duke thënë: ''Nuk di ç'po thua!''.</span> <span class="verse"><a name="71">71</a>Dhe kur ai po dilte në hajat, e pa atë një shërbëtore tjetër dhe u tha të pranishmëve: ''Edhe ky ishte me Jezusin, Nazareasin!''.</span> <span class="verse"><a name="72">72</a>Por ai përsëri e mohoi me be, duke thënë: ''Unë nuk e njoh atë njeri''.</span> <span class="verse"><a name="73">73</a>Mbas pak edhe të pranishmit iu afruan dhe i thanë Pjetrit: ''Sigurisht, edhe ti je një nga ata, sepse e folura jote të tradhton!''.</span> <span class="verse"><a name="74">74</a>Atëherë ai nisi të mallkojë dhe të bëjë be, duke thënë: ''Unë nuk e njoh atë njeri''. Dhe në atë çast këndoi gjeli.</span> <span class="verse"><a name="75">75</a>Atëherë Pjetri kujtoi atë që i kishte thënë Jezusi: ''Para se të këndojë gjeli, do të më mohosh tri herë''. Dhe ai doli përjashta dhe qau me hidhërim.</span> </p></div</div></div></body></html>