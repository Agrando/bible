<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 36</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/job/36"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/job">Job</a> &gt <strong>Chapter 36</strong></div><p><span class="verse"><a name="1">1</a>Elihu vazhdoi edhe më, duke thënë:</span> <span class="verse"><a name="2">2</a>&quot;Prit edhe pak dhe do të të tregoj që ka ende gjëra për të thënë nga ana e Perëndisë.</span> <span class="verse"><a name="3">3</a>Do ta sjell larg atë që di dhe do t'i jap hak atij që më ka krijuar.</span> <span class="verse"><a name="4">4</a>Sigurisht fjalët e mia nuk janë të rreme; para teje ke një njeri me njohuri të përsosur.</span> <span class="verse"><a name="5">5</a>Ja, Perëndia është i fuqishëm, por nuk përçmon njeri; është i fuqishëm në forcën e diturisë së tij.</span> <span class="verse"><a name="6">6</a>Ai nuk e lë të jetojë njeriun e keq dhe u siguron drejtësinë të shtypurve.</span> <span class="verse"><a name="7">7</a>Nuk i heq sytë nga të drejtët, por bën që të ulen për gjithnjë me mbretërit mbi fronin; kështu ata rrinë lart.</span> <span class="verse"><a name="8">8</a>Por në rast se janë të lidhur me zinxhira dhe të mbajtur me veriga pikëllimi,</span> <span class="verse"><a name="9">9</a>atëherë u tregon veprat e tyre dhe shkeljet e tyre, sepse u është rritur mendja.</span> <span class="verse"><a name="10">10</a>Kështu ai ua hap veshët për t'u ndrequr dhe i nxit të largohen nga e keqja.</span> <span class="verse"><a name="11">11</a>Në rast se ata e dëgjojnë dhe nënshtrohen, do t'i mbarojnë ditët e tyre në mirëqënie dhe vitet e tyre në gëzime;</span> <span class="verse"><a name="12">12</a>por, në rast se nuk e dëgjojnë, do të vdesin nga shpata, do të vdesin pa ardhur në vete.</span> <span class="verse"><a name="13">13</a>Por të pabesët nga zemra mbledhin zemërimin, nuk bërtasin për të kërkuar ndihmë,</span> <span class="verse"><a name="14">14</a>kështu ata vdesin ende të rinj, dhe jeta e tyre mbaron midis Sodomitëve.</span> <span class="verse"><a name="15">15</a>Perëndia çliron të pikëlluarit me anë të pikëllimit të tyre dhe u hap veshët me anë të fatkeqësisë.</span> <span class="verse"><a name="16">16</a>Ai dëshiron të të largojë edhe ty nga kafshimi i fatkeqësisë, që të të çojë në një vend të gjerë pa kufizim, me një tryezë të shtruar me ushqime të shijshme.</span> <span class="verse"><a name="17">17</a>Por ti je mbushur me mendimin e njeriut të keq, dhe gjykimi e drejtësia do të të kapin.</span> <span class="verse"><a name="18">18</a>Në rast se ekziston zemërimi, ki kujdes që ai të mos të të fshijë me një goditje të vetme, sepse një shumë e madhe parash nuk do të mund të largonte.</span> <span class="verse"><a name="19">19</a>Vallë a do t'i çmojë pasuritë e tua, kur ai ka ar dhe të gjitha burimet e fuqisë?</span> <span class="verse"><a name="20">20</a>Mos dëshiro natën, gjatë së cilës njerëzia çohet larg nga vendi i saj.</span> <span class="verse"><a name="21">21</a>Ki kujdes të mos anosh nga paudhësia, sepse ti ke preferuar këtë pikëllim.</span> <span class="verse"><a name="22">22</a>Ja, Perëndia ka shkëlqyer në fuqinë e tij; kush mund të na mësojë si ai?</span> <span class="verse"><a name="23">23</a>Vallë, kush mund t'i imponojë rrugën që duhet ndjekur dhe kush mund t'i thotë: &quot;Ti ke bërë keq&quot;?</span> <span class="verse"><a name="24">24</a>Kujtohu të lartësosh veprat e tij, që njerëzit i kanë kënduar;</span> <span class="verse"><a name="25">25</a>tërë njerëzit i admirojnë, vdekatari mund t'i soditë nga larg.</span> <span class="verse"><a name="26">26</a>Po, Perëndia është i madh, por ne nuk e njohim, dhe numri i viteve të tij është i panjohshëm.</span> <span class="verse"><a name="27">27</a>Ai tërheq atje lart pikat e ujit në formë avulli, i cili dëndësohet pastaj në shi,</span> <span class="verse"><a name="28">28</a>që retë zbrazin dhe lëshojnë mbi njeriun në sasi të madhe.</span> <span class="verse"><a name="29">29</a>Kush mund të kuptojë shtjellimin e reve, shungullimën që shpërthen në çadrën e tij?</span> <span class="verse"><a name="30">30</a>Ja, ai përhap rreth vetes dritën e tij dhe mbulon thellësitë e detit.</span> <span class="verse"><a name="31">31</a>Me anë të tyre dënon popujt dhe jep ushqime me shumicë.</span> <span class="verse"><a name="32">32</a>Mbulon duart me rrufetë dhe i urdhëron ato të godasin shenjën.</span> <span class="verse"><a name="33">33</a>Bubullima flet për të, edhe bagëtia e ndjen furtunën që po vjen.</span> </p></div</div></div></body></html>