<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/job/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/job">Job</a> &gt <strong>Chapter 41</strong></div><p><span class="verse"><a name="1">1</a>A mund ta nxjerrësh Leviathanin me grep ose të mbash të palëvizur gjuhën e tij me një litar?</span> <span class="verse"><a name="2">2</a>A mund t'i vësh një xunkth në flegrat e hundës ose t'i shposh nofullën me një çengel?</span> <span class="verse"><a name="3">3</a>A do të të lutet ai së tepërmi apo do të të drejtojë fjalë të ëmbla?</span> <span class="verse"><a name="4">4</a>A do të lidhë një besëlidhje me ty, që ti ta marrësh si shërbëtor për gjithnjë?</span> <span class="verse"><a name="5">5</a>A do të lozësh me të si me një zog apo do ta mbash lidhur për vajzat e tua?</span> <span class="verse"><a name="6">6</a>Miqtë e tu do të bëjnë me të takime të mrekullueshme apo do ta ndajnë vallë midis tregtarëve?</span> <span class="verse"><a name="7">7</a>A mund të mbulosh lëkurën e tij me shigjeta dhe kokën e tij me fuzhnja?</span> <span class="verse"><a name="8">8</a>Vëri duart mbi trupin e tij; do të të kujtohet luftimi dhe nuk ke për ta rifilluar.</span> <span class="verse"><a name="9">9</a>Ja, shpresa e atij që e sulmon është e rreme; mjafton ta shikosh dhe të zë tmerri.</span> <span class="verse"><a name="10">10</a>Askush nuk ka aq guxim sa ta provokojë. Kush, pra, është në gjendje të qëndrojë i fortë para meje?</span> <span class="verse"><a name="11">11</a>Kush më ka bërë një shërbim i pari që unë duhet ta shpërblej? Çdo gjë nën qiejt është imja.</span> <span class="verse"><a name="12">12</a>Nuk do t'i kaloj në heshtje gjymtyrët e tij, forcën e tij të madhe dhe bukurinë e armaturës së tij.</span> <span class="verse"><a name="13">13</a>Kush mund ta zhveshë nga parzmorja e tij dhe kush mund t'i afrohet me një fre të dyfishtë?</span> <span class="verse"><a name="14">14</a>Kush mund të hapë portat e gojës së tij, e rrethuar siç është nga tmerri i dhëmbëve të tij?</span> <span class="verse"><a name="15">15</a>Shumë të bukura janë rreshtat e mburojave të tij, të salduara fort si prej një vule.</span> <span class="verse"><a name="16">16</a>Ato janë aq afër njëra-tjetrës sa nuk kalon as ajri midis tyre.</span> <span class="verse"><a name="17">17</a>Janë të ngjitura njëra me tjetrën, të bashkuara fort midis tyre, dhe nuk mund të ndahen.</span> <span class="verse"><a name="18">18</a>Teshtimat e tij japin shkreptima drite dhe sytë e tij janë si qepallat e agimit.</span> <span class="verse"><a name="19">19</a>Nga goja e tij dalin flakë, dalin shkëndija zjarri.</span> <span class="verse"><a name="20">20</a>Nga flegrat e hundës së tij del tym, si nga një enë që vlon ose nga një kazan.</span> <span class="verse"><a name="21">21</a>Fryma e tij i vë zjarrin qymyrit dhe nga goja e tij del flakë.</span> <span class="verse"><a name="22">22</a>Forca qëndron te qafa e tij dhe para tij hedh valle tmerri.</span> <span class="verse"><a name="23">23</a>Pjesët e flashkëta të mishit të tij janë fort kompakte, janë mjaft të ngjeshura mbi të dhe nuk lëvizin.</span> <span class="verse"><a name="24">24</a>Zemra e tij është e fortë si një gur, e fortë si pjesa e poshtme e mokrës.</span> <span class="verse"><a name="25">25</a>Kur ngrihet, të fuqishmit kanë frikë, dhe nga tmerri mbeten të hutuar.</span> <span class="verse"><a name="26">26</a>Shpata që arrin nuk i bën asgjë, e njëjta gjë ndodh me ushtën, shigjetën dhe shtizën.</span> <span class="verse"><a name="27">27</a>E quan hekurin si kashtë dhe bronzin si dru të brejtur nga krimbi.</span> <span class="verse"><a name="28">28</a>Shigjeta nuk e bën të ikë; gurët e hobesë për të janë si kallamishte.</span> <span class="verse"><a name="29">29</a>Topuzi i duket sikur është kashtë, ai tallet me vringëllimën e ushtës.</span> <span class="verse"><a name="30">30</a>Poshtë ka maja të mprehta dhe lë gjurmë si të lesës mbi baltë.</span> <span class="verse"><a name="31">31</a>E bën të ziejë humnerën si ndonjë kazan dhe e bën detin si të ishte një enë me melhem.</span> <span class="verse"><a name="32">32</a>Lë pas vetes një vazhdë drite dhe humnera duket si e mbuluar nga thinjat.</span> <span class="verse"><a name="33">33</a>Mbi tokë nuk ka asgjë që t'i ngjajë, që të jetë bërë pa pasur fare frikë.</span> <span class="verse"><a name="34">34</a>Shiko në fytyrë tërë njerëzit mendjemëdhenj; ai është mbret mbi të gjitha bishat më madhështore&quot;.</span> </p></div</div></div></body></html>