<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/job/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/job">Job</a> &gt <strong>Chapter 11</strong></div><p><span class="verse"><a name="1">1</a>Atëherë Zofari nga Naamathi u përgjigj dhe tha:</span> <span class="verse"><a name="2">2</a>&quot;Një mori e tillë fjalësh a do të mbetet pa përgjigje? A duhet të ketë të drejtë një njeri fjalëshumë?</span> <span class="verse"><a name="3">3</a>Llafet e tua a do t'ua mbyllin gojën njerëzve? Ti do të tallesh dhe asnjë mos të të bëjë me turp?</span> <span class="verse"><a name="4">4</a>Ti ke thënë: &quot;Doktrina ime është e pastër dhe jam i pakritikueshëm para teje&quot;.</span> <span class="verse"><a name="5">5</a>Por po të donte Perëndia të fliste dhe të hapte gojën e tij kundër teje,</span> <span class="verse"><a name="6">6</a>për të treguar të fshehtat e diturisë, sepse dituria e vërtetë është e shumëtrajtshme, atëherë do të mësoje se Perëndia harron një pjesë të fajit tënd.</span> <span class="verse"><a name="7">7</a>A mundesh ti të hulumtosh thellësitë e Perëndisë? A mund të depërtosh në përsosmërinë e të Plotfuqishmit?</span> <span class="verse"><a name="8">8</a>Janë më të larta se qielli; çfarë mund të bësh? janë më të thella se Sheoli: çfarë mund të dish?</span> <span class="verse"><a name="9">9</a>Madhësia e tyre është më e gjatë se toka dhe më e gjerë se deti.</span> <span class="verse"><a name="10">10</a>Në rast se Perëndia kalon, burgos dhe nxjerr në gjyq, kush mund t'ia pengojë këtë veprim?</span> <span class="verse"><a name="11">11</a>Sepse ai i njeh njerëzit e rremë; e sheh padrejtësinë dhe e kqyr.</span> <span class="verse"><a name="12">12</a>Njeriu i pamend do të bëhet i urtë, kur kërriçi i gomares së egër të bëhet njeri.</span> <span class="verse"><a name="13">13</a>Në rast se e përgatit zemrën tënde dhe shtrin ndaj saj duart e tua,</span> <span class="verse"><a name="14">14</a>në rast se largon padrejtësinë që është në duart e tua dhe nuk lejon që çoroditja të zërë vend në çadrat e tua,</span> <span class="verse"><a name="15">15</a>atëherë do të mund të lartosh ballin tënd pa njollë, do të jesh i patundur dhe nuk do të kesh frikë,</span> <span class="verse"><a name="16">16</a>sepse do të harrosh hallet e tua, do t'i kujtosh si uji që ka rrjedhur;</span> <span class="verse"><a name="17">17</a>jeta jote do të jetë më e ndritur se mesdita, edhe errësira për ty do të ishte si mëngjesi.</span> <span class="verse"><a name="18">18</a>Do të jesh i sigurt sepse ka shpresë; do të shikosh rreth e qark dhe do të pushosh në siguri.</span> <span class="verse"><a name="19">19</a>Do të biesh të flesh dhe nuk do të ketë njeri që të të trembë dhe shumë persona do të kërkojnë favorin tënd.</span> <span class="verse"><a name="20">20</a>Por sytë e të pabesëve do të treten; çdo shpëtim do t'u pritet, dhe shpresa e tyre do të jetë grahma e fundit&quot;.</span> </p></div</div></div></body></html>