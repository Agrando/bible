<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/job/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/job">Job</a> &gt <strong>Chapter 4</strong></div><p><span class="verse"><a name="1">1</a>Atëherë Elifazi nga Temani u përgjigj dhe tha:</span> <span class="verse"><a name="2">2</a>&quot;A do të të bezdiste ndokush në rast se do të provonte të të fliste? Por kush mund t'i ndalë fjalët?</span> <span class="verse"><a name="3">3</a>Ja ti ke mësuar shumë prej tyre dhe ua ke fortësuar duart e lodhura;</span> <span class="verse"><a name="4">4</a>fjalët e tua u kanë dhënë zemër të lëkundurve dhe kanë forcuar gjunjët që gjunjëzohen.</span> <span class="verse"><a name="5">5</a>Por tani që e keqja të zuri ty, nuk je në gjendje të veprosh; të ka goditur ty, dhe ti e ke humbur fare.</span> <span class="verse"><a name="6">6</a>Mëshira jote a nuk është vallë besimi yt, dhe ndershmëria e sjelljes sate, shpresa jote?</span> <span class="verse"><a name="7">7</a>Mbaje mend: cili i pafajmë është zhdukur vallë, dhe a janë shkatërruar vallë njerëzit e ndershëm?</span> <span class="verse"><a name="8">8</a>Ashtu siç e kam parë unë vetë, ata që lërojnë paudhësinë dhe mbjellin mjerimin, vjelin frytet e tyre.</span> <span class="verse"><a name="9">9</a>Me frymën e Perëndisë ata vdesin, era e zemërimit të tij i tret ata.</span> <span class="verse"><a name="10">10</a>Vrumbullima e luanit, zëri i luanit të egër dhe dhëmbët e luanëve të vegjël janë thyer.</span> <span class="verse"><a name="11">11</a>Luani vdes për mungesë gjahu dhe të vegjlit e luaneshës shpërndahen.</span> <span class="verse"><a name="12">12</a>Një fjalë më ka ardhur fshehurazi dhe veshi im ka zënë pëshpëritjen e saj.</span> <span class="verse"><a name="13">13</a>Midis mendimeve të vizioneve të natës, kur një gjumë i rëndë bie mbi njerëzit,</span> <span class="verse"><a name="14">14</a>më pushtoi një llahtari e madhe dhe një rrëqethje që bëri të dridhen gjithë kockat e mia.</span> <span class="verse"><a name="15">15</a>Një frymë më kaloi përpara, dhe m'u ngritën përpjetë qimet e trupit.</span> <span class="verse"><a name="16">16</a>Ai u ndal, por nuk munda ta dalloj pamjen e tij; një figurë më rrinte para syve; kishte heshtje, pastaj dëgjova një zë që thoshte:</span> <span class="verse"><a name="17">17</a>&quot;A mund të jetë një i vdekshëm më i drejtë se Perëndia? A mund të jetë një njeri më i pastër se Krijuesi i tij?</span> <span class="verse"><a name="18">18</a>Ja, ai nuk u zë besë as shërbëtorëve të tij, dhe gjen madje të meta edhe tek engjëjt e tij;</span> <span class="verse"><a name="19">19</a>aq më tepër tek ata që banojnë në shtëpi prej argjile, themelet e të cilave janë në pluhur, dhe shtypen si një tenjë.</span> <span class="verse"><a name="20">20</a>Nga mëngjesi deri në mbrëmje shkatërrohen; zhduken për fare, dhe asnjeri nuk i vë re.</span> <span class="verse"><a name="21">21</a>Litarin e çadrës së tyre vallë a nuk ua këpusin? Ata vdesin, por pa dituri&quot;&quot;.</span> </p></div</div></div></body></html>