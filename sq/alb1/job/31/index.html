<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/job/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/job">Job</a> &gt <strong>Chapter 31</strong></div><p><span class="verse"><a name="1">1</a>&quot;Unë kisha bërë një besëlidhje me sytë e mi; si mund ta fiksoja, pra, shikimin mbi një virgjëreshë?</span> <span class="verse"><a name="2">2</a>Cili është fati që më ka caktuar Perëndia nga atje lart dhe trashëgimia e të Plotfuqishmit nga vendet e larta?</span> <span class="verse"><a name="3">3</a>A nuk është vallë fatkeqësia për njeriun e çoroditur dhe mjerimi për atë që kryen të keqen?</span> <span class="verse"><a name="4">4</a>Nuk i shikon ai tërë rrugët e mia dhe nuk i numëron të gjitha hapat që bëj?</span> <span class="verse"><a name="5">5</a>Në rast se kam vepruar me falsitet, ose në rast se këmba ime është shpejtuar të ndjekë mashtrimin,</span> <span class="verse"><a name="6">6</a>le të më peshojë me një peshore të saktë, dhe Perëndia do ta njohë ndershmërinë time.</span> <span class="verse"><a name="7">7</a>Në qoftë se hapat e mia kanë dalë nga rruga e drejtë, dhe në qoftë se zemra ime ka ndjekur sytë e mi, apo në se ndonjë njollë u është ngjitur duarve të mia,</span> <span class="verse"><a name="8">8</a>le të mbjell unë dhe një tjetër të hajë, dhe pasardhësit e mi u çrrënjofshin.</span> <span class="verse"><a name="9">9</a>Në rast se zemra ime është mashtruar nga një grua dhe kam përgjuar në portën e të afërmit tim,</span> <span class="verse"><a name="10">10</a>gruaja ime le të bluajë për një tjetër dhe të tjerë u përkulshin mbi të.</span> <span class="verse"><a name="11">11</a>Sepse kjo do të ishte një mbrapshti, një faj që duhet të dënohet nga gjyqtarët,</span> <span class="verse"><a name="12">12</a>një zjarr që konsumon deri në Abadon, dhe do të kishte shkatërruar deri në rrënjë gjithë të korrat e mia.</span> <span class="verse"><a name="13">13</a>Në rast se kam hedhur poshtë të drejtën e shërbëtorit tim dhe të shërbëtores sime, kur po grindeshin me mua,</span> <span class="verse"><a name="14">14</a>çfarë do të bëja kur Perëndia të ngrihej kundër meje, dhe si do t'i përgjigjesha kur të më kërkonte llogari?</span> <span class="verse"><a name="15">15</a>Ai që më ka bërë mua në barkun e nënës, a nuk e ka bërë edhe atë? A nuk ka qenë po ai Perëndi që na ka krijuar në bark?</span> <span class="verse"><a name="16">16</a>Në rast se u kam refuzuar të varfërve atë që dëshironin dhe bëra të veniten sytë e gruas së ve,</span> <span class="verse"><a name="17">17</a>në rast se e hëngra vetëm copën e bukës pa i dhënë një pjesë jetimit,</span> <span class="verse"><a name="18">18</a>(por që në rininë time unë e rrita si një baba, dhe që në bark të nënës sime e kam ndihmuar gruan e ve)</span> <span class="verse"><a name="19">19</a>në rast se kam parë dikë të vdesë për mungesë rrobash ose një të varfër që nuk kishte me se të mbulohej,</span> <span class="verse"><a name="20">20</a>në rast se ijet e tij nuk më kanë bekuar, dhe nuk është ngrohur me leshin e qengjave të mi,</span> <span class="verse"><a name="21">21</a>në qoftë se kam ngritur dorën kundër jetimit, sepse e dija që do të ndihmohesha tek porta,</span> <span class="verse"><a name="22">22</a>supi im u ndaftë nga shpatulla, krahu im u theftë në bërryl!</span> <span class="verse"><a name="23">23</a>Sepse fatkeqësia që vjen nga Perëndia më kall drithma, dhe për shkak të madhështisë së tij nuk mund të bëj asgjë.</span> <span class="verse"><a name="24">24</a>Në qoftë se kam pasur besim tek ari, dhe arit të kulluar i kam thënë: &quot;Ti je shpresa ime&quot;,</span> <span class="verse"><a name="25">25</a>në rast se jam gëzuar sepse pasuritë e mia ishin të mëdha, dhe sepse dora ime ka grumbulluar shumë pasuri,</span> <span class="verse"><a name="26">26</a>në qoftë se kam shikuar diellin kur shkëlqen ose hënën që shkonte përpara duke ndritur, dhe zemra ime u mashtrua tinëz dhe goja ime puthi dorën time;</span> <span class="verse"><a name="27">27</a>edhe ky do të ishte një faj që duhet të dënohet nga gjyqtarët, sepse do të kisha mohuar Perëndinë që rri aty lart.</span> <span class="verse"><a name="28">28</a>Në rast se jam gëzuar për fatkeqësinë e armikut tim dhe u ngrita, sepse e kishte goditur fakeqësia</span> <span class="verse"><a name="29">29</a>(por unë nuk e lejova gojën time të mëkatonte, duke i uruar të vdesë me një mallkim);</span> <span class="verse"><a name="30">30</a>në qoftë se njerëzit e çadrës sime nuk kanë thënë: &quot;Kush mund të gjejë një që nuk është ngopur me mishin e tij?&quot;.</span> <span class="verse"><a name="31">31</a>(përveç kësaj asnjë i huaj nuk e kalonte natën jashtë, sepse i hapja portat e mia udhëtarit);</span> <span class="verse"><a name="32">32</a>në rast se i kam mbuluar mëkatet e mia si Adami, duke e fshehur fajin tim në gji,</span> <span class="verse"><a name="33">33</a>sepse kisha frikë nga turma e madhe dhe përbuzja e familjeve më tmerronte, kështu që rrija i heshtur pa dalë nga shtëpia.</span> <span class="verse"><a name="34">34</a>Ah, sikur të kisha një që të më dëgjonte! Ja firma ime! I Plotfuqishmi të më përgjigjet! Kundërshtari im të shkruajë një dokument,</span> <span class="verse"><a name="35">35</a>dhe unë do ta mbaja me siguri mbi shpatullat e mia, dhe do ta mbaja si një diademë</span> <span class="verse"><a name="36">36</a>do t'i jepja llogari për të gjitha hapat e mia, duke iu paraqitur si një princ.</span> <span class="verse"><a name="37">37</a>Në qoftë se toka ime bërtet kundër meje dhe brazdat e saj qajnë bashkë me të,</span> <span class="verse"><a name="38">38</a>në rast se kam ngrënë frytin e saj pa paguar, në rast se u kam nxjerrë frymën e fundit zotërve të saj,</span> <span class="verse"><a name="39">39</a>në vend të grurit u rritshin ferra dhe barëra të këqija në vend të elbit&quot;.</span> <span class="verse"><a name="40">40</a>Këtu mbarojnë fjalët e Jobit.</span> </p></div</div></div></body></html>