<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/job/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/job">Job</a> &gt <strong>Chapter 23</strong></div><p><span class="verse"><a name="1">1</a>Atëherë Jobi u përgjigj dhe tha:</span> <span class="verse"><a name="2">2</a>&quot;Edhe sot vajtimi im është i dhimbshëm; dora ime është e dobët për shkak të rënkimit tim.</span> <span class="verse"><a name="3">3</a>Ah, sikur të dija ku ta gjeja, që të mund të arrija deri në fronin e tij!</span> <span class="verse"><a name="4">4</a>Do ta parashtroja çështjen time para tij, do ta mbushja gojën time me argumente.</span> <span class="verse"><a name="5">5</a>Do të dija fjalët me të cilat do të më përgjigjej, dhe do të kuptoja atë që kishte për të më thënë.</span> <span class="verse"><a name="6">6</a>A do të më kundërshtonte me forcë të madhe? Jo, përkundrazi do të më kushtonte vëmendje.</span> <span class="verse"><a name="7">7</a>Atje njeriu i drejtë do të mund të diskutonte me të, kështu gjyqtari im do të më shpallte të pafajshëm përjetë.</span> <span class="verse"><a name="8">8</a>Ja, po shkoj në lindje, por aty nuk është; në perëndim, por nuk e shoh;</span> <span class="verse"><a name="9">9</a>vepron në veri, por nuk e shoh; kthehet nga jugu, por nuk arrij ta shikoj.</span> <span class="verse"><a name="10">10</a>Por ai e njeh rrugën që unë kam marrë; sikur të më provonte, do të dilja si ari.</span> <span class="verse"><a name="11">11</a>Këmba ime ka ndjekur me përpikmëri gjurmët e tij, i jam përmbajtur rrugës së tij pa devijuar;</span> <span class="verse"><a name="12">12</a>nuk jam larguar nga urdhërimet e buzëve të tij, përfitova shumë nga fjalët që kanë dalë prej gojës së tij më tepër se nga racioni tim i ushqimit.</span> <span class="verse"><a name="13">13</a>Por atij nuk i gjendet shoku, kush, pra, mund ta ndryshojë? Atë që do, ai e bën,</span> <span class="verse"><a name="14">14</a>kështu ai do të realizojë plotësisht atë që ka dekretuar kundër meje, dhe plane të tilla ka mjaft të tjera.</span> <span class="verse"><a name="15">15</a>Prandaj në prani të tij e ndjej veten të tmerruar; kur e mendoj këtë, ia kam frikën atij.</span> <span class="verse"><a name="16">16</a>Perëndia ma ligështon zemrën, i Plotfuqishmi më tmerron.</span> <span class="verse"><a name="17">17</a>Sepse nuk u asgjësova përpara territ; dhe ai nuk e fshehu terrin e dendur nga fytyra ime&quot;.</span> </p></div</div></div></body></html>