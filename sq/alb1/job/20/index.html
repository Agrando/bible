<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/job/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/job">Job</a> &gt <strong>Chapter 20</strong></div><p><span class="verse"><a name="1">1</a>Atëherë Zofari nga Naamathi u përgjigj dhe tha:</span> <span class="verse"><a name="2">2</a>&quot;Për këtë mendimet e mia më shtyjnë të përgjigjem, për shkak të shqetësimit që ndjej brenda vetes sime.</span> <span class="verse"><a name="3">3</a>Kam dëgjuar një qortim që më turpëron, por fryma ime më shtyn të përgjigjem ashtu si e gjykoj.</span> <span class="verse"><a name="4">4</a>A nuk e di ti që gjithnjë, qysh prej kohës që njeriu u vu mbi tokë,</span> <span class="verse"><a name="5">5</a>triumfi i të këqijve zgjat pak dhe gëzimi i të pabesëve zgjat vetëm një çast?</span> <span class="verse"><a name="6">6</a>Edhe sikur madhështia e tij të arrinte deri në qiell dhe koka e tij të prekte retë,</span> <span class="verse"><a name="7">7</a>ai do të vdesë për gjithmonë si jashtëqitjet e tij; ata që e kanë parë do të thonë: &quot;Ku është?&quot;.</span> <span class="verse"><a name="8">8</a>Do të fluturojë si një ëndërr dhe nuk do të gjendet më; do të zhduket si një vegim nate.</span> <span class="verse"><a name="9">9</a>Syri që e shihte, nuk do ta dallojë më; edhe banesa e tij nuk do ta shohë më.</span> <span class="verse"><a name="10">10</a>Bijtë e tij do të kërkojnë të fitojnë favorin e të varfërve dhe duart e tij do të rivendosin pasurinë e tij.</span> <span class="verse"><a name="11">11</a>Forca rinore që i mbushte kockat do të dergjet në pluhur bashkë me të.</span> <span class="verse"><a name="12">12</a>Edhe sikur e keqja të jetë e ëmbël në gojën e tij, ai e fsheh atë nën gjuhë,</span> <span class="verse"><a name="13">13</a>nuk lejon që të dalë që andej por vazhdon ta mbajë në gojë.</span> <span class="verse"><a name="14">14</a>Por ushqimi i tij, që është në zorrët e veta transformohet dhe bëhet një helm gjarpëri brenda tij.</span> <span class="verse"><a name="15">15</a>Ai do të vjellë pasuritë që ka gëlltitur; vetë Perëndia do t'ia nxjerrë nga barku.</span> <span class="verse"><a name="16">16</a>Ai ka thithur helm gjarpëri, gjuha e një nepërke do ta vrasë.</span> <span class="verse"><a name="17">17</a>Nuk ka për të parë më lumenj as përrenj që rrjedhin me mjaltë dhe gjalpë.</span> <span class="verse"><a name="18">18</a>Do të kthejë atë për të cilën është lodhur pa e vënë aspak në gojë; nuk do të ketë asnjë gëzim nga përfitimet e tregtisë së tij.</span> <span class="verse"><a name="19">19</a>Sepse ka shtypur dhe braktisur të varfrin, ka shtënë në dorë me forcë një shtëpi që nuk e kishte ndërtuar.</span> <span class="verse"><a name="20">20</a>Duke qenë se lakmia e tij nuk ka njohur kurrë qetësi, ai nuk do të shpëtojë asgjë nga gjërat që dëshironte aq shumë.</span> <span class="verse"><a name="21">21</a>Asgjë nuk do t'i shpëtojë pangopësisë së tij, prandaj mirëqënia e tij nuk do të zgjasë.</span> <span class="verse"><a name="22">22</a>Kur të jetë në kulmin e bollëkut do të gjendet ngushtë; dora e të gjithë atyre që vuajnë do të ngrihet kundër tij.</span> <span class="verse"><a name="23">23</a>Kur të jetë bërë gati për të mbushur barkun, Perëndia do të dërgojë mbi të zjarrin e zemërimit të tij, që do të bjerë mbi të kur të jetë duke ngrënë.</span> <span class="verse"><a name="24">24</a>Ai mund të shpëtojë nga një armë prej hekuri, por atë do ta shpojë një hark prej bronzi.</span> <span class="verse"><a name="25">25</a>Nxirret shigjeta që del nga trupi i tij, maja e shndritshme del nga vreri i tij, atë e pushton tmerri.</span> <span class="verse"><a name="26">26</a>Errësirë e plotë është caktuar për thesaret e tij; do ta konsumojë një zjarr jo i nxitur; ata që kanë mbetur në çadrën e tij do të jenë në ankth.</span> <span class="verse"><a name="27">27</a>Qielli do të zbulojë paudhësinë e tij dhe toka do të ngrihet kundër tij.</span> <span class="verse"><a name="28">28</a>Të ardhurat e shtëpisë së tij do t'i merren, do t'i marrin në ditën e zemërimit të tij.</span> <span class="verse"><a name="29">29</a>Ky është fati që Perëndia i cakton njeriut të keq, trashëgimi që i është dhënë nga Perëndia.</span> </p></div</div></div></body></html>