<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/gen/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/gen">Genesis</a> &gt <strong>Chapter 34</strong></div><p><span class="verse"><a name="1">1</a>Por Dina, vajza që Lea i kishte lindur Jakobit, doli për të parë bijat e vendit.</span> <span class="verse"><a name="2">2</a>Dhe Sikemi, biri i Hamorit Hiveut, princi i vendit, sa e pa e rrëmbeu, ra në shtrat me të dhe e dhunoi.</span> <span class="verse"><a name="3">3</a>Dhe shpirti i tij u lidh me Dinën, të bijën e Jakobit; ai e dashuroi vajzën dhe i foli zemrës së saj.</span> <span class="verse"><a name="4">4</a>Pastaj i tha të atit Hamor: &quot;Ma jep këtë vajzë për grua&quot;.</span> <span class="verse"><a name="5">5</a>Por Jakobi dëgjoi që ai e kishte çnderuar bijën e tij Dina; por bijtë e tij ishin nëpër fushat me bagëtinë e tij, dhe Jakobi heshti deri sa u kthyen.</span> <span class="verse"><a name="6">6</a>Atëherë Hamori, ati i Sikemit, shkoi tek Jakobi për t'i folur.</span> <span class="verse"><a name="7">7</a>Sapo dëgjuan për atë që kishte ndodhur, bijtë e Jakobit u kthyen nga fushat; ata ishin të hidhëruar dhe shumë të zemëruar, sepse ai kishte kryer një veprim të turpshëm në Izrael, duke rënë në shtrat me të bijën e Jakobit, gjë që nuk duhej bërë.</span> <span class="verse"><a name="8">8</a>Por Hamori u foli atyre duke thënë: &quot;Shpirti i tim biri Sikem është lidhur me bijën tuaj, prandaj jepjani për grua;</span> <span class="verse"><a name="9">9</a>të bëjmë krushqi bashkë: na jepni bijat tuaja dhe merrni bijat tona.</span> <span class="verse"><a name="10">10</a>Kështu ju do të banoni me ne dhe vendi do të jetë në dispozicionin tuaj; banoni në të, bëni tregëti dhe blini prona&quot;.</span> <span class="verse"><a name="11">11</a>Pastaj Sikemi u tha të atit dhe të vëllezërve të Dinës: &quot;Bëni që unë të gjej hir në sytë tuaj dhe do t'ju jap çfarëdo gjë që do të më kërkoni.</span> <span class="verse"><a name="12">12</a>Më caktoni madje një pajë të madhe dhe një dhuratë, dhe unë do t'ju jap sa të kërkoni, por ma jepni vajzën për grua&quot;.</span> <span class="verse"><a name="13">13</a>Atëherë bijtë e Jakobit iu përgjegjën Sikemit dhe Hamorit, të atit, dhe u folën atyre me dredhi, sepse Sikemi kishte çnderuar motrën e tyre Dina,</span> <span class="verse"><a name="14">14</a>dhe u thanë atyre: &quot;Nuk mund ta bëjmë këtë gjë, domethënë ta japim motrën tonë një njeriu të parrethprerë, sepse kjo do të ishte një turp për ne.</span> <span class="verse"><a name="15">15</a>Vetëm me këtë kusht do ta pranojmë kërkesën tuaj, domethënë po të jetë se bëheni si ne, duke rrethprerë çdo mashkull nga ju.</span> <span class="verse"><a name="16">16</a>Atëherë ne do t'ju japim bijat tona dhe do të marrim bijat tuaja, do të banojmë bashkë me ju dhe do të bëhemi një popull i vetëm.</span> <span class="verse"><a name="17">17</a>Por në qoftë se nuk doni të na dëgjoni dhe nuk dëshironi të rrethpriteni, ne do të marrim bijën tonë dhe do të ikim&quot;.</span> <span class="verse"><a name="18">18</a>Fjalët e tyre i pëlqyen Hamorit dhe Sikemit, birit të Hamorit.</span> <span class="verse"><a name="19">19</a>Dhe i riu nuk vonoi ta kryejë atë gjë, sepse e donte të bijën e Jakobit dhe ishte njeriu më i nderuar në tërë shtëpinë e të atit.</span> <span class="verse"><a name="20">20</a>Hamori dhe Sikemi, bir i tij, erdhën në portat e qytetit të tyre dhe u folën njerëzve të qytetit të tyre, duke thënë:</span> <span class="verse"><a name="21">21</a>&quot;Këta njerëz dëshirojnë të jetojnë në paqe me ne; le të rrinë në vendin tonë dhe të merren me tregti, sepse vendi është mjaft i madh edhe për ata. Ne do të marrim bijat e tyre për gra dhe do t'ju japim bijat tona.</span> <span class="verse"><a name="22">22</a>Por këta njerëz do të pranojnë të banojnë me ne për të formuar një popull të vetëm, me të vetmin kusht që çdo mashkull te ne të rrethpritet, ashtu si rrethpriten ata.</span> <span class="verse"><a name="23">23</a>Bagëtia e tyre, pasuria e tyre dhe kafshët e tyre a nuk do të bëhen ndofta një ditë tonat? Le të pranojmë kërkesën e tyre dhe ata do të banojnë bashkë me ne&quot;.</span> <span class="verse"><a name="24">24</a>Dhe të gjithë ata që dilnin nga portat e qytetit dëgjuan fjalët e Hamorit dhe të birit të tij Sikem; dhe çdo mashkull u rrethpre, tërë ata dilnin nga porta e qytetit.</span> <span class="verse"><a name="25">25</a>Por ndodhi që ditën e tretë, ndërsa ata vuanin, dy nga bijtë e Jakobit, Simeoni dhe Levi, vëllezër të Dinës, morën secili shpatën e vet, u vërsulën mbi qytetin që rrinte në siguri dhe vranë tërë meshkujt.</span> <span class="verse"><a name="26">26</a>Vranë me shpatë edhe Hamorin dhe birin e tij Sikem, pastaj muarrën Dinën nga shtëpia e Sikemit dhe ikën.</span> <span class="verse"><a name="27">27</a>Bijtë e Jakobit u vërsulën mbi të vrarët dhe plaçkitën qytetin; sepse motrën e tyre e kishin çnderuar.</span> <span class="verse"><a name="28">28</a>Kështu ata morën kopetë me bagëti të imët dhe të trashë, gomarët e tyre, gjithçka që ishte në qytet dhe gjithçka që ishte nëpër fushat,</span> <span class="verse"><a name="29">29</a>dhe morën me vete si plaçkë tërë pasuritë e tyre, tërë fëmijët e tyre të vegjël, gratë e tyre dhe gjithçka ndodhej në shtëpitë.</span> <span class="verse"><a name="30">30</a>Atëherë Jakobi i tha Simeonit dhe Levit: &quot;Ju më keni futur në telashe duke më bërë të urryer nga banorët e vendit, Kanaanët dhe Perezejtë. Me qenë se ne jemi pakicë, ata do të grumbullohen kundër  meje dhe do të më sulmojnë, dhe unë ashtu si  shtëpia ime do të shfarosemi&quot;.</span> <span class="verse"><a name="31">31</a>Por ata u përgjigjën: &quot;A duhet ta trajtonte ai motrën tonë si një prostitutë?&quot;.</span> </p></div</div></div></body></html>