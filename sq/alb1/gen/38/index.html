<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/gen/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/gen">Genesis</a> &gt <strong>Chapter 38</strong></div><p><span class="verse"><a name="1">1</a>Por në atë kohë ndodhi që Juda la vëllezërit e tij dhe shkoi të rrijë me një burrë nga Adullami, që quhej Hirah.</span> <span class="verse"><a name="2">2</a>Kur Juda pa vajzën e një burri Kananean të quajtur Shua e mori për grua dhe u bashkua me të.</span> <span class="verse"><a name="3">3</a>Dhe ajo u ngjiz dhe lindi një bir, që ajo e quajti Er.</span> <span class="verse"><a name="4">4</a>Pastaj ajo u ngjiz dhe lindi një bir, që ai e quajti Onan.</span> <span class="verse"><a name="5">5</a>Ajo u ngjiz përsëri dhe lindi një bir, të cilit i vuri emrin Shelah. Juda ishte në Kecib kur ajo lindi.</span> <span class="verse"><a name="6">6</a>Pastaj Juda i dha Erit të parëlindurit të tij, një grua të quajtur Tamara.</span> <span class="verse"><a name="7">7</a>Por Eri, i parëlinduri i Judës, ishte i keq në sytë e Zotit dhe Zoti e bëri të vdesë.</span> <span class="verse"><a name="8">8</a>Atëherë Juda i tha Onanit: &quot;Shko te gruaja e vëllait tënd, martohu me të dhe krijoi trashëgimtarë vëllait tënd&quot;.</span> <span class="verse"><a name="9">9</a>Por Onani, duke ditur se këta pasardhës nuk kishin për të qënë të vetët, kur bashkohej me gruan e të vëllait, e hidhte farën e tij përtokë për të mos i dhënë pasardhës vëllait të tij.</span> <span class="verse"><a name="10">10</a>Kjo nuk i pëlqeu Zotit, që e bëri të vdesë edhe atë.</span> <span class="verse"><a name="11">11</a>Atëherë Juda i tha Tamarës, nuses së birit të tij: &quot;Rri si e ve në shtëpinë e atit tënd, deri sa biri im Shelah të rritet&quot;. Sepse mendonte: &quot;Kam frikë se edhe ai ka për të vdekur si vëllezërit e tij&quot;.  Kështu Tamara u nis dhe banoi në shtëpinë  e të atit.</span> <span class="verse"><a name="12">12</a>Mbas një kohe të gjatë vdiq gruaja e Judës, që ishte e bija e Shuas; kur mbaroi zinë, Juda u ngjit tek ata që qethnin delet e tij në Timnah bashkë me mikun e tij Hirah, i quajtur Adullamiti.</span> <span class="verse"><a name="13">13</a>Këtë e mori vesh Tamara dhe asaj i thanë: &quot;Ja, vjehrri yt po ngjitet në Timnah për të qethur delet e tij&quot;.</span> <span class="verse"><a name="14">14</a>Atëherë ajo hoqi rrobat e saj të vejërisë, u mbulua me një velo dhe u mbështoll e tëra; pastaj u ul te porta e Enaimit, që ndodhet në rrugën drejt Timnahut; në fakt ajo kishte parë që Shelahu ishte  rritur më në fund, por ajo nuk i ishte dhënë  për grua.</span> <span class="verse"><a name="15">15</a>Sa e pa Juda mendoi që ajo ishte prostitutë, sepse e kishte fytyrën të mbuluar.</span> <span class="verse"><a name="16">16</a>Prandaj ai iu afrua asaj në rrugë dhe i tha: &quot;Lërmë të hyj te ti&quot;. Në të vërtetë nuk e dinte se ajo ishte nusja e djalit të tij. Ajo iu përgjegj: &quot;Çfarë do të më japësh për të hyrë tek unë?&quot;</span> <span class="verse"><a name="17">17</a>Atëherë ai i tha: &quot;Do të të dërgoj një kec nga kopeja ime&quot;. Ajo e pyeti: &quot;A më jep një peng deri sa të ma dërgosh?&quot;.</span> <span class="verse"><a name="18">18</a>Ai i tha: &quot;Çfarë pengu duhet të të jap?&quot;. Ajo u përgjegj: &quot;Vulën tënde, kordonin tënd dhe bastunin që ke në dorë&quot;. Ai ia dha, hyri te ajo dhe ajo u ngjiz me të.</span> <span class="verse"><a name="19">19</a>Pastaj ajo u ngrit dhe iku; hoqi velin dhe veshi përsëri rrobat e saj të vejërisë.</span> <span class="verse"><a name="20">20</a>Por Juda i dërgoi kecin me anë të mikut të tij, Adulamitit, për të rimarë pengun nga duart e asaj gruaje; po ai nuk e gjeti atë.</span> <span class="verse"><a name="21">21</a>Atëherë pyeti njerëzit vendas duke thënë: &quot;Ku është ajo prostitutë që rrinte në Enaim, në rrugë?&quot;. Ata u përgjigjën: &quot;Nuk ka pasur asnjë prostitutë këtu&quot;.</span> <span class="verse"><a name="22">22</a>Kështu ai u kthye te Juda dhe i tha: &quot;Nuk e gjeta; veç kësaj vendasit më thanë: &quot;Nuk ka pasur asnjë prostitutë këtu&quot;&quot;.</span> <span class="verse"><a name="23">23</a>Atëherë Juda tha: &quot;Le ta mbajë, pra, pengun që i dhashë, sepse nuk duam të mbulohemi me turp. Ja, unë i dërgova këtë kec dhe ti nuk e gjete&quot;.</span> <span class="verse"><a name="24">24</a>Tre muaj më vonë erdhën dhe i thanë Judës: &quot;Tamara, nusja e birit tënd, është bërë prostitutë; dhe, nga ky shkak, ajo ka mbetur gjithashtu me barrë&quot;. Atëherë Juda u tha: &quot;Nxirreni jashtë dhe digjeni!&quot;.</span> <span class="verse"><a name="25">25</a>Ndërsa po e nxirrnin jashtë, ajo i çoi fjalë të vjehrrit: &quot;Njeriu të cilit i përkasin këto sende, më la me barrë&quot;. Pastaj tha: &quot;Shiko në se mund të dallosh të kujt janë këto sende: vula, kordoni dhe bastuni&quot;.</span> <span class="verse"><a name="26">26</a>Juda i njohu dhe i tha: &quot;Ajo është më e drejtë se unë, se unë nuk ia dhashë Shelahut, birit tim&quot;. Dhe ai nuk pati më marrëdhënie me të.</span> <span class="verse"><a name="27">27</a>Kur edhi koha e lindjes, ajo kishte në bark dy binjakë.</span> <span class="verse"><a name="28">28</a>Ndërsa po lindte, njeri prej tyre nxori jashtë një dorë dhe mamia e kapi dhe i lidhi një fije të kuqe flakë, duke thënë: &quot;Ky doli i pari&quot;.</span> <span class="verse"><a name="29">29</a>Por ai e tërhoqi dorën e tij, dhe ja që doli jashtë vëllai i tij. Atëherë mamia tha: &quot;Si ia çave rrugën vetes?&quot;. Për këtë arësye u quajt Perets.</span> <span class="verse"><a name="30">30</a>Pastaj doli vëllai i tij, që kishte rreth dorës fijen ngjyrë të kuqe flakë; dhe u quajt Zerah.</span> </p></div</div></div></body></html>