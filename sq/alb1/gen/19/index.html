<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/gen/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/gen">Genesis</a> &gt <strong>Chapter 19</strong></div><p><span class="verse"><a name="1">1</a>Por të dy engjëjt arritën në mbrëmje në Sodomë, ndërsa Loti ishte ulur te porta e Sodomës; sa i pa, ai u ngrit më këmbë për t'u dalë përpara dhe u shtri me fytyrën në tokë,</span> <span class="verse"><a name="2">2</a>dhe tha: &quot;Zotërinjtë e mi, ju lutem, hyni në shtëpinë e shërbëtorit tuaj, kaloni aty natën dhe lani këmbët; pastaj nesër në mëngjes mund të çoheni shpejt dhe të vazhdoni udhën tuaj&quot;. Ata u përgjigjën: &quot;Jo; do ta kalojmë natën në sheshin&quot;.</span> <span class="verse"><a name="3">3</a>Por ai nguli këmbë aq shumë sa që ata erdhën tek ai dhe hynë në shtëpinë e tij. Ai u përgatiti një banket dhe poqi bukë pa tharm, dhe ata hëngrën.</span> <span class="verse"><a name="4">4</a>Por para se të shkonin në shtrat, njerëzit e qytetit, njerëzit e Sodomës, rrethuan shtëpinë; ishin të rinj e pleq, tërë popullsia e mbledhur nga çdo anë;</span> <span class="verse"><a name="5">5</a>thirrën Lotin dhe i thanë: &quot;Ku janë njerëzit që erdhën te ti sonte? Na i nxirr jashtë që të mund t'i njohim!&quot;.</span> <span class="verse"><a name="6">6</a>Loti doli drejt atyre para portës së shtëpisë, e mbylli portën pas tij dhe tha:</span> <span class="verse"><a name="7">7</a>&quot;Oh, vëllezër të mi, mos u sillni kaq keq!</span> <span class="verse"><a name="8">8</a>Dëgjoni, unë kam dy vajza që nuk kanë njohur burrë; prandaj më lini që t'i nxjerr jashtë dhe bëni ç'të doni me to; por mos u bëni asgjë këtyre burrave, sepse janë nën mbrojtjen e shtëpisë sime&quot;.</span> <span class="verse"><a name="9">9</a>Por ata i thanë: &quot;Shko tutje!&quot;. Pastaj vazhduan: &quot;Ky erdhi këtu si i huaj, dhe dëshiron të bëhet gjykatës! Tani do të sillemi më keq me ty se sa me ata!&quot;. Dhe duke e shtyrë Lotin me dhunë, u afruan për të shpërthyer derën.</span> <span class="verse"><a name="10">10</a>Por ata njerëz zgjatën duart e tyre dhe e tërhoqën Lotin brenda shtëpisë bashkë me ta, dhe mbyllën derën.</span> <span class="verse"><a name="11">11</a>Goditën verbërisht njerëzit që ishin te dera e shtëpisë, nga më i vogli deri te më i madhi, kështu që u lodhën në orvatjen për të gjetur derën.</span> <span class="verse"><a name="12">12</a>Atëherë ata njerëz i thanë Lotit: &quot;Kë ke tjetër këtu? Nxirr nga ky vend dhëndurët e tu, bijtë dhe bijat e tua, dhe cilindo që ke në qytet,</span> <span class="verse"><a name="13">13</a>sepse ne po bëhemi gati ta shkatërrojmë këtë vend, sepse britma e banorëve të tij është e madhe përpara Zotit dhe Zoti na dërgoi për ta shkatërruar&quot;.</span> <span class="verse"><a name="14">14</a>Atëherë Loti doli e u foli dhëndurëve të tij që ishin martuar me bijat e tij, dhe tha: &quot;Çohuni, largohuni nga ky vend, sepse Zoti do ta shkatërrojë qytetin&quot;. Por dhëndurët e tij patën përshtypjen se ai po bënte shaka.</span> <span class="verse"><a name="15">15</a>Sa doli agimi, engjëjt e nxitën Lotin duke thënë: &quot;Çohu, merr gruan dhe bijat e tua që gjenden këtu, që ti të mos vdesësh në dënimin e këtij qyteti&quot;.</span> <span class="verse"><a name="16">16</a>Duke qenë se ai po ngurronte, ata njerëz e morën për dore atë, të shoqen dhe dy bijat e tij, sepse Zotit i kishte ardhur mëshirë për të, e nxorrën jashtë dhe i shpëtuan jetën duke e çuar jashtë qytetit.</span> <span class="verse"><a name="17">17</a>Ndërsa po i çonin jashtë, njëri prej tyre tha: &quot;Ik shpejt për të shpëtuar jetën tënde! Mos shiko prapa e mos u ndal në asnjë vend të fushës; shpëto në mal që të mos vdesësh!&quot;.</span> <span class="verse"><a name="18">18</a>Por Loti iu përgjegj atyre: &quot;Jo, zoti im!</span> <span class="verse"><a name="19">19</a>Ja, shërbëtori yt gjeti hir para syve të tu dhe ti u tregove shpirtmadh ndaj meje, duke më shpëtuar jetën, por unë nuk do të mund të arrij malin para se të më zërë fatkeqësia dhe unë të vdes.</span> <span class="verse"><a name="20">20</a>Ja, ky qytet është mjaft i afërt për ta arritur dhe është i vogël. Më lër, pra, të iki shpejt aty (a nuk është i vogël?) dhe kështu do të shpëtoj jetën&quot;.</span> <span class="verse"><a name="21">21</a>Engjëlli i tha: &quot;Unë po ta plotësoj edhe këtë kërkesë: të mos shkatërroj qytetin për të cilin fole.</span> <span class="verse"><a name="22">22</a>Shpejto, ik atje, sepse unë nuk mund të bëj asgjë para se ti të arrish atje&quot;. Për këtë arsye ky qytet u quajt Coar.</span> <span class="verse"><a name="23">23</a>Dielli po ngrihej mbi tokë kur Loti arriti në Coar.</span> <span class="verse"><a name="24">24</a>Atëherë Zoti bëri që nga qielli të binte squfur dhe zjarr mbi Sodomën dhe Gomorën, nga ana e Zotit.</span> <span class="verse"><a name="25">25</a>Kështu ai shkatërroi ato qytete, tërë fushën, tërë banorët e qytetit e gjithçka mbinte mbi tokën.</span> <span class="verse"><a name="26">26</a>Por gruaja e Lotit solli kryet për të shikuar prapa dhe u bë një statujë prej kripe.</span> <span class="verse"><a name="27">27</a>Abrahami u ngrit herët në mëngjes dhe shkoi në vendin ku kishte qëndruar para Zotit;</span> <span class="verse"><a name="28">28</a>pastaj drejtoi shikimin nga Sodoma dhe Gomora si dhe nga tërë krahina e fushës, dhe kështu pa një tym që ngrihej nga toka, si tymi i një furre.</span> <span class="verse"><a name="29">29</a>Kështu ndodhi që kur Perëndia shkatërroi qytetin e fushës, Perëndisë iu kujtua Abrahami dhe e largoi Lotin nga gjëma kur shkatërroi qytetet ku Loti kishte banuar.</span> <span class="verse"><a name="30">30</a>Pastaj Loti doli nga Coari dhe shkoi të banojë në mal bashkë me dy bijat e tij, sepse kishte frikë të qëndronte në Coar; dhe u vendos në një shpellë bashkë me dy bijat e tij.</span> <span class="verse"><a name="31">31</a>Më e madhja i tha më të voglës: &quot;Babai ynë është plak, dhe nuk ka asnjë burrë në vend që mund të bashkohet me ne, ashtu siç ndodh mbi gjithë tokën.</span> <span class="verse"><a name="32">32</a>Eja, t'i japim verë babait tonë e të shtrihemi bashkë me të; kështu do të mund t'i sigurojmë pasardhës babait tonë&quot;.</span> <span class="verse"><a name="33">33</a>Kështu po atë natë i dhanë verë babait të tyre dhe e madhja u shtri bashkë me të atin, por ai nuk u kujtua as kur ajo u shtri me të, as kur u ngrit.</span> <span class="verse"><a name="34">34</a>Të nesërmen vajza më e madhe i tha më të voglës: &quot;Ja, natën e kaluar unë rashë në shtrat bashkë me babanë tim; le të bëjmë që ai të pijë verë edhe sonte; pastaj ti futu dhe shtrihu me të, që të mund t'i sigurojmë pasardhës babait tonë&quot;.</span> <span class="verse"><a name="35">35</a>Edhe atë natë i dhanë verë babait të tyre dhe më e vogla shkoi të shtrihet bashkë me të, dhe ai nuk u kujtua as kur u shtri, as kur u ngrit.</span> <span class="verse"><a name="36">36</a>Kështu dy bijat e Lotit u ngjizën nga babai i tyre.</span> <span class="verse"><a name="37">37</a>Më e madhja lindi një djalë, të cilit ia vuri emrin Moab. Ky është babai i Moabitëve, që ekzistojnë deri në ditët tona.</span> <span class="verse"><a name="38">38</a>Edhe më e vogla lindi një djalë, të cilit ia vuri emrin Ben-Ami. Ky është babai i Amonitëve, që ekzistojnë deri në ditët tona.</span> </p></div</div></div></body></html>