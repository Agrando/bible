<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 44</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/gen/44"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/gen">Genesis</a> &gt <strong>Chapter 44</strong></div><p><span class="verse"><a name="1">1</a>Jozefi i dha këtë urdhër kryeshërbëtorit të shtëpisë së tij: &quot;Mbushi trastat e këtyre njerëzve me aq ushqime sa mund të mbajnë dhe vëri paratë e secilit në grykën e çdo traste.</span> <span class="verse"><a name="2">2</a>Përveç kësaj vëre kupën time, kupën prej argjëndi, në grykën e trastës të më të riut, bashkë me paratë e grurit të tij&quot;. Dhe ai bëri ashtu siç i tha Jozefi.</span> <span class="verse"><a name="3">3</a>Në mëngjes, sa u bë ditë, i nisën ata njerëz me gomarët e tyre.</span> <span class="verse"><a name="4">4</a>Sapo kishin dalë nga qyteti dhe nuk ishin akoma larg, kur Jozefi i tha kryeshërbëtorit të shtëpisë së tij: &quot;Çohu, ndiqi ata njerëz dhe kur t'i kesh arritur, thuaju atyre: &quot;Pse e shpërblyet të mirën me të keqe?</span> <span class="verse"><a name="5">5</a>A nuk është ajo kupa me të cilën pi zotëria im dhe që e përdor për të parathënë të ardhmen? Keni vepruar keq duke u sjellë kështu&quot;&quot;.</span> <span class="verse"><a name="6">6</a>Ai i arriti ata dhe u tha këto fjalë.</span> <span class="verse"><a name="7">7</a>Atëherë ata iu përgjegjën: &quot;Pse zotëria im na drejton fjalë si këto? Shërbyesit e tu duhet t'i shmangen një qëndrimi të tillë!</span> <span class="verse"><a name="8">8</a>Ja, pra, ne të kemi rikthyer nga vendi i Kanaanit paratë që kishim gjetur në grykën e trastave tona; si mund të vidhnim argjend ose flori nga shtëpia e zotërisë tënd?</span> <span class="verse"><a name="9">9</a>Ai prej shërbëtorëve të tu të cilit do t'i gjendet kupa, të dënohet me vdekje; edhe gjithashtu ne do të bëhemi skllevër të zotërisë tënd&quot;.</span> <span class="verse"><a name="10">10</a>Ai tha: &quot;Mirë, pra, le të bëhet si thoni ju: ai të cilit do t'i gjendet kupa do të bëhet skllavi im dhe ju do të jeni të pafaj&quot;.</span> <span class="verse"><a name="11">11</a>Kështu secili prej tyre nxitoi të ulë për tokë trastën e vet dhe e hapi.</span> <span class="verse"><a name="12">12</a>Dhe kryeshërbëtori i kontrolloi, duke filluar nga më i moshuari dhe duke mbaruar me më të riun; dhe kupa u gjet në thesin e Beniaminit.</span> <span class="verse"><a name="13">13</a>Atëherë ata i shqyen rrobat e tyre, ringarkuan secili gomarin e vet dhe u kthyen në qytet.</span> <span class="verse"><a name="14">14</a>Juda dhe vëllezërit e tij arritën në shtëpinë e Jozefit, që gjendej akoma aty, dhe u shtrinë për tokë para tij.</span> <span class="verse"><a name="15">15</a>Dhe Jozefi u tha atyre: &quot;Çfarë veprimi është ky që keni bërë? Nuk e dini që një njeri si unë është në gjëndje të parathotë të ardhmen?&quot;.</span> <span class="verse"><a name="16">16</a>Juda u përgjegj: &quot;Ç'do t'i themi zotërisë tim? Çfarë fjalë do të përdorim ose si do të mund të justifikohemi? Perëndia ka rigjetur paudhësinë e shërbëtorëve të tu. Ja, jemi skllevër të zotërisë tim,  si ne ashtu edhe ai në dorën e të cilit u  gjet kupa&quot;.</span> <span class="verse"><a name="17">17</a>Por Jozefi tha: &quot;Larg meje një veprim i tillë! Njeriu, në dorën e të cilit u gjet kupa, do të jetë skllavi im; sa për ju, kthehuni në paqe tek ati juaj&quot;.</span> <span class="verse"><a name="18">18</a>Atëherë Juda iu afrua Jozefit dhe i tha: &quot;Të lutem, zotëria im, lejoje shërbëtorin tënd që t'i thotë një fjalë zotërisë tim, dhe mos u zemëro me shërbëtorin tënd, sepse ti je si Faraoni.</span> <span class="verse"><a name="19">19</a>Zotëria im i pyeti shërbëtorët e tij duke thënë: &quot;A keni ju baba apo vëlla?&quot;.</span> <span class="verse"><a name="20">20</a>Dhe ne iu përgjegjëm zotërisë tim: &quot;Kemi një baba që është plak me një bir të ri, që i ka lindur në pleqëri; i vëllai ka vdekur, kështu ai ka mbetur i vetmi bir i nënës së tij dhe i ati e do&quot;.</span> <span class="verse"><a name="21">21</a>Atëherë ti u the shërbëtorëve të tu: &quot;Sillmani këtu që të mund ta shoh me sytë e mi&quot;.</span> <span class="verse"><a name="22">22</a>Dhe ne i thamë zotërisë tim: &quot;Fëmija nuk mund ta lërë atin e tij, sepse po të duhej ta linte, i ati do të vdiste&quot;.</span> <span class="verse"><a name="23">23</a>Por ti u the shërbëtorëve të tu: &quot;Në rast se vëllai juaj më i ri nuk zbret bashkë me ju, ju nuk do ta shihni më fytyrën time&quot;.</span> <span class="verse"><a name="24">24</a>Kështu që kur u ngjitëm përsëri te shërbëtori yt, ati im, i treguam fjalët e zotërisë tim.</span> <span class="verse"><a name="25">25</a>Atëherë ati ynë tha: &quot;Kthehuni të na blini pak ushqime&quot;.</span> <span class="verse"><a name="26">26</a>Ne u përgjegjëm: &quot;Nuk mund të zbresim atje poshtë; do të zbresim vetëm në rast se vjen me ne vëllai ynë më i vogël; sepse nuk mund ta shohim fytyrën e atij njeriu po të jetë se vëllai ynë më i vogël nuk është me ne&quot;.</span> <span class="verse"><a name="27">27</a>Dhe shërbëtori yt, ati ynë, na u përgjegj: &quot;Ju e dini që gruaja ime më lindi dy bij;</span> <span class="verse"><a name="28">28</a>njëri prej tyre më la dhe unë i thashë: Me siguri ai është bërë copë e çikë dhe nuk e kam parë më qysh atëherë;</span> <span class="verse"><a name="29">29</a>dhe po të ma hiqni edhe këtë dhe i ndodh ndonjë fatkeqësi, ju do të kallni në varr pleqërinë time të dhembshme&quot;.</span> <span class="verse"><a name="30">30</a>Kështu, pra, kur të arrij te shërbëtori yt, ati im, në qoftë se fëmija nuk është me ne, sepse jeta e tij është e lidhur me atë të fëmijës,</span> <span class="verse"><a name="31">31</a>do të ndodhë që, sa të shohë që fëmija nuk është me ne, ai ka për të vdekur; dhe shërbëtorët e tu do ta kenë kallur në varr pleqërinë e shërbëtorit tënd, të atit tonë.</span> <span class="verse"><a name="32">32</a>Tani, me qenë se shërbëtori yt është bërë dorëzanë për fëmijën pranë atit tim dhe i ka thënë: &quot;Në rast se nuk do ta rikthej do të jem për gjithnjë fajtor ndaj atit tim&quot;,</span> <span class="verse"><a name="33">33</a>lejo, pra, tani që shërbëtori yt të mbetet skllav i zotërisë tim në vend të fëmijës, dhe që fëmija të kthehet me vëllezërit e tij.</span> <span class="verse"><a name="34">34</a>Sepse si mund të rikthehem tek ati im në qoftë se fëmija nuk është me mua? Ah, mos e pafsha dhembjen që do të pushtonte atin tim!&quot;.</span> </p></div</div></div></body></html>