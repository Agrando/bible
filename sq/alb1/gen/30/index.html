<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/gen/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/gen">Genesis</a> &gt <strong>Chapter 30</strong></div><p><span class="verse"><a name="1">1</a>Kur Rakela pa që nuk po i bënte fëmijë Jakobit, u bë ziliqare e motrës së saj dhe i tha Jakobit: &quot;Më bëj me fëmijë përndryshe unë po vdes&quot;.</span> <span class="verse"><a name="2">2</a>Jakobi u mbush tërë inat kundër Rakelës dhe i tha: &quot;Se mos jam unë në vend të Perëndisë që nuk të lejon të kesh fëmijë?&quot;.</span> <span class="verse"><a name="3">3</a>Ajo u përgjegj: &quot;Ja shërbyesja ime Bilhah; hyr tek ajo, që ajo të lindë mbi gjunjët e mi; kështu nëpërmjet saj do të mund të bëhem me fëmijë&quot;.</span> <span class="verse"><a name="4">4</a>Kështu ajo i dha për grua shërbyesen e vetë Bilhah dhe Jakobi hyri tek ajo.</span> <span class="verse"><a name="5">5</a>Dhe Bilhah u ngjiz dhe i dha një bir Jakobit.</span> <span class="verse"><a name="6">6</a>Atëherë Rakela tha: &quot;Perëndia më dha të drejtë; ai dëgjoi gjithashtu zërin tim dhe më dha një bir&quot;. Prandaj i vuri emrin Dan.</span> <span class="verse"><a name="7">7</a>Pastaj Bilhah, shërbyesja e Rakelës, u ngjiz përsëri dhe i lindi një bir të dytë Jakobit.</span> <span class="verse"><a name="8">8</a>Atëherë Rakela tha: &quot;Kam luftuar shumë me motrën time dhe kam dalë fitimtare&quot;. Prandaj e quajti djalin Neftali.</span> <span class="verse"><a name="9">9</a>Por Lea, duke parë që nuk po bënte më fëmijë, mori shërbyesen e saj Zilpah dhe ia dha për grua Jakobit</span> <span class="verse"><a name="10">10</a>Kështu Zilpah, shërbyesja e Leas, i lindi një bir Jakobit.</span> <span class="verse"><a name="11">11</a>dhe Lea tha: &quot;Ç'fat!&quot;. Dhe i vuri emrin Gad.</span> <span class="verse"><a name="12">12</a>Pastaj Zilpah, shërbëtore e Leas, i lindi Jakobit një bir të dytë.</span> <span class="verse"><a name="13">13</a>Dhe Lea tha: &quot;Sa e lumtur jam! Sepse gratë do të më quajnë të lumtur&quot;. Prandaj i vuri emrin Asher.</span> <span class="verse"><a name="14">14</a>Në kohën e korrjes së grurit, Rubeni doli dhe gjeti në fushat mandragora dhe ia çoi nënës së tij, Leas. Atëherë Rakela i tha Leas: &quot;Më jep edhe mua ca mandragora të birit tënd!&quot;.</span> <span class="verse"><a name="15">15</a>Ajo iu përgjegj: &quot;Të duket gjë e vogël që më more burrin, dhe tani kërkon të marrësh edhe mandragorat e djalit tim?&quot;. Rakela tha: &quot;Mirë, pra, si shpërblim për mandragorat e birit tënd, sonte ai do të bjerë në shtrat me ty&quot;.</span> <span class="verse"><a name="16">16</a>Kur në mbrëmje Jakobi u kthye nga arat, Lea doli ta takojë dhe i tha: &quot;Duhet të hysh tek unë, se të kam shtënë në dorë me mandragorat e birit tim&quot;. Kështu, atë natë, ai ra në shtrat me të.</span> <span class="verse"><a name="17">17</a>Kështu Perëndia ia plotësoi dëshirën Leas, e cila u ngjiz dhe i lindi Jakobit birin e pestë.</span> <span class="verse"><a name="18">18</a>Dhe ajo tha: &quot;Perëndia më dha shpërblimin që më takonte, sepse i dhashë shërbyesen time burrit tim&quot;. Dhe e quajti Isakar.</span> <span class="verse"><a name="19">19</a>Pastaj Lea u ngjiz përsëri dhe i dha Jakobit një bir të gjashtë.</span> <span class="verse"><a name="20">20</a>Atëherë Lea tha: &quot;Perëndia më ka dhënë një dhunti të mirë; këtë radhë burri im do të banojë me mua, sepse i kam lindur gjashtë bij&quot;. Dhe i vuri emrin Zabulon.</span> <span class="verse"><a name="21">21</a>Pastaj lindi një bijë dhe e quajti Dina.</span> <span class="verse"><a name="22">22</a>Perëndia u kujtua edhe për Rakelën; dhe Perëndia ia plotësoi dëshirën dhe e bëri të frytshme;</span> <span class="verse"><a name="23">23</a>kështu ajo u ngjiz dhe lindi një djalë, dhe tha: &quot;Perëndia e hoqi turpin tim&quot;.</span> <span class="verse"><a name="24">24</a>Dhe e quajti Jozef, duke thënë: &quot;Zoti më shtoftë një bir tjetër&quot;.</span> <span class="verse"><a name="25">25</a>Mbas lindjes së Jozefit nga Rakela, Jakobi i tha Labanos: &quot;Më lejo të iki, që të shkoj në shtëpinë time, në vendin tim.</span> <span class="verse"><a name="26">26</a>Më jep gratë e mia dhe bijtë e mi, për të cilët të kam shërbyer dhe lermë të iki, mbasi ti e njeh mirë shërbimin që të kam bërë&quot;.</span> <span class="verse"><a name="27">27</a>Por Labano i tha: &quot;Në rast se kam gjetur hir në sytë e tu, qëndro, sepse kam prekur me dorë që Zoti më ka bekuar për shkakun tënd&quot;.</span> <span class="verse"><a name="28">28</a>Pastaj tha: &quot;Ma cakto pagesën tënde dhe unë do të ta jap&quot;.</span> <span class="verse"><a name="29">29</a>Jakobi iu përgjegj: &quot;Ti e di si të kam shërbyer, dhe çfarë i ka ndodhur bagëtisë sate në duart e mia.</span> <span class="verse"><a name="30">30</a>Sepse ajo që ti kishe para se të vija unë ishte pak, por tani është rritur shumë; dhe Zoti të ka bekuar kudo që kam qënë unë. Por tani kur do të punoj edhe për shtëpinë time?&quot;.</span> <span class="verse"><a name="31">31</a>Labano tha: &quot;Sa duhet të të jap?&quot;. Jakobi iu përgjigj: &quot;Nuk duhet të më japësh asgjë; në qoftë se ti do të bësh atë që po të them, do të mbetem këtu për të kullotur kopetë e tua dhe për t'u kujdesur për to.</span> <span class="verse"><a name="32">32</a>Do të kaloj ditën e sotme në mes tërë kopeve të tua dhe do të veçoj të gjitha kafshët laramane dhe pikalarme, të gjithë qingjat e zinj dhe të gjitha dhitë lara-lara ose pika-pika. Dhe këto kafshë do të jenë pagesa ime.</span> <span class="verse"><a name="33">33</a>Kështu tani e tutje ndershmëria ime do të përgjigjet para teje për personin tim, kur do të vish të kontrollosh pagesën time; çdo bagëti që nuk është laramane a me pika midis dhive dhe çdo qengj jo  i zi do të konsiderohet i vjedhur po të gjindet  pranë meje&quot;.</span> <span class="verse"><a name="34">34</a>Labano tha: &quot;Mirë, le të bëhet ashtu si thua ti!&quot;.</span> <span class="verse"><a name="35">35</a>dhe po atë ditë veçoi cjeptë vija-vija dhe me pika dhe të gjitha dhitë laramane dhe pika pika, çdo bagëti që kishte një njollë të bardhë apo çdo dele e zezë midis dhenve, dhe ua la bijve të vet.</span> <span class="verse"><a name="36">36</a>Dhe Labano vendosi një distancë prej tri ditësh me këmbë midis vetes së tij dhe Jakobit; dhe Jakobi kulloste pjesën që mbeti nga kopetë e Labanos.</span> <span class="verse"><a name="37">37</a>Dhe Jakobi mori disa purteka të njoma plepi, bajameje dhe rrapi; u bëri disa zhvoshkje, duke zbuluar të bardhën e purtekave.</span> <span class="verse"><a name="38">38</a>Pastaj i vendosi purtekat që kishte zhvoshkur që të shikoheshin nga dhentë në koritë, domethënë në vendet ku kopetë vinin për të pirë ujë; dhe kafshët vinin në afsh kur vinin për të pirë.</span> <span class="verse"><a name="39">39</a>Kështu kafshët vinin në afsh përpara purtekave dhe pillnin qengja vija-vija, lara-lara dhe pika pika.</span> <span class="verse"><a name="40">40</a>Pastaj Jakobi i veçonte këta qengja dhe bënte që kopetë t'i kthenin sytë nga kafshët vija-vija dhe nga tërë ato të zeza në kopenë e Labanos. Ai formoi kështu kope të veçanta, që nuk i bashkoi me kopetë e Labanos.</span> <span class="verse"><a name="41">41</a>Por ndodhte që sa herë kafshët e fuqishme të kopesë vinin në afsh, Jakobi i vinte purtekat në koritë para deleve, në mënyrë që këto të hynin në afsh afër purtekave;</span> <span class="verse"><a name="42">42</a>Por kur kafshët e kopesë ishin të dobëta, nuk i vinte ato; kështu që qengjat e dobëta ishin të Labanos dhe ata të shëndoshë të Jakobit.</span> <span class="verse"><a name="43">43</a>Kështu ai u bë shumë i pasur dhe pati një numër të madh kopesh, shërbëtoresh, shërbëtorësh, devesh dhe gomarësh.</span> </p></div</div></div></body></html>