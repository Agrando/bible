<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/gen/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/gen">Genesis</a> &gt <strong>Chapter 4</strong></div><p><span class="verse"><a name="1">1</a>Por Adami njohu Evën, gruan e tij, e cila u ngjiz dhe lindi Kainin, dhe ai tha: &quot;Fitova një burrë nga Zoti&quot;.</span> <span class="verse"><a name="2">2</a>Pastaj lindi Abeli, vëllai i tij. Dhe Abeli u bë bari kopesh, ndërsa Kaini u bë punonjës i tokës.</span> <span class="verse"><a name="3">3</a>Me kalimin e kohës, Kaini i bëri një ofertë frutash të tokës Zotit;</span> <span class="verse"><a name="4">4</a>por Abeli i ofroi edhe ai të parëlindurit e kopesë së tij dhe yndyrën e tyre. Dhe Zoti e çmoi Abelin dhe dhuratën e tij,</span> <span class="verse"><a name="5">5</a>por nuk çmoi Kainin dhe ofertën e tij. Dhe kështu Kaini u pezmatua shumë dhe fytyra e tij mori një pamje të dëshpëruar.</span> <span class="verse"><a name="6">6</a>Atëherë Zoti i tha Kainit: &quot;Pse je pezmatuar dhe pse fytyra jote është dëshpëruar?</span> <span class="verse"><a name="7">7</a>Në rast se bën mirë a nuk do të pranohesh? Por në qoftë se bën keq, mëkati po të ruan te porta dhe dëshirat e tij drejtohen ndaj teje; por ti duhet ta sundosh&quot;.</span> <span class="verse"><a name="8">8</a>Dhe Kaini foli me të vëllanë, Abelin; kur u gjendën në fushë, Kaini u ngrit kundër vëllait të tij Abelit dhe e vrau.</span> <span class="verse"><a name="9">9</a>Atëherë Zoti i tha Kainit: &quot;Ku është vëllait yt Abeli?&quot;. Ai u përgjegj: &quot;Nuk e di; mos jam unë rojtari i vëllait tim?&quot;.</span> <span class="verse"><a name="10">10</a>Zoti i tha: &quot;Çfarë ke bërë? Zëri i gjakut të vëllait tënd më vëngon nga toka.</span> <span class="verse"><a name="11">11</a>Dhe ti tani je më i mallkuar se toka që hapi gojën për të marrë gjakun e vëllait tënd nga dora jote.</span> <span class="verse"><a name="12">12</a>Kur të punosh tokën, ajo nuk do të të japë më prodhimet e saj, dhe ti do të jesh një endacak dhe një ikanak mbi tokë&quot;.</span> <span class="verse"><a name="13">13</a>Atëherë Kaini i tha Zotit; &quot;Ndëshkimi im është tepër i madh aq sa unë nuk mund ta duroj.</span> <span class="verse"><a name="14">14</a>Ja, ti po më dëbon sot nga faqja e këtij dheu dhe do të fshihem nga fytyra jote; dhe do të bëhem endacak dhe ikanak nëpër botë dhe do të ndodhë që të më vrasë kushdo që do të më gjejë&quot;.</span> <span class="verse"><a name="15">15</a>Dhe Zoti i tha: &quot;Prandaj, kushdo qoftë të vrasë Kainin, do të dënohet shtatë herë&quot;. Dhe Zoti vuri një shenjë mbi Kainin, me qëllim që kushdo që ta gjente të mos e vriste.</span> <span class="verse"><a name="16">16</a>Atëherë Kaini u largua nga prania e Zotit dhe banoi në vendin e quajtur Nod, në lindje të Edenit.</span> <span class="verse"><a name="17">17</a>Dhe Kaini njohu të shoqen, e cila u ngjiz dhe lindi Enokun. Pastaj Kaini ndërtoi një qytet, të cilit i vuri emrin Enok, emri i të birit.</span> <span class="verse"><a name="18">18</a>Dhe Enokut i lindi Iradi; Iradit i lindi Mehujaeli; Mehujaelit i lindi Methusaeli dhe Mathusaelit i lindi Lameku.</span> <span class="verse"><a name="19">19</a>Dhe Lameku mori dy gra: emri i njërës ishte Ada dhe emri i tjetrës Cilah.</span> <span class="verse"><a name="20">20</a>Dhe Ada lindi Jabalin, që ishte babai i atyre që banojnë nën çadra dhe merren me rritjen e bagëtisë.</span> <span class="verse"><a name="21">21</a>Por emri i të vëllait ishte Jubal, që ishte babai i gjithë atyre që i binin qestes dhe flautit.</span> <span class="verse"><a name="22">22</a>Cilah lindi edhe ajo Tubal-kainin, krijuesi i çfarëdo lloji veglash prej bronzi dhe hekuri, dhe motra e Tubal-kainit qe Naama.</span> <span class="verse"><a name="23">23</a>Pastaj Lameku u tha grave të tij: &quot;Ada dhe Cilah, dëgjoni zërin tim; gra të Lamekut, u vini re fjalëve të mia! Po, unë vrava një njeri sepse më plagosi, dhe një të ri sepse më shkaktoi një irnim.</span> <span class="verse"><a name="24">24</a>Në rast se do t'i merret hak Kainit shtatë herë, Lamekut do t'i merret hak shtatëdhjetë herë shtatë&quot;.</span> <span class="verse"><a name="25">25</a>Pastaj Adami njohu përsëri gruan e tij, që lindi një djalë dhe e quajti Seth, sepse ajo tha: &quot;Perëndia më dha një tjetër pasardhës në vend të Abelit, që u vra nga Kaini&quot;.</span> <span class="verse"><a name="26">26</a>Edhe Sethit i lindi një djalë, të cilin e quajti Enosh. Atëherë filluan të kërkojnë emrin e Zotit.</span> </p></div</div></div></body></html>