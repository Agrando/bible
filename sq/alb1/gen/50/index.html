<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 50</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/gen/50"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/gen">Genesis</a> &gt <strong>Chapter 50</strong></div><p><span class="verse"><a name="1">1</a>Atëherë Jozefi u hodh mbi fytyrën e të atit, qau mbi të dhe e puthi.</span> <span class="verse"><a name="2">2</a>Pastaj Jozefi urdhëroi mjekët që ishin në shërbim të tij të balsamosnin të atin; dhe mjekët e balsamosën Izraelin.</span> <span class="verse"><a name="3">3</a>U deshën dyzet ditë, sepse e tillë ishte koha e nevojshme për balsamimin; dhe Egjiptasit e qanë shtatëdhjetë ditë.</span> <span class="verse"><a name="4">4</a>Kur kaluan ditët e zisë të mbajtura për të, Jozefi foli në shtëpinë e Faraonit duke thënë: &quot;Në qoftë se kam gjetur hirin tuaj, i thoni Faraonit këto fjalë:</span> <span class="verse"><a name="5">5</a>Ati im më ka vënë të betohem dhe më ka thënë: &quot;Ja, unë jam duke vdekur; më varros në varrin që kam gërmuar në vendin e Kanaanit&quot;. Tani, pra, më lejo të ngjitem për të varrosur atin tim, pastaj do të kthehem&quot;.</span> <span class="verse"><a name="6">6</a>Faraoni u përgjegj: &quot;Ngjitu dhe varrose atin tënd ashtu si të ka vënë të betohesh&quot;.</span> <span class="verse"><a name="7">7</a>Atëherë Jozefi u ngjit për të varrosur të atin; dhe me të u ngjitën tërë shërbëtorët e Faraonit, të moshuarit e shtëpisë së tij dhe tërë të moshuarit e vendit të Egjiptit,</span> <span class="verse"><a name="8">8</a>dhe tërë shtëpia e Jozefit, vëllezërit e tij dhe shtëpia e të atit. Në vendin e Goshenit lanë vetëm fëmijët e tyre të vegjël, kopetë me bagëtinë e imët dhe me bagëtinë e trashë.</span> <span class="verse"><a name="9">9</a>Me të u ngjitën lart gjithashtu qerre dhe kalorës, aq sa u formua një vargan i madh njerëzish.</span> <span class="verse"><a name="10">10</a>Me të arritur në lëmin e Atadit, që është përtej Jordanit, u dëgjuan vajtime të mëdha dhe solemne; dhe Jozefi mbajti shtatë ditë zi për të atin.</span> <span class="verse"><a name="11">11</a>Kur banorët e vendit, Kananejtë, panë zinë në lëmin e Atadit, thanë: &quot;Kjo është një zi e madhe për Egjiptasit!&quot;. Prandaj ai vend u quajt Abel-Mitsraim dhe ndodhet përtej Jordanit.</span> <span class="verse"><a name="12">12</a>Bijtë e tij bënë për të atë që ai i kishte urdhëruar.</span> <span class="verse"><a name="13">13</a>Bijtë e tij e bartën në vendin e Kanaanit dhe e varrosën në shpellën e fushës së Malkpelahut, përballë Mamres, që Abrahami e kishte blerë bashkë me arën nga Efron Hiteu, si vendvarrim, pronë e tij.</span> <span class="verse"><a name="14">14</a>Mbasi varrosi të atin, Jozefi u kthye në Egjipt bashkë me vëllezërit e tij dhe me të gjithë ata që ishin ngjitur deri atje për të varrosur atin e tij.</span> <span class="verse"><a name="15">15</a>Vëllezërit e Jozefit kur panë se ati i tyre vdiq, thanë: &quot;Mos vallë Jozefi na mban inat dhe merr hak për tërë të keqen që i kemi bërë?&quot;.</span> <span class="verse"><a name="16">16</a>Atëherë i çuan fjalë Jozefit: &quot;Ati yt para se të vdiste dha këtë porosi duke thënë:</span> <span class="verse"><a name="17">17</a>&quot;Kështu do t'i thoni Jozefit: &quot;Falu vëllezërve të tu të keqen që të kanë bërë, mëkatin e tyre, sepse të kanë bërë keq&quot;. Falu, pra, tani krimin shërbëtorëve të Perëndisë të atit tënd&quot;. Jozefi qau kur i folën kështu.</span> <span class="verse"><a name="18">18</a>Pastaj erdhën edhe vëllezërit e tij dhe u shtrinë para tij, dhe i thanë: &quot;Ja, ne jemi shërbëtorët e tu&quot;.</span> <span class="verse"><a name="19">19</a>Jozefi u tha atyre: &quot;Mos u trembni, se mos jam unë në vend të Perëndisë?.</span> <span class="verse"><a name="20">20</a>Ju keni kurdisur të këqija kundër meje, por Perëndia ka dashur që t'i shërbejë së mirës, për të kryer atë që po ndodh sot: të mbash gjallë një popull të shumtë.</span> <span class="verse"><a name="21">21</a>Tani, pra, mos kini frikë; unë do të siguroj ushqimin për ju dhe për bijtë tuaj&quot;. Kështu u dha zemër dhe i foli zemrës së tyre me ëmbëlsi.</span> <span class="verse"><a name="22">22</a>Kështu Jozefi banoi në Egjipt, ai dhe shtëpia e të atit, dhe jetoi njëqind e dhjetë vjet.</span> <span class="verse"><a name="23">23</a>Jozefi pa bijtë e Efraimit deri në brezninë e tretë; edhe bijtë e Makirit, bir i Manasit, lindën mbi gjunjët e tij.</span> <span class="verse"><a name="24">24</a>Pastaj Jozefi u tha vëllezërve të tij: &quot;Unë po vdes; por Perëndia do t'ju vizitojë me siguri dhe do t'ju çojë me siguri nga ky vend në vendin që i premtoi me betim Abrahamit, Isakut dhe Jakobit&quot;.</span> <span class="verse"><a name="25">25</a>Pastaj Jozefi i vuri të betohen bijtë e Izraelit, duke thënë: &quot;Perëndia me siguri do t'ju vizitojë; atëherë ju do t'i hiqni kockat e mia që këtej&quot;.</span> <span class="verse"><a name="26">26</a>Pastaj Jozefi vdiq në moshën njëqind e dhjetë vjeç; e balsamosën dhe e futën në një arkivol në Egjipt.</span> </p></div</div></div></body></html>