<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 47</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/gen/47"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/gen">Genesis</a> &gt <strong>Chapter 47</strong></div><p><span class="verse"><a name="1">1</a>Jozefi shkoi, pra, të njoftojë Faraonin dhe i tha: &quot;Ati im dhe vëllezërit e mi, me gjithë kopetë e tyre, të bagëtive të imta dhe të trasha dhe me gjithçka kanë, kanë ardhur nga vendi i Kanaanit; dhe ja, tani ndodhen në vendin e Goshenit&quot;.</span> <span class="verse"><a name="2">2</a>Pastaj mori pesë nga vëllezërit e tij dhe ia paraqiti Faraonit.</span> <span class="verse"><a name="3">3</a>Atëherë Faraoni u tha vëllezërve të Jozefit: &quot;Me ç'punë merreni?&quot;. Ata iu përgjigjën Faraonit: &quot;Shërbëtorët e tu janë barinj, si ne ashtu dhe etërit tanë&quot;.</span> <span class="verse"><a name="4">4</a>Pastaj i thanë Faraonit: &quot;Kemi ardhur për të banuar në këtë vend, sepse nuk kishte më kullota për kopetë e shërbëtorëve të tu, sepse ka zi të madhe në vendin e Kanaanit. Lejona tani që shërbëtorët e tu të banojnë në vendin e Goshenit&quot;.</span> <span class="verse"><a name="5">5</a>Atëherë Faraoni ia drejtoi fjalën Jozefit, duke i thënë: &quot;Ati yt dhe vëllezërit e tu erdhën te ti;</span> <span class="verse"><a name="6">6</a>vendi i Egjiptit është në dispozicionin tënd; bëj që ati yt dhe vëllezërit e tu të banojnë në pjesën më të mirë të vendit; le të banojnë edhe në vendin e Goshenit. Dhe në qoftë se ti di që midis tyre  ka njerëz të zotë, caktoji kryeintendentë  të bagëtisë sime&quot;.</span> <span class="verse"><a name="7">7</a>Pastaj Jozefi e çoi Jakobin, atin e tij, te Faraoni dhe ia paraqiti. Dhe Jakobi bekoi Faraonin.</span> <span class="verse"><a name="8">8</a>Atëherë Faraoni i tha Jakobit: &quot;Sa vjet ke që jeton?&quot;.</span> <span class="verse"><a name="9">9</a>Jakobi iu përgjegj Faraonit: &quot;Vitet e shtegtimit tim janë njëqind e tridhjetë; vitet e jetës sime kanë qenë të pakta dhe të këqija, dhe nuk e kanë arritur numrin e viteve të jetës së etërve të mi, në ditët e shtegtimit të tyre&quot;.</span> <span class="verse"><a name="10">10</a>Jakobi e bekoi përsëri Faraonin dhe u largua nga prania e Faraonit.</span> <span class="verse"><a name="11">11</a>Kështu Jozefi vendosi atin e tij dhe vëllezërit e tij dhe u dha atyre një pronë në vendin e Egjiptit, në pjesën më të mirë të vendit, në krahinën e Ramsesit, ashtu siç kishte urdhëruar Faraoni.</span> <span class="verse"><a name="12">12</a>Dhe Jozefi e mbajti me bukë të atin, të vëllezërit dhe tërë familjen e të atit duke i furnizuar sipas numrit të bijve.</span> <span class="verse"><a name="13">13</a>Ndërkaq në të gjithë vendin nuk kishte bukë, sepse zija e bukës ishte shumë e madhe; vendi i Egjiptit dhe vendi i Kanaanit vuanin nga uria.</span> <span class="verse"><a name="14">14</a>Jozefi mblodhi tërë paratë që gjendeshin në vendin e Egjiptit dhe në vendin e Kanaanit në këmbim të grurit që ata blinin; dhe këto para Jozefi i çoi në shtëpinë e Faraonit.</span> <span class="verse"><a name="15">15</a>Por kur në vendin e Egjiptit dhe në vendin e Kanaanit nuk pati më para, tërë Egjiptasit erdhën te Jozefi dhe thanë: &quot;Na jep bukë! Pse duhet të vdesim para syve të tu? Sepse paratë tona kanë mbaruar&quot;.</span> <span class="verse"><a name="16">16</a>Jozefi tha: &quot;Jepni bagëtinë tuaj; dhe unë do t'ju jap bukë në këmbim të bagëtisë suaj, në qoftë se i keni mbaruar paratë&quot;.</span> <span class="verse"><a name="17">17</a>Atëherë ata i çuan Jozefit bagëtinë e tyre; dhe Jozefi u dha atyre bukë në këmbim të kuajve të tyre, të kopeve të tyre me dele, të qeve dhe të gomarëve. Kështu i furnizoi me bukë për atë vit në këmbim të gjithë bagëtisë së tyre.</span> <span class="verse"><a name="18">18</a>Mbasi kaloi ai vit, u kthyen tek ai vitin pasues dhe i thanë: &quot;Nuk mund t'ja fshehim zotërisë tonë që, me qenë se paratë mbaruan dhe kopetë e bagëtisë sonë janë bërë pronë e zotërisë tonë, nuk mbetet  asgjë tjetër që zotëria ime mund të na  marrë veç trupave tonë dhe tokave tona.</span> <span class="verse"><a name="19">19</a>Pse duhet të mbarojmë para syve të tu, ne dhe tokat tona? Blina ne dhe tokat tona në këmbim të bukës, dhe ne me tokat tona do të jemi skllevër të Faraonit; na jep të mbjellim që të mund të jetojmë  dhe jo të vdesim, dhe toka të mos shndërrohet  në një shkretëtirë&quot;.</span> <span class="verse"><a name="20">20</a>Kështu Jozefi bleu për Faraonin tërë tokat e Egjiptit, sepse Egjiptasit shitën secili arën e vet, me që ishin goditur rëndë nga zija e bukës. Kështu vëndi u bë pronë e Faraonit.</span> <span class="verse"><a name="21">21</a>Sa për popullin, e zhvendosi nëpër qytete, në të katër anët e Egjiptit;</span> <span class="verse"><a name="22">22</a>vetëm tokat e priftërinjve nuk i bleu, sepse priftërinjtë merrnin furnizime nga Faraoni dhe rronin nga furnizimet që u jepte Faraoni; për këtë arsye ata nuk i shitën tokat e tyre.</span> <span class="verse"><a name="23">23</a>Por Jozefi i tha popullit: &quot;Ja, sot ju bleva ju dhe tokat tuaja për Faraonin; ja ku e keni farën; mbillni tokën;</span> <span class="verse"><a name="24">24</a>në kohën e korrjes, të pestën pjesë do t'ia jepni Faraonit dhe katër pjesë do të jenë tuajat për të siguruar farën e arave, ushqimin tuaj dhe të personave të shtëpisë suaj dhe për ushqimin e fëmijëve tuaj&quot;.</span> <span class="verse"><a name="25">25</a>Dhe ata thanë: &quot;Ti na shpëtove jetën! Paçim hir në sytë e zotërisë tonë, dhe ne do të jemi skllevërit e Faraonit&quot;.</span> <span class="verse"><a name="26">26</a>Jozefi e bëri ligj këtë në vendin e Egjiptit, i cili vazhdon edhe sot e kësaj dite dhe sipas të cilit e pesta pjesë e korrjes duhet t'i jepet Faraonit. Vetëm tokat e priftërinjve nuk u bënë pronë e Faraonit.</span> <span class="verse"><a name="27">27</a>Kështu Izraeli banoi në vendin e Egjiptit, në vendin e Goshenit; aty ata patën prona, qenë frytdhënës dhe u shumuan fort.</span> <span class="verse"><a name="28">28</a>Jakobi jetoi në vendin e Egjiptit shtatëmbëdhjetë vjet dhe kohëzgjatja e jetës së Jakobit qe njëqind e dyzet e shtatë vjet.</span> <span class="verse"><a name="29">29</a>Kur koha e vdekjes po i afrohej Izraelit, ai thirri të birin Jozef dhe i tha: &quot;Në paça gjetur hir në sytë e tu, vëre dorën tënde poshtë kofshës sime dhe sillu me mua me mirëdashje dhe besnikëri; të lutem, mos më varros në Egjipt!</span> <span class="verse"><a name="30">30</a>Por kur do të pushoj me etërit e mi, më nxirr jashtë Egjiptit dhe më varros në varrin e tyre!&quot;. Ai u përgjigj: &quot;Do të bëj si thua ti&quot;.</span> <span class="verse"><a name="31">31</a>Atëherë Jakobi tha: &quot;Betomu&quot;. Dhe Jozefi iu betua. Pastaj Izraeli, duke u mbështetur te koka e shtratit, ra në adhurim.</span> </p></div</div></div></body></html>