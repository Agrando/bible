<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 48</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/gen/48"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/gen">Genesis</a> &gt <strong>Chapter 48</strong></div><p><span class="verse"><a name="1">1</a>Mbas këtyre gjërave, ndodhi që i thanë Jozefit: &quot;Ja, ati yt është i sëmurë&quot;. Kështu ai mori me vete dy bijtë e tij, Manasin dhe Efraimin.</span> <span class="verse"><a name="2">2</a>Kur i thanë Jakobit: &quot;Ja, biri yt Jozefi po vjen te ti&quot;, Izraeli mblodhi tërë forcat dhe u ul mbi shtratin e tij.</span> <span class="verse"><a name="3">3</a>Atëherë Jakobi i tha Jozefit: &quot;Perëndia i plotfuqishëm m'u shfaq në Luc, në vendin e Kanaanit, më bekoi</span> <span class="verse"><a name="4">4</a>dhe më tha: &quot;Ja, unë do të të bëj frytdhënës, do të të shumoj, do të bëj prej teje një shumicë popujsh dhe do t'u jap këtë vend pasardhësve të tu pas teje, si pronë përjetë&quot;.</span> <span class="verse"><a name="5">5</a>Tani dy bijtë e tu, që të kanë lindur në vendin e Egjiptit para se unë të vija tek ti në Egjipt, janë të mitë. Efraimi dhe Manasi janë të mitë, ashtu si Rubeni dhe Simeoni.</span> <span class="verse"><a name="6">6</a>Por bijtë që ke lindur mbas tyre do të jenë të tutë; në territorin e trashëgimisë së tyre do të thirren me emrin e vëllezërve të tyre.</span> <span class="verse"><a name="7">7</a>Sa për mua, ndërsa po kthehesha nga Padani, Rakela vdiq pranë meje gjatë udhëtimit, në vendin e Kanaanit, aty afër Efratës; dhe e varrosa atje, në rrugën e Efratës, që është Betlemi&quot;.</span> <span class="verse"><a name="8">8</a>Kur Izraeli pa bijtë e Jozefit, tha: &quot;Kush janë këta?&quot;.</span> <span class="verse"><a name="9">9</a>Jozefi iu përgjegj të atit: &quot;Janë fëmijët e mi që Perëndia më ka dhënë këtu&quot;. Atëherë ai tha: &quot;M'i afro dhe unë do t'i bekoj&quot;.</span> <span class="verse"><a name="10">10</a>Tani sytë e Izraelit ishin venitur për shkak të moshës dhe nuk shihte fare. Jozefi i afroi ata dhe ai i puthi dhe i përqafoi.</span> <span class="verse"><a name="11">11</a>Pastaj Izraeli i tha Jozefit: &quot;Unë nuk mendoja të shikoja përsëri fytyrën tënde, por tani Perëndia më dha mundësinë të shikoj edhe pasardhësit e tu&quot;.</span> <span class="verse"><a name="12">12</a>Jozefi i tërhoqi nga gjunjët e të atit dhe u përul me fytyrën në tokë.</span> <span class="verse"><a name="13">13</a>Pastaj Jozefi i mori që të dy: Efraimin në të djathtë të tij dhe në të majtë të Izraelit, Manasin në të majtë të tij dhe në të djathtë të Izraelit, dhe i afroi pranë atij.</span> <span class="verse"><a name="14">14</a>Atëherë Izraeli zgjati dorën e tij të djathtë dhe e vuri mbi kryet e Efraimit që ishte më i riu, dhe vuri dorën e tij të majtë mbi kryet e Manasit duke kryqëzuar duart, ndonëse Manasi ishte i parëlinduri.</span> <span class="verse"><a name="15">15</a>Kështu bekoi Jozefi dhe tha: &quot;Perëndia, para të cilit ecën etërit e mi Abrahami dhe Isaku, Perëndia që më ka ushqyer qysh prej lindjes sime deri më sot,</span> <span class="verse"><a name="16">16</a>Engjëlli që më ka çliruar nga çdo e keqe, le t'i bekojë këta fëmijë! Le të quhen me emrin tim dhe me emrin e etërve të mi Abraham dhe Isak, dhe të shumohen fort mbi tokë!&quot;.</span> <span class="verse"><a name="17">17</a>Kur Jozefi pa që i ati kishte vënë dorën e djathtë mbi kokën e Efraimit, kjo nuk i pëlqeu; prandaj ai kapi dorën e atit të tij për ta hequr nga kryet e Efraimit dhe për ta vënë mbi kryet e Manasit.</span> <span class="verse"><a name="18">18</a>Pastaj Jozefi i tha atit të tij: &quot;Jo kështu, ati im, sepse i parëlinduri është ky këtu; vëre dorën tënde të djathtë mbi kryet e tij&quot;.</span> <span class="verse"><a name="19">19</a>Por i ati refuzoi dhe tha: &quot;E di, biri im, e di; edhe ai do të bëhet një popull, edhe ai do të jetë i madh; megjithatë, vëllai yt më i vogël do të bëhet më i madh se ai, dhe pasardhësit e tij do të bëhen një mori kombesh&quot;.</span> <span class="verse"><a name="20">20</a>Dhe atë ditë i bekoi duke thënë: &quot;Për ty Izraeli ka për të bekuar, duke thënë: &quot;Perëndia të të bëj si Efraimi dhe si Manasi!&quot;&quot;. Kështu ai e vuri Efraimin para Manasit.</span> <span class="verse"><a name="21">21</a>Pastaj Izraeli i tha Jozefit: &quot;Ja, unë kam për të vdekur pas pak, por Perëndia do të jetë me ju dhe do t'ju çojë përsëri në vendin e etërve tuaj.</span> <span class="verse"><a name="22">22</a>Veç kësaj, ty po të jap një pjesë më të madhe në krahasim me vëllezërit e tu, atë që fitova nga Amorejtë me shpatën dhe harkun tim&quot;.</span> </p></div</div></div></body></html>