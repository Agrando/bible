<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/1kgs/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/1kgs">1 Kings</a> &gt <strong>Chapter 3</strong></div><p><span class="verse"><a name="1">1</a>Pastaj Salomoni bëri krushqi me Faraonin, mbretin e Egjiptit. U martua me të bijën e Faraonit dhe e çoi në qytetin e Davidit, deri sa të mbaronte së ndërtuari shtëpinë e tij, shtëpinë e Zotit dhe muret rrethuese të Jeruzalemit.</span> <span class="verse"><a name="2">2</a>Populli ofronte flijime në vendet e larta, sepse deri në atë ditë nuk ishte ndërtuar akoma një tempull në emër të Zotit.</span> <span class="verse"><a name="3">3</a>Salomoni e donte Zotin dhe respektonte statutet e Davidit, atit të tij; megjithatë ofronte flijime dhe digjte temjan në vendet e larta.</span> <span class="verse"><a name="4">4</a>Mbreti shkoi në Gabaon për të ofruar flijime, sepse ky ishte vendi i lartë më i rëndësishëm; dhe mbi këtë altar Salomoni ofroi një mijë olokauste.</span> <span class="verse"><a name="5">5</a>Në Gabaon, Zoti i doli në ëndërr natën Salamonit. Perëndia i tha: &quot;Kërko ç'të duash dhe unë do ta jap&quot;.</span> <span class="verse"><a name="6">6</a>Salamoni u përgjigj: &quot;Ti ke treguar një dashamirësi të madhe ndaj shërbëtorit tënd David, atit tim, sepse ai ecte para teje me besnikëri, me drejtësi dhe me zemër të pastër ndaj teje; ti ke vazhduar  të shfaqësh ndaj tij këtë dashamirësi të  madhe dhe i ke dhënë një bir që të ulet mbi fronin e tij, siç po ndodh sot.</span> <span class="verse"><a name="7">7</a>Tani, o Zot, Perëndia im, ti ke bërë të mbretërojë shërbëtori yt në vend të Davidit, atit tim, por unë jam veçse një fëmijë dhe nuk di si të sillem.</span> <span class="verse"><a name="8">8</a>Përveç kësaj shërbëtori yt është në mes të popullit që ti ke zgjedhur, një popull i madh, tepër i shumtë për t'u numëruar dhe llogaritur.</span> <span class="verse"><a name="9">9</a>Jepi, pra, shërbëtorit tënd një zemër të zgjuar, në mënyrë që të administrojë drejtësinë për popullin tënd dhe të dallojë të mirën nga e keqja. Kush në fakt mund të administrojë drejtësinë për popullin tënd kaq të madh?&quot;.</span> <span class="verse"><a name="10">10</a>I pëlqeu Perëndisë që Salomoni bëri këtë kërkesë.</span> <span class="verse"><a name="11">11</a>Atëherë Perëndia i tha: &quot;Me qenë se kërkove këtë dhe nuk kërkove për vete as jetë të gjatë, as pasuri, as vdekjen e armiqve të tu, por ke kërkuar zgjuarsi për të kuptuar atë që është e drejtë,</span> <span class="verse"><a name="12">12</a>ja, unë po bëj atë që ti ke kërkuar: po të jap një zemër të urtë dhe të zgjuar, sa nuk ka pasur asnjëri para teje dhe nuk ka për të dalë askush si ti mbas teje.</span> <span class="verse"><a name="13">13</a>Po të jap edhe atë që nuk ke kërkuar: pasuri dhe lavdi, kështu që midis mbretërve nuk do të ketë asnjë si ti, për të gjitha ditët e jetës sate.</span> <span class="verse"><a name="14">14</a>Në rast se ti ecën në rrugët e mia duke iu bindur statutet dhe urdhërimet e mia, ashtu si bëri Davidi, ati yt, unë kam për t'i zgjatur ditët e tua&quot;.</span> <span class="verse"><a name="15">15</a>Salomoni u zgjua, dhe ja, ishte në ëndërr. Atëherë ai u kthye në Jeruzalem, u paraqit para arkës së besëlidhjes të Zotit, ofroi olokauste dhe flijime falënderimi, dhe shtroi një banket për të tërë shërbëtorët e tij.</span> <span class="verse"><a name="16">16</a>Pastaj erdhën te mbreti dy prostituta dhe u paraqitën para tij.</span> <span class="verse"><a name="17">17</a>Një nga të dy gratë tha: &quot;O imzot, kjo grua dhe unë banojmë në të njëjtën shtëpi; unë linda kur ajo ishte akoma në shtëpi.</span> <span class="verse"><a name="18">18</a>Tri ditë pasi linda unë, lindi edhe kjo grua; dhe nuk kishte njeri tjetër në shtëpi përveç ne të dyjave.</span> <span class="verse"><a name="19">19</a>Djali i kësaj gruaje vdiq natën, sepse ajo kishte rënë në shtrat sipër tij.</span> <span class="verse"><a name="20">20</a>Atëherë ajo u ngrit në mes të natës, mori djalin tim nga krahu im, ndërsa shërbëtorja jote po flinte, dhe e vuri mbi gjirin e saj, dhe mbi gjirin tim vendosi djalin e saj të vdekur.</span> <span class="verse"><a name="21">21</a>Kur në mëngjes u ngrita për t'i dhënë gji djalit tim, pashë që kishte vdekur; por kur e kqyra me kujdes në mëngjes, pashë që nuk ishte djali që kisha lindur&quot;.</span> <span class="verse"><a name="22">22</a>Atëherë gruaja tjetër tha: &quot;Nuk është e vërtetë; djali im është ai që jeton, dhe yti është ai i vdekur&quot;. Por e para nguli këmbë: &quot;Nuk është e vërtetë; yt bir është ai vdekur dhe imi është ai i gjallë&quot;. Kështu grindeshin përpara mbretit.</span> <span class="verse"><a name="23">23</a>Atëherë mbreti tha: &quot;Njëra thotë: &quot;Ai i gjallë është djali im dhe ai i vdekur është yti&quot;. Dhe tjetra thotë: &quot;Nuk është e vërtetë; ai i vdekur është djali yt dhe ai i gjallë është imi&quot;&quot;.</span> <span class="verse"><a name="24">24</a>Atëherë mbreti urdhëroi: &quot;Më sillni një shpatë!&quot;. Kështu sollën një shpatë para mbretit.</span> <span class="verse"><a name="25">25</a>Pastaj mbreti urdhëroi: &quot;Ndajeni fëmijën e gjallë në dy pjesë dhe jepini gjysmën njërës dhe gjysmën tjetrës&quot;.</span> <span class="verse"><a name="26">26</a>Atëherë gruaja e fëmijës së gjallë, që e donte shumë fëmijën e vet, i tha mbretit: &quot;Imzot, jepjani asaj fëmijën e gjallë, por mos e vrisni&quot;. Tjetra përkundrazi thoshte: &quot;Të mos jetë as imi, as yti; por ndaheni!&quot;.</span> <span class="verse"><a name="27">27</a>Atëherë mbreti u përgjigj duke thënë: &quot;Jepini së parës fëmijën e gjallë dhe mos e vrisni, sepse ajo është nëna e fëmijës&quot;.</span> <span class="verse"><a name="28">28</a>Tërë Izraeli e mësoi vendimin që u dha nga mbreti dhe patën frikë nga mbreti sepse shihnin që dituria e Perëndisë ishte tek ai për të ushtruar drejtësinë.</span> </p></div</div></div></body></html>