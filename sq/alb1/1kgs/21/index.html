<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/1kgs/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/1kgs">1 Kings</a> &gt <strong>Chapter 21</strong></div><p><span class="verse"><a name="1">1</a>Mbas këtyre ngjarjeve, ndodhi që Nabothi i Jezreelit kishte një vresht në Jezreel, afër pallatit të Ashabit, mbretit të Samarisë.</span> <span class="verse"><a name="2">2</a>Kështu Ashabi i foli Nabothit dhe i tha: &quot;Më jep vreshtin që ta bëj kopsht perimesh, sepse ndodhet afër shtëpisë sime. Në këmbim do të jap një vresht më të mirë ose, po të të pëlqejë më tepër, barasvlerën në të holla&quot;.</span> <span class="verse"><a name="3">3</a>Por Nabothi iu përgjigj Ashabit: &quot;Të më ruajë Zoti të të lë trashëgiminë e etërve të mi!&quot;.</span> <span class="verse"><a name="4">4</a>Prandaj Ashabi u kthye në shtëpi i trishtuar dhe i zemëruar për përgjigjen që Nabothi i Jezreelit i kishte dhënë: &quot;Nuk do të jap trashëgiminë e etërve të mi!&quot;. Ra mbi shtratin e tij, ktheu kokën mënjanë dhe nuk deshi të hante.</span> <span class="verse"><a name="5">5</a>Atëherë Jezebeli, bashkëshortja e tij, iu afrua dhe i tha: &quot;Pse e ke frymën kaq të trishtuar dhe nuk ha?&quot;.</span> <span class="verse"><a name="6">6</a>Ai iu përgjigj: &quot;Sepse fola me Nabothin e Jezreelit dhe i thashë: &quot;Më jep me para vreshtin tënd ose, po të të pëlqejë më shumë, të të jap një vresht tjetër si këmbim&quot;. Por ai m'u përgjigj: &quot;Nuk do të të jap vreshtin tim!&quot;&quot;.</span> <span class="verse"><a name="7">7</a>Atëherë gruaja e tij Jezebel i tha: &quot;A nuk je ti që mbretëron tani mbi Izrael? Çohu, ha dhe zemra jote të gëzohet; vreshtin e Nabothit në Jezreel do të ta jap unë&quot;.</span> <span class="verse"><a name="8">8</a>Kështu ajo shkroi disa letra në emër të Ashabit, i vulosi me vulën e këtij dhe ua dërgoi pleqve dhe parisë që banonin në po atë qytet me Nabothin.</span> <span class="verse"><a name="9">9</a>Në letrat ajo shkruante kështu: &quot;Shpallni agjërimin dhe e ulni Nabothin në rreshtin e parë përpara popullit;</span> <span class="verse"><a name="10">10</a>i vini përballë dy njerëez të poshtër që të deponojnë kundër tij, duke thënë: &quot;Ti ke blasfemuar Perëndinë dhe mbretin&quot;; pastaj çojeni jashtë, goditeni me gurë dhe kështu të vdesë&quot;.</span> <span class="verse"><a name="11">11</a>Njerëzit e qytetit të Nabothit, pleqtë dhe paria që banonin në qytetin e tij vepruan ashtu si Jezebeli kishte dërguar t'u thoshte, siç ishte shkruar në letrat që u kishte drejtuar.</span> <span class="verse"><a name="12">12</a>Shpallën agjerimin dhe e ulën Nabothin përpara popullit.</span> <span class="verse"><a name="13">13</a>Pastaj erdhën dy njerëz të poshtër që u ulën përballë tij; dhe këta dy të poshtër deponuan kundër Nabothit përpara popullit, duke thënë: &quot;Nabothi ka mallkuar Perëndinë dhe mbretin&quot;. Pastaj e çuan  jashtë qytetit dhe e vranë me gurë; kështu ai  vdiq.</span> <span class="verse"><a name="14">14</a>Pas kësaj i çuan fjalë Jezebelit: &quot;Nabothi u vra me gurë dhe vdiq&quot;.</span> <span class="verse"><a name="15">15</a>Kur Jezebeli mësoi që Nabothi ishte vrarë me gurë dhe kishte vdekur, i tha Ashabit: &quot;Çohu dhe shtjere në dorë vreshtin e Nabothit në Jezreel, që ai nuk pranoi të të japë me para, sepse Nabothi nuk jeton më, por ka vdekur&quot;.</span> <span class="verse"><a name="16">16</a>Me të dëgjuar Ashabi që Nabothi kishte vdekur, u ngrit dhe u nis për të shtënë në dorë vreshtin e Nabothit në Jezreel.</span> <span class="verse"><a name="17">17</a>Atëherë fjala e Zotit iu drejtua Elias, Tishbitit, me këto fjalë, duke i thënë:</span> <span class="verse"><a name="18">18</a>&quot;Çohu dhe dil para Ashabit, mbretit të Izraelit, që banon në Samari; Ja, ai është në vreshtin e Nabothit, ku ka shkuar për ta shtënë në dorë.</span> <span class="verse"><a name="19">19</a>Do t'i flasësh kështu: Kështu thotë Zoti: &quot;Në fillim vrave një njeri dhe pastaj i rrëmbeve pronën&quot;. Pastaj t'i thuash: Kështu thotë Zoti: &quot;Po në atë vend ku qentë kanë lëpirë gjakun e Nabothit, ata kanë për të lëpirë edhe gjakun tënd&quot;&quot;.</span> <span class="verse"><a name="20">20</a>Ashabi i tha Elias: &quot;Më gjete pra, o armiku im?&quot;. Elia u përgjigj: &quot;Po, të gjeta, sepse je shitur për të bërë atë që është e keqe në sytë e Zotit.</span> <span class="verse"><a name="21">21</a>Ja, unë do të sjell mbi ty fatkeqësinë, do t'i zhduk tërë pasardhësit e tu dhe do të shfaros nga shtëpia e Ashabit çdo mashkull, skllav apo i lirë në Izrael.</span> <span class="verse"><a name="22">22</a>Do ta bëj shtëpinë tënde si shtëpinë e Jeroboamit, birit të Nabatit, dhe si shtëpinë e Baashas, birit të Ahijahut, sepse ti ke nxitur zemërimin tim dhe e ke bërë Izraelin të mëkatojë.</span> <span class="verse"><a name="23">23</a>Edhe për sa i përket Jezebelit, Zoti flet dhe thotë: &quot;Qentë do ta hanë Jezebelin poshtë mureve të Jezreelit&quot;.</span> <span class="verse"><a name="24">24</a>Ata të Ashabit që do të vdesin në qytet do t'i hanë qentë, ata që do të vdesin përkundrazi në ara do t'i hanë shpendët e qiellit&quot;.</span> <span class="verse"><a name="25">25</a>Në të vërtetë nuk pati kurrë ndonjë njeri që u shit për të bërë atë që është e keqe në sytë e Zotit si Ashabi, sepse ishte i shtyrë nga gruaja e tij Jezebeli.</span> <span class="verse"><a name="26">26</a>Ai u suall në mënyrë të neveritshme duke u dhënë pas idhujve, ashtu si kishin bërë Amorejtë që Zoti i kishte dëbuar përpara bijve të Izraelit.</span> <span class="verse"><a name="27">27</a>Kur Ashabi dëgjoi këto fjalë, grisi rrobat e tij, e mbuloi trupin me një thes dhe agjeroi; binte në shtrat i mbështjellë me thesin dhe ecte si i përvuajtur.</span> <span class="verse"><a name="28">28</a>Atëherë fjala e Zotit iu drejtua Elias, Tishbitit, duke i thënë:</span> <span class="verse"><a name="29">29</a>&quot;A e pe si u poshtërua Ashabi para meje? Duke qenë se u poshtërua para meje, unë nuk do ta godas me fatkeqësinë sa është i gjallë, por do të dërgoj fatkeqësinë mbi shtëpinë e tij gjatë jetës së birit të tij&quot;.</span> </p></div</div></div></body></html>