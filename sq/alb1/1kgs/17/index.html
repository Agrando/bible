<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/1kgs/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/1kgs">1 Kings</a> &gt <strong>Chapter 17</strong></div><p><span class="verse"><a name="1">1</a>Elia, Tishbiti, një nga banorët e Galaadit i tha Ashabit: &quot;Ashtu siç është e vërtetë që rron Zoti, Perëndia i Izraelit, në prani të të cilit unë ndodhem, nuk do të ketë as vesë as shi gjatë këtyre viteve, veçse me fjalën time&quot;.</span> <span class="verse"><a name="2">2</a>Pastaj fjala e Zotit iu drejtua atij, duke thënë:</span> <span class="verse"><a name="3">3</a>&quot;Largohu që këtej, ktheu nga lindja dhe fshihu pranë përroit Kerith, që ndodhet në lindje të Jordanit.</span> <span class="verse"><a name="4">4</a>Do të pish ujë në përrua dhe unë i kam urdhëruar korbat që të të japin të hash atje&quot;.</span> <span class="verse"><a name="5">5</a>Kështu ai u nis dhe veproi sipas fjalës të Zotit; shkoi dhe u vendos pranë përroit Kerith, që ndodhet në lindje të Jordanit.</span> <span class="verse"><a name="6">6</a>Korbat i sillnin bukë e mish në mëngjes dhe bukë e mish në mbrëmje, dhe pinte ujë në përrua.</span> <span class="verse"><a name="7">7</a>Mbas një farë kohe përroi shteroi, sepse nuk binte shi mbi vendin.</span> <span class="verse"><a name="8">8</a>Atëherë Zoti i foli, duke thënë:</span> <span class="verse"><a name="9">9</a>&quot;Çohu dhe shko të vendosësh në Sarepta të Sidonëve, sepse atje kam urdhëruar një grua të ve të të sigurojë ushqimin&quot;.</span> <span class="verse"><a name="10">10</a>Ai u ngrit, pra, dhe shkoi në Sarepta; sapo arriti në portën e qytetit, ai pa një të ve që mblidhte dru. Ai e thirri dhe i tha: &quot;Shko dhe më merr pak ujë në një enë që të mund të pi&quot;.</span> <span class="verse"><a name="11">11</a>Ndërsa ajo po shkonte për të marrë ujin, ai e thirri dhe i tha: &quot;Më sill edhe një copë bukë&quot;.</span> <span class="verse"><a name="12">12</a>Ajo u përgjigj: &quot;Ashtu siç është e vërtetë që rron Zoti, Perëndia yt, bukë nuk kam, por kam vetëm një dorë miell në një enë dhe pak vaj në një qyp; dhe tani po mbledh dy copa dru për t'i përgatitur  për vete dhe për djalin tim; do t'i hamë dhe  pastaj kemi për të vdekur&quot;.</span> <span class="verse"><a name="13">13</a>Elia i tha: &quot;Mos ki frikë; shko dhe bëj si the; por më parë bëj një kulaç të vogël për mua dhe sillma; pastaj ta bësh për vete dhe për djalin tënd.</span> <span class="verse"><a name="14">14</a>Sepse kështu thotë Zoti, Perëndia i Izraelit: &quot;Ena e miellit nuk do të mbarojë dhe qypi i vajit nuk do të pakësohet deri ditën, që Zoti të dërgojë shiun mbi tokë&quot;&quot;.</span> <span class="verse"><a name="15">15</a>Kështu ajo shkoi dhe veproi sipas fjalës së Elias; dhe kështu hëngrën ajo, Elia dhe gjithë familja e saj për një kohë të gjatë.</span> <span class="verse"><a name="16">16</a>Ena e miellit nuk mbaroi dhe qypi i vajit nuk u pakësua, sipas fjalës që Zoti kishte shqiptuar me anë të Elias.</span> <span class="verse"><a name="17">17</a>Mbas këtyre ngjarjeve, biri i gruas, që ishte e zonja e shtëpisë, u sëmur; sëmundja e tij qe aq e rëndë, sa nuk i mbeti më frymë jete.</span> <span class="verse"><a name="18">18</a>Atëherë ajo i tha Elias: &quot;Çfarë lidhje kam me ty, o njeri i Perëndisë? Ndofta ke ardhur tek unë për të më kujtuar mëkatin që kam bërë dhe për të vrarë djalin tim?&quot;.</span> <span class="verse"><a name="19">19</a>Ai iu përgjigj: &quot;Më jep djalin tënd&quot;. Kështu ia mori nga gjiri i saj, e çoi në dhomën lart dhe e shtriu në shtratin e tij.</span> <span class="verse"><a name="20">20</a>Pastaj i kërkoi ndihmë Zotit dhe tha: &quot;O Zot, Perëndia im, mos ke goditur me fatkeqësi edhe këtë grua të ve, që më strehon, duke bërë t'i vdesë i biri?&quot;.</span> <span class="verse"><a name="21">21</a>U shtri pastaj tri herë mbi fëmijën dhe kërkoi ndihmën e Zotit, duke thënë: &quot;O Zot, Perëndia im, të lutem bëj që t'i kthehet shpirti kësaj fëmije&quot;.</span> <span class="verse"><a name="22">22</a>Zoti e plotësoi dëshirën e shprehur në zërin e Elias; shpirti i fëmijës u kthye tek ai dhe ai mori jetë përsëri.</span> <span class="verse"><a name="23">23</a>Atëherë Elia mori fëmijën, e zbriti nga dhoma e sipërme e shtëpisë dhe ia dha nënës së tij, duke i thënë: &quot;Shiko, fëmija jote është gjallë!&quot;.</span> <span class="verse"><a name="24">24</a>Atëherë gruaja i tha Elias: &quot;Tani pranoj që ti je një njeri i Perëndisë dhe që fjala e Zotit në gojën tënde është e vërtetë&quot;.</span> </p></div</div></div></body></html>