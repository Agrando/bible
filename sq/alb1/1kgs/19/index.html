<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/1kgs/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/1kgs">1 Kings</a> &gt <strong>Chapter 19</strong></div><p><span class="verse"><a name="1">1</a>Ashabi i njoftoi Jezebelit tërë ato gjëra që Elia kishte bërë dhe si kisht vrarë me shpatë tërë profetët.</span> <span class="verse"><a name="2">2</a>Atëherë Jezebeli i dërgoi një lajmëtar Elias për t'i thënë: &quot;Perënditë të më bëjnë kështu dhe më keq, në rast se nesër në këtë orë nuk do të të kem bërë ty si një nga ata&quot;.</span> <span class="verse"><a name="3">3</a>Kur dëgjoi këto fjalë, Elia u ngrit dhe iku për të shpëtuar. Arriti në Beer-Sheba, që i përket Judës, dhe la aty shërbëtorin e tij.</span> <span class="verse"><a name="4">4</a>Përkundrazi u fut në shkretëtirë një ditë rrugë, shkoi të ulet poshtë një gjinestre dhe kërkoi të vdesë, duke thënë: &quot;Tani mjaft, o Zot! Merr jetën time, se unë nuk jam më i mirë se etërit e mi&quot;.</span> <span class="verse"><a name="5">5</a>Pastaj u shtri dhe e zuri gjumi poshtë gjinestrës, por ja që një engjëll e preku dhe i tha: &quot;Çohu dhe ha&quot;.</span> <span class="verse"><a name="6">6</a>Ai shikoi dhe pa pranë kokës së tij një kulaç të pjekur mbi gurë të nxehtë dhe një enë me ujë. Ai hëngri dhe piu, pastaj përsëri u shtri.</span> <span class="verse"><a name="7">7</a>Engjëlli i Zotit u kthye për herë të dytë, e preku dhe i tha: &quot;Çohu dhe ha, sepse rruga është tepër e gjatë për ty&quot;.</span> <span class="verse"><a name="8">8</a>Ai u ngrit, hëngri dhe piu; pastaj me forcën që i dha ai ushqim eci dyzet ditë dhe dyzet netë deri sa arriti në malin e Perëndisë, në Horeb.</span> <span class="verse"><a name="9">9</a>Atje hyri në një shpellë dhe aty kaloi natën. Dhe ja, fjala e Zotit iu drejtua dhe i tha: &quot;Ç'bën këtu Elia?&quot;.</span> <span class="verse"><a name="10">10</a>Ai u përgjigj: &quot;Më nxiti një zili e madhe për Zotin, Perëndinë e ushtrive, sepse bijtë e Izraelit e kanë braktisur besëlidhjen tënde, kanë prishur altarët e tu dhe kanë vrarë me shpatë profetët e  tu. Kam mbetur vetëm unë dhe ata kërkojnë të  më vrasin&quot;.</span> <span class="verse"><a name="11">11</a>Perëndia i tha: &quot;Dil dhe ndalu mbi malin përpara Zotit&quot;. Dhe ja, po kalonte Zoti. Një erë e fortë dhe e furishme çante malet dhe thyente shkëmbinjtë përpara Zotit, por Zoti nuk ishte në erë. Mbas  erës ra një tërmet, por Zoti nuk ishte në  tërmet.</span> <span class="verse"><a name="12">12</a>Mbas tërmetit ra një zjarr, por Zoti nuk ishte në zjarr. Mbas zjarrit u dëgjua një zë, si një shushuritje e ëmbël.</span> <span class="verse"><a name="13">13</a>Sa e dëgjoi këtë, Elia e mbuloi fytyrën me mantelin, doli dhe u ndal në hyrje të shpellës; dhe ja, një zë i tha: Ç'bën aty Elia?&quot;.</span> <span class="verse"><a name="14">14</a>Ai u përgjigj: &quot;U nxita nga një zili e madhe për Zotin, për Perëndinë e ushtrive, sepse bijtë e Izraelit kanë braktisur besëlidhjen tënde, kanë prishur altarët dhe kanë vrarë me shpatë profetët e  tu. Kam mbetur vetëm unë dhe ata përpiqen të  më vrasin&quot;.</span> <span class="verse"><a name="15">15</a>Zoti i tha: &quot;Shko, merr përsëri rrugën e kthimit deri në shkretëtirën e Damaskut; kur të arrish aty, do ta vajosësh Hazaelin mbret të Sirisë.</span> <span class="verse"><a name="16">16</a>Do të vajosësh gjithashtu Jehun, birin e Nimshit, mbret të Izraelit; do të vajosësh pastaj Eliseun, birin e Shafatit nga Abel-Melohahu, si profet në vendin tënd.</span> <span class="verse"><a name="17">17</a>Kështu që ai që do të shpëtojë nga shpata e Hazaelit, do të vritet nga Jehu; dhe ai që do të shpëtojë nga shpata e Jehut, do të vritet nga Eliseu.</span> <span class="verse"><a name="18">18</a>Por kam lënë në Izrael një tepricë prej shtatë mijë njerëzish; të gjithë nuk janë gjunjëzuar përpara Baalit dhe nuk e kanë puthur me buzët e tyre&quot;.</span> <span class="verse"><a name="19">19</a>Elia u nis që andej dhe gjeti Eliseun, birin e Shafatit, ndërsa lëronte me dymbëdhjetë pendë qe para tij, dhe ai vetë gjendej me pendën e dymbëdhjetë. Elia i kaloi afër dhe i hodhi sipër mantelin e tij.</span> <span class="verse"><a name="20">20</a>Atëherë Eliseu la qetë dhe vrapoi pas Elias, duke thënë: &quot;Të lutem, më lër të shkoj të puth atin tim dhe nënen time, pastaj do të të ndjek&quot;. Elia iu përgjigj: &quot;Shko dhe kthehu, sepse ç'të kam bërë?&quot;.</span> <span class="verse"><a name="21">21</a>Me t'u larguar nga ai, Eliseu mori një pendë qe dhe i ofroi si flijim; me veglat e qeve poqi mishin dhe ua dhe njerëzve, që e hëngrën. Pastaj u ngrit, shkoi pas Elias dhe u vu në shërbim të tij.</span> </p></div</div></div></body></html>