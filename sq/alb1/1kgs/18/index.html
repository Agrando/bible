<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/1kgs/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/1kgs">1 Kings</a> &gt <strong>Chapter 18</strong></div><p><span class="verse"><a name="1">1</a>Shumë kohë më vonë, gjatë vitit të tretë, fjala e Zotit iu drejtua Elias, duke i thënë: &quot;Shko dhe paraqitu te Ashabi dhe unë do të dërgoj shiun mbi vendin&quot;.</span> <span class="verse"><a name="2">2</a>Elia shkoi të paraqitet te Ashabi. Atëherë në Samari kishte pllakosur një zi e madhe e bukës.</span> <span class="verse"><a name="3">3</a>Ashabi dërgoi të thërrasë Abdian, që ishte mexhordomi i tij. (Abdia kishte frikë të madhe nga Zoti;</span> <span class="verse"><a name="4">4</a>kështu, kur Jezebeli shfaroste profetët e Zotit, Abdia mori njëqind profetë dhe fshehu pesëdhjetë prej tyre në një shpellë, duke i furnizuar me bukë dhe ujë).</span> <span class="verse"><a name="5">5</a>Ashabi i tha Abdias: &quot;Shko nëpër vendin në drejtim të të gjitha burimeve dhe rrjedhave ujore; ndofta do të gjejmë bar të mjaftueshëm për të mbajtur gjallë kuajt dhe mushkat dhe nuk do të detyrohemi të vrasim asnjë nga kafshët tona&quot;.</span> <span class="verse"><a name="6">6</a>Kështu e ndanë vendin që do të përshkohej; Ashabi shkoi vetëm nga një anë dhe Abdia vetëm nga ana tjetër.</span> <span class="verse"><a name="7">7</a>Ndërsa Abdia po udhëtonte, ja ku doli përpara Elia; Abdiu e njohu dhe u shtri me fytyrë për tokë përpara tij, duke thënë: &quot;Ti je zotëria im Elia?&quot;.</span> <span class="verse"><a name="8">8</a>Ai u përgjigj: &quot;Jam unë; shko e i thuaj zotërisë sate: Elia është këtu&quot;.</span> <span class="verse"><a name="9">9</a>Por Abdia u përgjigj: Çfarë mëkati kam kryer që ti dorëzon shërbëtorin tënd në duart e Ashabit që ai të shkaktojë vdekjen time?</span> <span class="verse"><a name="10">10</a>Ashtu siç është e vërtetë që Zoti, Perëndia yt, rron, nuk ka komb dhe mbretëri në të cilin zoti im nuk ka dërguar njerëz të të kërkojnë; dhe kur thonin: &quot;Nuk është këtu&quot;, ai i vinte të betoheshin  mbretërinë dhe kombin që nuk kishin mundur të  të gjenin.</span> <span class="verse"><a name="11">11</a>Dhe tani ti thua: &quot;Shko t'i thuash zotërisë sate: Elia është këtu!&quot;.</span> <span class="verse"><a name="12">12</a>Por do të ndodh që sapo të largohem prej teje, Fryma e Zotit do të të çojë në një vend të panjohur nga unë; kështu unë do të shkoj t'ia njoftoj Ashabit, dhe ky, duke mos të gjetur, do të më vrasë. Dhe shërbëtori yt i druhet Zotit që i ri!</span> <span class="verse"><a name="13">13</a>A nuk i kanë njoftuar zotërisë sime atë që unë kam bërë kur Jezebeli vriste profetët e Zotit? Si fsheha njëqind nga këta profetë të Zotit, pesëdhjetë në një shpellë dhe pesëdhjetë në një tjetër, duke i furnizuar me bukë dhe me ujë?</span> <span class="verse"><a name="14">14</a>Dhe tani ti thua: &quot;Shko t'i thuash zotërisë sate: Elia është këtu!&quot;. Por ai do të më vrasë&quot;.</span> <span class="verse"><a name="15">15</a>Atëherë Elia u përgjigj: &quot;Ashtu siç është e vërtetë që rron Zoti i ushtrive në prani të të cilit ndodhem, sot do të paraqitem te Ashabi&quot;.</span> <span class="verse"><a name="16">16</a>Abdia, pra, shkoi të kërkojë Ashabin dhe i njoftoi çështjen, dhe Ashabi i doli përpara Elias.</span> <span class="verse"><a name="17">17</a>Me ta parë Elian i tha: &quot;Ti je pikërisht ai që e bën rrëmujë Izraelin?&quot;.</span> <span class="verse"><a name="18">18</a>Elia u përgjigj: &quot;Nuk jam unë që e bëj rrëmujë Izraelin, por ti dhe shtëpia e atit tënd, sepse keni braktisur urdhërimet e Zotit dhe ti ke shkuar pas Baalëve.</span> <span class="verse"><a name="19">19</a>Prandaj dërgo tani të thërrasin tërë Izraelin pranë meje në malin Karmel, bashkë me katërqind e pesëdhjetë profetët e Baalit dhe katërqind profetët e Asherahut që hanë në tryezën e Jezebelit&quot;.</span> <span class="verse"><a name="20">20</a>Kështu Ashabi dërgoi e thirri tërë bijtë e Izraelit dhe i mblodhi profetët në malin Karmel.</span> <span class="verse"><a name="21">21</a>Atëherë Elia iu afrua tërë popullit dhe tha: &quot;Deri kur do të lëkundeni midis dy mendimeve? Në qoftë se Zoti është Perëndia, shkoni pas tij; por në qoftë se përkundrazi është Baali, atëherë ndiqni atë&quot;. Populli nuk tha asnjë fjalë.</span> <span class="verse"><a name="22">22</a>Atëherë Elia i tha popullit: &quot;Kam mbetur vetëm unë nga profetët e Zotit, ndërsa profetët e Baalit janë katërqind e pesëdhjetë.</span> <span class="verse"><a name="23">23</a>Le të na jepen dy dema të rinj; ata të zgjedhin një dem për veten e tyre, le ta copëtojnë dhe ta vënë mbi drutë pa i ndezur ato; unë do të përgatis demin tjetër dhe do ta vendos mbi drutë pa i ndezur ato.</span> <span class="verse"><a name="24">24</a>Ju do t'i bëni thirrje perëndisë suaj dhe unë do të thërres Zotin; perëndia që do të përgjigjet me anë të zjarrit është Perëndia&quot;. Tërë populli u përgjigj dhe tha: &quot;E the bukur!&quot;.</span> <span class="verse"><a name="25">25</a>Atëherë Elia u tha profetëve të Baalit: &quot;Zgjidhni një dem të ri dhe përgatiteni të parët sepse jeni më shumë; pastaj kërkoni ndihmën e perëndisë suaj, pa e ndezur zjarrin&quot;.</span> <span class="verse"><a name="26">26</a>Kështu ata morën demin që u dhanë dhe e përgatitën; pastaj përmendën emrin e Baalit nga mëngjesi deri në drekë, duke thënë: &quot;O Baal, na u përgjigj!&quot;. Por nuk u dëgjua asnjë zë dhe asnjeri nuk u përgjigj;  ndërkaq ata kërcenin rreth altarit që  kishin ndërtuar.</span> <span class="verse"><a name="27">27</a>Në mesditë Elia filloi të tallet me ta dhe tha: &quot;Ulërini më fort sepse ai është zoti; ndofta është duke menduar thellë, ose është i zënë me punë ose udhëton, ose ka rënë në gjumë e duhet zgjuar&quot;.</span> <span class="verse"><a name="28">28</a>Dhe kështu ata filluan të ulërijnë më fort dhe të priten me shpata dhe shtiza sipas zakoneve që kishin, deri sa të kullonin gjak.</span> <span class="verse"><a name="29">29</a>Me të kaluar mesdita, ata bënë profeci deri në kohën që ofrohej blatimi; por nuk u dëgjua asnjë zë, asnjeri nuk u përgjigj dhe askush nuk ua vuri veshin.</span> <span class="verse"><a name="30">30</a>Atëherë Elia i tha tërë popullit: &quot;Afrohuni pranë meje!&quot;. Kështu tërë populli iu afrau dhe ai ndreqi altarin e Zotit që e kishin prishur.</span> <span class="verse"><a name="31">31</a>Pastaj Elia mori dymbëdhjetë gurë, sipas numrit të fiseve të bijve të Jakobit, të cilit Zoti i kishte thënë: &quot;Emri yt do të jetë Izrael&quot;.</span> <span class="verse"><a name="32">32</a>Me gurët ndërtoi një altar në emër të Zotit dhe hapi një gropë rreth tij me një kapacitet prej dy masash gruri.</span> <span class="verse"><a name="33">33</a>Pastaj rregulloi drutë, copëtoi demin dhe e vuri mbi drutë. Dhe tha: &quot;Mbushni katër enë me ujë dhe i derdhni mbi olokaustin dhe mbi drutë&quot;.</span> <span class="verse"><a name="34">34</a>Përsëri tha: &quot;Bëjeni një herë të dytë&quot;. Dhe ata e bënë një herë të dytë. Ai tha akoma: &quot;Bëjeni për të tretën herë&quot;. Dhe ata e bënë për të tretën herë.</span> <span class="verse"><a name="35">35</a>Uji rridhte rreth altarit dhe ai mbushi me ujë edhe gropën.</span> <span class="verse"><a name="36">36</a>Në orën që ofrohej blatimi, profeti Elia u afrua dhe tha: &quot;O Zot, Perëndia i Abrahamit, i Isakut dhe i Izraelit, vepro në mënyrë të tillë që të dihet që ti je Perëndi në Izrael, që unë jam shërbëtori  yt që i bëra tërë këto gjëra me urdhrin  tënd.</span> <span class="verse"><a name="37">37</a>Përgjigjmu, o Zot, përgjigjmu, që ky popull të pranojë që ti, o Zot, je Perëndia, dhe ke bërë të kthehen te ti zemrat e tyre&quot;.</span> <span class="verse"><a name="38">38</a>Atëherë ra zjarri i Tzotit dhe konsumoi olokaustin, drutë, gurët dhe pluhurin, si dhe thau ujin që ishte në gropë.</span> <span class="verse"><a name="39">39</a>Para kësaj pamjeje tërë populli u shtri me fytyrën për tokë dhe tha: &quot;Zoti është Perëndia!.</span> <span class="verse"><a name="40">40</a>Pastaj Elia u tha atyre: &quot;Zini Profetët e Baalit; mos lini t'ju ikë as edhe një!&quot;. Kështu ata i kapën dhe Elia i zbriti në përruan Kishon, ku i theri.</span> <span class="verse"><a name="41">41</a>Pastaj Elia i tha Ashabit: &quot;Ngjitu, ha dhe pi, sepse dëgjohet që tani zhurma e një shiu të madh&quot;.</span> <span class="verse"><a name="42">42</a>Kështu Ashabi u ngjit për të ngrënë dhe për të pirë; por Elia u ngjit në majë të Karmelt, u përkul deri në tokë dhe vuri fytyrën midis gjunjëve,</span> <span class="verse"><a name="43">43</a>dhe i tha shërbëtorit të tij: &quot;Tani ngjitu dhe shiko nga ana e detit!&quot;. Ai u ngjit, shikoi dhe tha: Nuk ka asgjë&quot;. Elia i tha: &quot;Kthehu të shikosh, shtatë herë&quot;.</span> <span class="verse"><a name="44">44</a>Herën e shtatë shërbëtori tha: &quot;Éshtë një re e vogël, e madhe si pëllëmba e një dore që ngjitet nga deti&quot;. Atëherë Elia tha: &quot;Shko dhe i thuaj Ashabit: &quot;Lidhi kuajt në qerre dhe zbrit para se të të zërë shiu&quot;&quot;.</span> <span class="verse"><a name="45">45</a>Brenda një kohe të shkurtër qielli u errësua për shkak të reve e të erës, dhe ra një shi i madh. Kështu Ashabi hipi mbi qerre dhe shkoi në Jezreel.</span> <span class="verse"><a name="46">46</a>Dora e Zotit ishte mbi Elian, që shtrëngoi ijet dhe vrapoi para Ashabit deri në hyrje të Jezreelit.</span> </p></div</div></div></body></html>