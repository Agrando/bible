<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/luke/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/luke">Luke</a> &gt <strong>Chapter 1</strong></div><p><span class="verse"><a name="1">1</a>Mbasi shumë vetë ndërmorën të renditin tregimin e ngjarjeve që ndodhën në mesin tonë,</span> <span class="verse"><a name="2">2</a>ashtu si na i përcollën ata që ishin bërë nga fillimi dëshmitarë okularë dhe shërbyes të fjalës,</span> <span class="verse"><a name="3">3</a>m'u duk e mirë edhe mua, pasi i hetova të gjitha gjërat me kujdes që nga fillimi, të t'i shkruaj sipas radhës, fort i nderuari Teofil,</span> <span class="verse"><a name="4">4</a>që ti të njohësh vërtetësinë e gjërave që të kanë mësuar.</span> <span class="verse"><a name="5">5</a>Në ditën e Herodit, mbretit të Judesë, ishte një prift me emër Zakaria, nga rendi i Abias; gruaja e tij ishte pasardhëse e Aaronit dhe quhej Elizabetë.</span> <span class="verse"><a name="6">6</a>Që të dy ishin të drejtë në sytë e Perëndisë, duke ecur pa të metë në të gjitha urdhërimet dhe ligjet e Zotit.</span> <span class="verse"><a name="7">7</a>Por nuk kishin fëmijë, sepse Elizabeta ishte shterpe, dhe të dy ishin të kaluar në moshë.</span> <span class="verse"><a name="8">8</a>Ndodhi që, kur Zakaria po ushtronte detyrën e tij priftërore para Perëndisë sipas rregullit të rendit të vet,</span> <span class="verse"><a name="9">9</a>sipas zakonit të shërbesës priftërore, i ra shorti të hyjë në tempullin e Zotit për të djegur temjanin.</span> <span class="verse"><a name="10">10</a>Ndërkaq mbarë turma e popullit rrinte jashtë e lutej, në orën e temjanit.</span> <span class="verse"><a name="11">11</a>Atëherë një engëll i Zotit iu shfaq duke qëndruar në këmbë në të djathtën e altarit të temjanit.</span> <span class="verse"><a name="12">12</a>Zakaria, kur e pa, u trondit dhe e zuri frika.</span> <span class="verse"><a name="13">13</a>Por engjëlli i tha: ''Mos u tremb, Zakaria, sepse lutja jote u plotësua dhe gruaja jote Elizabeta do të lindë një djalë, të cilit do t'ia vësh emrin Gjon.</span> <span class="verse"><a name="14">14</a>Dhe ai do të jetë për ty shkak gëzimi dhe hareje, dhe shumë vetë do të gëzohen për lindjen e tij.</span> <span class="verse"><a name="15">15</a>Sepse ai do të jetë i madh përpara Zotit; nuk do të pijë as verë as pije dehëse dhe do të jetë i përplotë me Frymën e Shenjtë që në barkun e s'ëmës.</span> <span class="verse"><a name="16">16</a>Dhe do t'i kthejë shumë prej bijve të Izraelit te Zoti, Perëndia i tyre.</span> <span class="verse"><a name="17">17</a>Dhe do të shkojë përpara tij në frymë dhe pushtet të Elias, për t'i kthyer zemrat e prindërve te fëmijët dhe rebelët në urtinë e të drejtëve, për t'ia bërë gati Zotit një popull të përgatitur mirë''.</span> <span class="verse"><a name="18">18</a>Dhe Zakaria i tha engjëllit: ''Nga se do ta njoh këtë? Sepse unë jam plak dhe gruaja ime është e kaluar në moshë''.</span> <span class="verse"><a name="19">19</a>Dhe engjëlli, duke iu përgjigjur, i tha: ''Unë jam Gabrieli që rri në prani të Perëndisë, dhe më kanë dërguar që të flas me ty dhe të të njoftoj këto lajme të mira.</span> <span class="verse"><a name="20">20</a>Dhe ja, ti do të jesh i pagojë dhe nuk do të mund të flasësh deri në atë ditë kur do të ndodhin këto gjëra, sepse nuk u ke besuar fjalëve të mia, të cilat do të përmbushen në kohën e tyre''.</span> <span class="verse"><a name="21">21</a>Ndërkaq populli po priste Zakarian dhe çuditej që ai po vonohej aq shumë brenda tempullit.</span> <span class="verse"><a name="22">22</a>Por, kur doli, nuk mundi t'u flasë atyre; atëherë ata e kuptuan se ai kishte pasur një vegim në tempull; ai u bënte shenja atyre, por mbeti i pagojë.</span> <span class="verse"><a name="23">23</a>Dhe ndodhi që, kur u plotësuan ditët e shërbesës së tij, ai u kthye në shtëpinë e vet.</span> <span class="verse"><a name="24">24</a>Dhe, pas atyre ditëve Elizabeta, gruaja e tij, u ngjiz; dhe u fsheh pesë muaj dhe thoshte:</span> <span class="verse"><a name="25">25</a>''Ja ç'më bëri Zoti, në ato ditë kur e ktheu vështrimin e tij mbi mua për të më hequr turpin përpara njerëzve''.</span> <span class="verse"><a name="26">26</a>Në muajin e gjashtë, engjëlli Gabriel u dërgua nga Perëndia në një qytet të Galilesë, që quhej Nazaret,</span> <span class="verse"><a name="27">27</a>te një e virgjër, që ishte e fejuar me një njeri që quhej Jozef, nga shtëpia e Davidit; dhe emri i virgjëreshës ishte Maria.</span> <span class="verse"><a name="28">28</a>Dhe engëlli hyri te ajo dhe tha: ''Tungjatjeta, o hirplote, Zoti është me ty; ti je e bekuar ndër gratë''.</span> <span class="verse"><a name="29">29</a>Por kur e pa atë, ajo mbeti e shqetësuar nga fjalët e tij, dhe pyeste vetveten çfarë kuptimi mund të kishte një përshëndetje e tillë.</span> <span class="verse"><a name="30">30</a>Dhe engjëlli i tha: ''Mos ki frikë, Mari, sepse ke gjetur hir para Perëndisë.</span> <span class="verse"><a name="31">31</a>Dhe ja, ti do të mbetesh shtatzënë dhe do të lindësh një djalë, dhe do t'ia vesh emrin Jezus.</span> <span class="verse"><a name="32">32</a>Ai do të jetë i madh dhe do të quhet Biri i Shumë të Lartit; dhe Zoti Perëndi do t'i japë fronin e Davidit, atit të tij;</span> <span class="verse"><a name="33">33</a>dhe do të mbretërojë mbi shtëpinë e Jakobit përjetë, dhe mbretëria e tij nuk do të ketë kurrë të sosur''.</span> <span class="verse"><a name="34">34</a>Dhe Maria i tha engjëllit: ''Si do të ndodhë kjo, përderisa unë nuk njoh burrë?''.</span> <span class="verse"><a name="35">35</a>Dhe engjëlli duke u përgjigjur, i tha: ''Fryma e Shenjtë do të vijë mbi ty dhe pushteti i Shumë të Lartit do të të mbulojë me hijen e vet; prandaj i shenjti që do të lindë prej teje do të quhet Bir i Perëndisë.</span> <span class="verse"><a name="36">36</a>Dhe ja, Elizabeta, e afërmja jote, edhe ajo, në pleqërinë e saj, mbeti shtatzënë me një djalë; dhe ky është muaji i gjashtë për të, që e quanin shterpë,</span> <span class="verse"><a name="37">37</a>sepse me Perëndinë asgjë s'është e pamundshme''.</span> <span class="verse"><a name="38">38</a>Atëherë Maria tha: ''Ja shërbëtorja e Zotit; le të më ndodhë sipas fjalës sate''. Dhe engjëlli u largua prej saj.</span> <span class="verse"><a name="39">39</a>Dhe në ato ditë Maria u ngrit dhe shkoi me nxitim në krahinën malore, në një qytet të Judesë,</span> <span class="verse"><a name="40">40</a>dhe hyri në shtëpinë e Zakarias e përshëndeti Elizabetën.</span> <span class="verse"><a name="41">41</a>Dhe ndodhi që, sapo Elizabeta dëgjoi përshëndetjen e Maries, fëmija i kërceu në bark, dhe Elizabeta u mbush me Frymën e Shenjtë,</span> <span class="verse"><a name="42">42</a>dhe thërriti me zë të lartë, duke thënë: ''Ti je e bekuar ndër gratë dhe i bekuar është fryti i barkut tënd.</span> <span class="verse"><a name="43">43</a>Dhe përse po më ndodh kjo, që nëna e Zotit tim të vijë tek unë?</span> <span class="verse"><a name="44">44</a>Sepse, ja, sapo arriti në veshët e mi zëri i përshëndetjes sate, fëmija nga gëzimi kërceu në barkun tim.</span> <span class="verse"><a name="45">45</a>Tani, e lumur është ajo që besoi, sepse gjërat që i janë thënë nga ana e Zotit do të realizohen!''.</span> <span class="verse"><a name="46">46</a>Dhe Maria tha: ''Shpirti im e madhëron Zotin,</span> <span class="verse"><a name="47">47</a>dhe fryma im ngazëllon në Perëndinë, Shpëtimtarin tim,</span> <span class="verse"><a name="48">48</a>sepse ai e shikoi me pëlqim ultësinë e shërbëtores së tij; sepse ja, tani e tutje të gjitha brezat do të më shpallin të lume,</span> <span class="verse"><a name="49">49</a>sepse i Pushtetshmi më bëri gjëra të mëdha, dhe i Shenjtë është emri i tij!</span> <span class="verse"><a name="50">50</a>Dhe mëshira e tij shtrihet nga brezi në brez për ata që e druajnë.</span> <span class="verse"><a name="51">51</a>Ai veproi pushtetshëm me krahun e vet; i shpërndau krenarët me mendimet e zemrave të tyre;</span> <span class="verse"><a name="52">52</a>i përmbysi pushtetarët nga fronat e tyre dhe i ngriti të përulurit;</span> <span class="verse"><a name="53">53</a>i mbushi me të mira të uriturit dhe i ktheu duarbosh të pasurit.</span> <span class="verse"><a name="54">54</a>Ai e ndihmoi Izraelin, shërbëtorin e vet, duke i kujtuar për mëshirën e tij,</span> <span class="verse"><a name="55">55</a>ashtu si ua pati deklaruar etërve tanë, Abrahamit dhe pasardhësve të tij, për gjithmonë''.</span> <span class="verse"><a name="56">56</a>Dhe Maria ndenji me Elizabetën gati tre muaj, pastaj u kthye në shtëpinë e vet.</span> <span class="verse"><a name="57">57</a>Dhe Elizabetës i erdhi koha që të lindë dhe të nxjerrë në dritë një djalë.</span> <span class="verse"><a name="58">58</a>Fqinjët e saj dhe të afërmit, kur dëgjuan se Zoti kishte treguar mëshirë të madhe ndaj saj, u gëzuan me të.</span> <span class="verse"><a name="59">59</a>Dhe ndodhi që të tetën ditë erdhën për ta rrethprerë djalin, dhe donin t'ia quanin Zakaria, me emrin e atit të tij;</span> <span class="verse"><a name="60">60</a>por e ëma ndërhyri dhe tha: ''Jo, por përkundrazi do të quhet Gjon''.</span> <span class="verse"><a name="61">61</a>Dhe ata i thanë: ''S'ka njeri në fisin tënd që të quhet me këtë emër''.</span> <span class="verse"><a name="62">62</a>Kështu me shenja e pyetën të atin, si donte që t'i quhej.</span> <span class="verse"><a name="63">63</a>Ai atëherë kërkoi një tabelë shkrimi dhe shkroi mbi të: ''Emri i tij është Gjon''. Dhe të gjithë u mrrekulluan.</span> <span class="verse"><a name="64">64</a>Në atë çast goja e tij u hap dhe gjuha e tij u zgjidh, dhe fliste duke bekuar Perëndinë.</span> <span class="verse"><a name="65">65</a>Dhe të gjithë fqinjëve të tyre u hyri druajtja, dhe të gjitha këto gjëra u përhapën nëpër krejt krahinën malore të Judesë.</span> <span class="verse"><a name="66">66</a>Të gjitha ata që i dëgjuan, i vunë në zemrën e tyre duke thënë: ''Vallë kush do të jetë ky fëmijë?''. Dhe dora e Zotit ishte me të.</span> <span class="verse"><a name="67">67</a>Dhe Zakaria, ati i tij, u mbush me Frymën e Shenjtë dhe profetizoi, duke thënë:</span> <span class="verse"><a name="68">68</a>Bekuar qoftë Zoti, Perëndia i Izraelit, sepse e ka vizituar dhe e kreu çlirimin e popullit të vet;</span> <span class="verse"><a name="69">69</a>dhe na ngriti një shpëtim të pushtetshëm në shtëpinë e Davidit, shërbëtorit të vet,</span> <span class="verse"><a name="70">70</a>ashtu si ai e kishte deklaruar nëpërmjet gojës së profetëve të tij të shenjtë që nga kohët e lashta, që ne të shpëtojmë</span> <span class="verse"><a name="71">71</a>prej armiqve tanë dhe prej dorës së gjithë atyre që na urrejnë,</span> <span class="verse"><a name="72">72</a>për të treguar mëshirë tek etërit tanë e për t'u kujtuar për besëlidhjen e tij të shenjtë,</span> <span class="verse"><a name="73">73</a>betimin që i bëri Abrahamit, atit tonë,</span> <span class="verse"><a name="74">74</a>për të na lejuar që, pasi të çlirohemi nga duart e armiqve tanë, të mund t'i shërbejmë pa frikë,</span> <span class="verse"><a name="75">75</a>në shenjtëri e në drejtësi përpara atij, të gjitha ditët e jetës sonë.</span> <span class="verse"><a name="76">76</a>Dhe ti, o fëmijë i vogël, do të quhesh profet nga Shumë i Larti, sepse ti do të shkosh përpara fytyrës së Zotit për të përgatitur udhët e tij,</span> <span class="verse"><a name="77">77</a>për t'i dhënë popullit të tij njohjen e shpëtimit, në faljen e mëkateve të tyre;</span> <span class="verse"><a name="78">78</a>për hir të thellësisë së mëshirës së Perëndisë sonë, për të cilën agimi nga lart na ka vizituar,</span> <span class="verse"><a name="79">79</a>për të ndriçuar ata që dergjeshin në errësirë dhe në hijen e vdekjes, për të udhëhequr hapat tona në udhën e paqes''.</span> <span class="verse"><a name="80">80</a>Ndërkaq fëmija rritej dhe forcohej në frymë: dhe qëndroi në shkretëtirë deri në atë ditë, kur ai duhej t'i zbulohej Izraelit.</span> </p></div</div></div></body></html>