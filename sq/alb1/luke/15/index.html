<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/luke/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/luke">Luke</a> &gt <strong>Chapter 15</strong></div><p><span class="verse"><a name="1">1</a>Pastaj të gjithë tagrambledhësit dhe mëkatarët i afroheshin për ta dëgjuar.</span> <span class="verse"><a name="2">2</a>Dhe farisenjtë dhe skribët murmuritnin duke thënë: ''Ky i pranon mëkatarët dhe ha bashkë me ta''.</span> <span class="verse"><a name="3">3</a>Atëherë ai u tha këtë shëmbëlltyrë:</span> <span class="verse"><a name="4">4</a>''Cili njeri prej jush, që ka njëqind dele dhe një prej tyre t'i humbasë, nuk i lë të nëntëdhjetë e nëntat në shkretirë dhe nuk shkon pas asaj që humbi deri sa ta gjejë?</span> <span class="verse"><a name="5">5</a>Dhe, kur e gjen, e merr mbi supe gjithë gaz;</span> <span class="verse"><a name="6">6</a>dhe, kur arrin në shtëpi, i thërret miqtë dhe fqinjët dhe u thotë: &quot;Gëzohuni bashkë me mua, sepse e gjeta delen time që më kishte humbur.</span> <span class="verse"><a name="7">7</a>Dhe unë po ju them se po kështu në qiell do të ketë më shumë gëzim për një mëkatar të vetëm që pendohet, sesa për nëntëdhjetë e nëntë të drejtët, që nuk kanë nevojë të pendohen.</span> <span class="verse"><a name="8">8</a>Ose, cila grua që ka dhjetë dhrahmi dhe humbet një nga ato, nuk ndez llambën, nuk e fshin shtëpinë dhe nuk kërkon me kujdes derisa ta gjejë?</span> <span class="verse"><a name="9">9</a>Dhe, kur e gjen, fton tok shoqet dhe fqinjët, duke thënë: &quot;Gëzohuni bashkë me mua, sepse e gjeta dhrahminë që kisha humbur&quot;.</span> <span class="verse"><a name="10">10</a>Po kështu po ju them: do të ketë gëzim në mes të engjëjve të Perëndisë për një mëkatar të vetëm që pendohet''.</span> <span class="verse"><a name="11">11</a>Tha akoma: ''Një njeri kishte dy bij.</span> <span class="verse"><a name="12">12</a>Më i riu i tyre i tha babait: &quot;Atë, më jep pjesën e pasurisë që më takon&quot;. Dhe i ati ua ndau mes tyre pasurinë.</span> <span class="verse"><a name="13">13</a>Mbas pak ditësh biri më i ri mblodhi çdo gjë, shkoi në një vend të largët dhe atje e prishi gjithë pasurinë, duke bërë një jetë të shthurur.</span> <span class="verse"><a name="14">14</a>Por, si i shpenzoi të gjitha, në atë vend ra një zi e madhe buke, dhe ai filloi të jetë në hall.</span> <span class="verse"><a name="15">15</a>Atëherë shkoi e iu ngjit pas një banori të atij vendi, i cili e çoi në arat e tij që të ruajë derrat.</span> <span class="verse"><a name="16">16</a>Dhe ai dëshironte të mbushte barkun me lendet që hanin derrat, por askush nuk ia jepte.</span> <span class="verse"><a name="17">17</a>Atëherë erdhi në vete dhe tha: &quot;Sa punëtorëve mëditës të atit tim u tepron buka, kurse unë po vdes nga uria!</span> <span class="verse"><a name="18">18</a>Do të çohem dhe do të shkoj tek im atë dhe do t'i them: Atë, mëkatova kundër qiellit dhe para teje;</span> <span class="verse"><a name="19">19</a>nuk jam më i denjë të quhem yt bir; trajtomë si një nga mëditësit e tu&quot;.</span> <span class="verse"><a name="20">20</a>U çua, pra, dhe shkoi tek i ati. Por kur ishte ende larg, i ati e pa dhe dhembshuri; u lëshua vrap, ra mbi qafën e tij dhe e puthi.</span> <span class="verse"><a name="21">21</a>Dhe i biri i tha: &quot;O atë, mëkatova kundër qiellit dhe para teje dhe nuk jam më i denjë të quhem biri yt&quot;.</span> <span class="verse"><a name="22">22</a>Por i ati u tha shërbëtorëve të vet: &quot;Sillni këtu rrobën më të bukur dhe visheni, i vini një unazë në gisht dhe sandale në këmbë.</span> <span class="verse"><a name="23">23</a>Nxirrni jashtë viçin e majmur dhe thereni; të hamë dhe të gëzohemi,</span> <span class="verse"><a name="24">24</a>sepse ky biri im kishte vdekur dhe u kthye në jetë, kishte humbur dhe u gjet përsëri&quot;. Dhe filluan të bënin një festë të madhe.</span> <span class="verse"><a name="25">25</a>Djali i tij i madh ishte në ara; dhe kur u kthye dhe iu afrua shtëpisë, dëgjoi këngë e valle.</span> <span class="verse"><a name="26">26</a>Atëherë thirri një shërbëtor dhe e pyeti ç'ishte e gjitha kjo.</span> <span class="verse"><a name="27">27</a>Dhe ai i tha: &quot;U kthye yt vëlla dhe yt atë theri viçin e majmur, sepse iu kthye djali shëndoshë e mirë&quot;.</span> <span class="verse"><a name="28">28</a>Kur i dëgjoj këto, ai u zemërua dhe nuk deshi të hynte; atëherë i ati doli dhe iu lut të hynte.</span> <span class="verse"><a name="29">29</a>Por ai iu përgjigj të atit dhe tha: &quot;Ja, u bënë kaq vite që unë të shërbej dhe kurrë s'kam shkelur asnjë nga urdhërat e tu, e megjithëatë kurrë s'më dhe një kec për të bërë një festë me miqtë e mi.</span> <span class="verse"><a name="30">30</a>Por, kur u kthye ky djali yt, që prishi pasurinë tënde me prostituta, ti there për të viçin e majmur&quot;.</span> <span class="verse"><a name="31">31</a>Atëherë i ati i tha: &quot;O bir, ti je gjithmonë me mua, dhe çdo gjë që kam është jotja.</span> <span class="verse"><a name="32">32</a>Por duhet të festojmë dhe të gëzohemi, sepse ky vëllai yt kishte vdekur dhe u kthye në jetë, kishte humbur dhe u gjet përsëri&quot;''.</span> </p></div</div></div></body></html>