<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/luke/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/luke">Luke</a> &gt <strong>Chapter 19</strong></div><p><span class="verse"><a name="1">1</a>Pastaj Jezusi hyri në Jeriko dhe po kalonte nëpër qytet;</span> <span class="verse"><a name="2">2</a>dhe ja, një njeri i quajtur Zake, i cili ishte kryetari i tagrambledhësve dhe ishte i pasur.</span> <span class="verse"><a name="3">3</a>Ai kërkonte të shihte kush ishte Jezusi, por nuk mundte për shkak të turmës, sepse ishte i shkurtër nga shtati.</span> <span class="verse"><a name="4">4</a>Atëherë rendi përpara dhe u ngjit në një fik për ta parë, sepse ai duhet të kalonte andej.</span> <span class="verse"><a name="5">5</a>Dhe kur Jezusi arriti në atë vend, i çoi sytë, e pa dhe i tha: ''Zake, zbrit shpejt poshtë, sepse sot duhet të rri në shtëpinë tënde''.</span> <span class="verse"><a name="6">6</a>Dhe ai zbriti me nxitim dhe e priti me gëzim.</span> <span class="verse"><a name="7">7</a>Kur panë këtë, të gjithë murmuritën, duke thënë: ''Ai shkoi të rrijë në shtëpinë e një njeriu mëkatar''.</span> <span class="verse"><a name="8">8</a>Por Zakeu u çua dhe i tha Zotit: ''Zot, unë po u jap të varfërve gjysmën e pasurisë sime dhe, po të kem marrë ndonjë gjë nga ndonjëri me mashtrim, do t'ia kthej katërfish''.</span> <span class="verse"><a name="9">9</a>Dhe Jezusi i tha: ''Sot në këtë shtëpi ka hyrë shpëtimi, sepse edhe ky është bir i Abrahamit.</span> <span class="verse"><a name="10">10</a>Sepse Biri i njeriut erdhi të kërkojë dhe të shpëtojë atë që kishte humbur''.</span> <span class="verse"><a name="11">11</a>Dhe, ndërsa ata po i dëgjonin këto, Jezusi vazhdoi të tregojë një shëmbëlltyrë, sepse ai ishte afër Jeruzalemit dhe ata mendonin se mbretëria e Perëndisë do të shfaqej menjëherë.</span> <span class="verse"><a name="12">12</a>Tha, pra: ''Një njeri fisnik shkoi në një vend të largët për të marrë në dorëzim një mbretëri e pastaj të kthehej.</span> <span class="verse"><a name="13">13</a>Dhe, si i thirri dhjetë shërbëtorët e vet, u dha dhjetë mina dhe u tha atyre: &quot;Tregtoni deri sa të kthehem&quot;.</span> <span class="verse"><a name="14">14</a>Por qytetarët e vet e urrenin dhe i dërguan pas një përfaqësi duke thënë: &quot;Nuk duam që ky të mbretërojë përmbi ne&quot;.</span> <span class="verse"><a name="15">15</a>Dhe kur ai u kthye, pasi e mori në dorëzim mbretërinë, urdhëroi t'i thërresin ata shërbëtorët, të cilëve u kishte dhënë paratë për të marrë vesh sa kishte fituar secili duke tregtuar.</span> <span class="verse"><a name="16">16</a>Atëherë doli i pari dhe tha: &quot;Zot, mina jote dha dhjetë mina të tjera&quot;;</span> <span class="verse"><a name="17">17</a>dhe ai tha: &quot;Mirë, o shërbëtor i mirë, sepse ke qenë besnik në gjëra të vogëla, merr sundimin mbi dhjetë qytete&quot;.</span> <span class="verse"><a name="18">18</a>Pastaj erdhi i dyti duke thënë: &quot;Zot, mina jote dha edhe pesë mina&quot;;</span> <span class="verse"><a name="19">19</a>dhe ai i tha edhe këtij: &quot;Edhe ti ji sundimtar mbi pesë qytete&quot;.</span> <span class="verse"><a name="20">20</a>Atëherë erdhi një tjetër i cili tha: &quot;Zot, ja mina jote që e ruajta në një shami,</span> <span class="verse"><a name="21">21</a>sepse kisha frikë nga ti, që je njeri i rreptë; ti merr atë që nuk ke vënë dhe korr atë që nuk ke mbjellë&quot;.</span> <span class="verse"><a name="22">22</a>Dhe zoti i tij i tha: &quot;Do të të gjykoj nga vetë fjalët e tua, o shërbëtor i keq; ti e dije se jam njeri i rreptë, që marr atë që nuk kam vënë dhe korr atë që nuk kam mbjellë;</span> <span class="verse"><a name="23">23</a>përse nuk e vure paranë time në bankë që, kur të kthehem, ta marr bashkë me përqindje?&quot;.</span> <span class="verse"><a name="24">24</a>Pastaj u tha të pranishmëve: &quot;Merrjani minën dhe ia jepni atij që ka dhjetë mina&quot;.</span> <span class="verse"><a name="25">25</a>Dhe ata i thanë: &quot;Zot, po ai ka dhjetë mina&quot;.</span> <span class="verse"><a name="26">26</a>Unë po ju them se atij që ka, do t'i jepet; por atij që s'ka do t'i hiqet edhe ajo që ka.</span> <span class="verse"><a name="27">27</a>Veç kësaj, i sillni këtu armiqtë e mi, të cilët nuk donin që unë të mbretëroja mbi ta dhe i vritni përpara meje!&quot;''.</span> <span class="verse"><a name="28">28</a>Mbasi tha këto gjëra, ai shkoi përpara duke u ngjitur në Jeruzalem.</span> <span class="verse"><a name="29">29</a>Dhe, si iu afrua Betfagës dhe Betanias, afër malit që quhet i Ullinjve, dërgoi dy nga dishepujt e vet,</span> <span class="verse"><a name="30">30</a>duke u thënë: ''Shkoni në fshatin përballë dhe, kur të hyni, do të gjeni aty një kërriç të lidhur, mbi të cilin nuk ka hipur kurrë njeri; zgjidheni atë dhe ma sillni.</span> <span class="verse"><a name="31">31</a>Dhe nëse ndokush ju pyet: &quot;Përse po e zgjidhni?&quot;, u thoni atyre kështu: &quot;Zoti ka nevojë&quot;''.</span> <span class="verse"><a name="32">32</a>Dhe ata që ishin dërguar shkuan dhe e gjetën ashtu siç u kishte thënë.</span> <span class="verse"><a name="33">33</a>Dhe, ndërsa ata po e zgjidhnin kërriçin, të zotët e tij u thanë atyre: ''Përse po e zgjidhni kërriçin?''.</span> <span class="verse"><a name="34">34</a>Dhe ata thanë: ''Zoti ka nevojë''.</span> <span class="verse"><a name="35">35</a>Dhe e prunë, pra, te Jezusi dhe, mbasi i hidhnin rrobat e veta mbi kërriçin, e hipën Jezusin mbi të.</span> <span class="verse"><a name="36">36</a>Dhe, ndërsa ai ecte kështu përpara, ata shtronin rrobat e tyre në rrugë.</span> <span class="verse"><a name="37">37</a>Dhe kur ai iu afrua teposhtës së malit të Ullinjve, gjithë turma e dishepujve filloi me gëzim të lavdërojë Perëndinë me zë të lartë për të gjitha veprat e pushtetshme që kishin parë,</span> <span class="verse"><a name="38">38</a>duke thënë: ''Bekuar qoftë Mbreti që po vjen në emër të Zotit; paqe në qiell dhe lavdi në vendet shumë të larta''.</span> <span class="verse"><a name="39">39</a>Dhe disa farisenj që ishin midis turmës i thanë: ''Mësues, qorto dishepujt e tu!''.</span> <span class="verse"><a name="40">40</a>Dhe ai, duke u përgjigjur, u tha atyre: ''Unë po ju them se në se këta do të heshtnin, gurët do të bërtisnin''.</span> <span class="verse"><a name="41">41</a>Dhe kur ai po afrohej, e pa qytetin dhe qau mbi të,</span> <span class="verse"><a name="42">42</a>duke thënë: ''Oh, sikur ti, pikërisht ti, të njihje të paktën në ditën tënde ato që janë te nevojshme për paqen tënde! Por tashti ato janë të fshehura për sytë e tu.</span> <span class="verse"><a name="43">43</a>Sepse përmbi ty do të vijnë ditë kur armiqtë e tu do të të qarkojnë me ledh, do të të rrethojnë dhe do të të zënë nga të gjitha anët.</span> <span class="verse"><a name="44">44</a>Dhe do të të rrëzojnë përtokë ty dhe bijtë e tu në ty; dhe s'do të lënë në ty gur mbi gur, sepse ti nuk e ke njohur kohën kur je vizituar''.</span> <span class="verse"><a name="45">45</a>Pastaj, mbasi hyri në tempull, filloi t'i dëbojë jashtë ata që shistin e blinin,</span> <span class="verse"><a name="46">46</a>duke u thënë atyre: ''Éshtë shkruar: &quot;Shtëpia ime është shtëpi e lutjes, por ju e bëtë shpellë kusarësh&quot;''.</span> <span class="verse"><a name="47">47</a>Çdo ditë ai mësonte në tempull. Dhe krerët e priftërinjve, skribët dhe krerët e popullit kërkonin ta vrisnin.</span> <span class="verse"><a name="48">48</a>Dhe nuk arrinin dot të vendosnin çfarë të bënin; sepse gjithë populli e dëgjonte me vemendje të madhe.</span> </p></div</div></div></body></html>