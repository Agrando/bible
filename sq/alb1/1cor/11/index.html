<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/1cor/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/1cor">1 Corinthians</a> &gt <strong>Chapter 11</strong></div><p><span class="verse"><a name="1">1</a>Më imitoni mua, ashtu si unë jam imitues i Krishtit.</span> <span class="verse"><a name="2">2</a>Dhe unë po ju lavdëroj, vëllezër, që më kujtoni në të gjitha gjërat dhe i zbatoni porositë ashtu siç ua kam transmetuar.</span> <span class="verse"><a name="3">3</a>Por dua që të dini se kreu i çdo njeriu është Krishti, edhe kreu i gruas është burri; edhe kreu i Krishtit është Perëndia.</span> <span class="verse"><a name="4">4</a>Çdo burrë, kur lutet ose profetizon kokëmbuluar, turpëron kryet e tij.</span> <span class="verse"><a name="5">5</a>Edhe çdo grua, që lutet ose profetizon kokëzbuluar, turpëron kryet e saj, sepse është njëlloj sikur të ishte e rruar.</span> <span class="verse"><a name="6">6</a>Sepse në qoftë se gruaja nuk mbulohet, le t'ia presin flokët; por në qoftë se për gruan është turp të qethet a të rruhet, le të mbulojë kryet.</span> <span class="verse"><a name="7">7</a>Sepse burri nuk duhet të mbulojë kryet, sepse është shëmbëllimi dhe lavdia e Perëndisë, kurse gruaja është lavdia e burrit,</span> <span class="verse"><a name="8">8</a>sepse burri nuk është nga gruaja, por gruaja nga burri,</span> <span class="verse"><a name="9">9</a>edhe sepse burri nuk u krijua për gruan, por gruaja për burrin.</span> <span class="verse"><a name="10">10</a>Prandaj gruaja, për shkak të engjëjve, duhet të ketë një shenjë pushteti mbi kryet.</span> <span class="verse"><a name="11">11</a>Gjithsesi në Zotin as burri s'është pa gruan, as gruaja pa burrin,</span> <span class="verse"><a name="12">12</a>sepse sikurse gruaja vjen nga burri, ashtu edhe burri lind nëpërmjet gruas, dhe çdo gjë vjen nga Perëndia.</span> <span class="verse"><a name="13">13</a>Gjykoni ndër veten tuaj. A i ka hije gruas t'i lutet Perëndisë pa u mbuluar?</span> <span class="verse"><a name="14">14</a>Po vetë natyra, a nuk ju mëson se, në qoftë se një burrë i mban flokët të gjata, kjo është çnderim për të?</span> <span class="verse"><a name="15">15</a>Por në qoftë se gruaja i ka flokët të gjata, kjo është lavdi për të, sepse flokët i janë dhënë asaj për mbulesë.</span> <span class="verse"><a name="16">16</a>Por në qoftë se ndokush mendon të kundërshtojë, ne s'kemi zakon të tillë, as kishat e Perëndisë.</span> <span class="verse"><a name="17">17</a>Por, duke porositur këtë, unë nuk ju lavdëroj, se ju mblidheni, jo për më të mirën, po për më të keqen.</span> <span class="verse"><a name="18">18</a>Para së gjithash, sepse dëgjoj se kur bashkoheni në asamble ka midis jush përçarje, dhe pjesërisht e besoj.</span> <span class="verse"><a name="19">19</a>Sepse duhet të ketë midis jush edhe grupime, që të njihen në mes tuaj ata që janë të sprovuar.</span> <span class="verse"><a name="20">20</a>Kur mblidheni bashkë, pra, në një vend, kjo që bëni nuk është për të ngrënë darkën e Zotit,</span> <span class="verse"><a name="21">21</a>sepse, në të ngrënët, gjithësecili merr darkën e vet më përpara; dhe njëri ka uri dhe tjetri është i dehur.</span> <span class="verse"><a name="22">22</a>A nuk keni, pra, shtëpi për të ngrënë e për të pirë? Apo përbuzni kishën e Perëndisë dhe turpëroni ata që s'kanë asgjë? Çfarë t'ju them juve? T'ju lavdëroj? Për këtë nuk ju lëvdoj.</span> <span class="verse"><a name="23">23</a>Sepse unë mora nga Zoti atë që ju transmetova edhe juve; se Zoti Jezus, në atë natë që po tradhtohej, mori bukën</span> <span class="verse"><a name="24">24</a>dhe, si falënderoi, e theu dhe tha: ''Merrni, hani; ky është trupi im që është thyer për ju; bëni këtë në përkujtimin tim''.</span> <span class="verse"><a name="25">25</a>Gjithashtu, pas darkës, mori edhe kupën, duke thënë: ''Kjo kupë është besëlidhja e re në gjakun tim; bëni këtë sa herë që të pini, në përkujtimin tim''.</span> <span class="verse"><a name="26">26</a>Sepse sa herë të hani nga kjo bukë ose të pini nga kjo kupë, ju shpallni vdekjen e Zotit, derisa ai të vijë.</span> <span class="verse"><a name="27">27</a>Prandaj ai që ha nga kjo bukë ose pi nga kjo kupë e Zotit padenjësisht, do të jetë fajtor i trupit dhe i gjakut të Zotit.</span> <span class="verse"><a name="28">28</a>Por secili të shqyrtojë vetveten dhe kështu të hajë nga buka e të pijë nga kupa,</span> <span class="verse"><a name="29">29</a>sepse ai që ha dhe pi padenjësisht, ha dhe pi një dënim për veten e tij, sepse nuk e dallon trupin e Zotit.</span> <span class="verse"><a name="30">30</a>Për këtë arsye ka në mes jush shumë të dobët e të sëmurë, dhe shumë vdesin.</span> <span class="verse"><a name="31">31</a>Sepse, po të shqyrtonim veten tonë, nuk do të gjykoheshim.</span> <span class="verse"><a name="32">32</a>Por kur gjykohemi, ndreqemi nga Zoti, që të mos dënohemi bashkë me botën.</span> <span class="verse"><a name="33">33</a>Prandaj, o vëllezërit e mi, kur mblidheni për të ngrënë, pritni njeri tjetrin.</span> <span class="verse"><a name="34">34</a>Dhe në qoftë se dikush ka uri, le të hajë në shtëpi, që të mos mblidheni për dënim. Dhe gjërat e tjera, kur të vij, do t'i rregulloj.</span> </p></div</div></div></body></html>