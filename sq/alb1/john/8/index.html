<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/john/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/john">John</a> &gt <strong>Chapter 8</strong></div><p><span class="verse"><a name="1">1</a>Dhe Jezusi shkoi në malin e Ullinjve.</span> <span class="verse"><a name="2">2</a>Por, si zbardhi dita, u kthye përsëri në tempull dhe gjithë populli erdhi tek ai; dhe ai u ul dhe i mësonte.</span> <span class="verse"><a name="3">3</a>Atëherë farisenjtë dhe skribët i prunë një grua që ishte kapur duke shkelur kurorën dhe, mbasi e vunë në mes,</span> <span class="verse"><a name="4">4</a>i thanë Jezusit: ''Mësues, kjo grua është kapur në flagrancë, duke shkelur kurorën.</span> <span class="verse"><a name="5">5</a>Por në ligj Moisiu na ka urdhëruar të vriten me gurë gra të tilla, por ti ç'thua?''.</span> <span class="verse"><a name="6">6</a>Flisnin kështu për ta vënë në provë dhe për të pasur diçka për ta paditur. Por Jezusi, duke u shtënë se nuk dëgjoi, u përkul dhe shkruante me gisht në dhe.</span> <span class="verse"><a name="7">7</a>Dhe, kur ata vazhdonin ta pyesnin, ai u drejtua dhe u tha atyre: ''Kush nga ju është pa mëkat, le ta hedhë i pari gurin kundër saj!''.</span> <span class="verse"><a name="8">8</a>Pastaj u përkul përsëri dhe shkruante në dhe.</span> <span class="verse"><a name="9">9</a>Atëherë ata, e dëgjuan këtë dhe të bindur nga ndërgjegjja, u larguan një nga një, duke filluar nga më të vjetrit e deri te të fundit; kështu Jezusi mbeti vetëm me atë grua, që qëndronte atje në mes.</span> <span class="verse"><a name="10">10</a>Jezusi atëherë u ngrit dhe, duke mos parë tjetër përveç gruas, i tha: ''O grua, ku janë ata që të paditnin? Askush nuk të dënoi?''.</span> <span class="verse"><a name="11">11</a>Dhe ajo u përgjigj: ''Askush, Zot''. Atëherë Jezusi i tha: ''As unë nuk të dënoj; shko dhe mos mëkato më''.</span> <span class="verse"><a name="12">12</a>Dhe Jezusi u foli atyre përsëri duke thënë: ''Unë jam drita e botës; kush më ndjek nuk do të ecë në errësirë, por do të ketë dritën e jetës''.</span> <span class="verse"><a name="13">13</a>Atëherë farisenjtë i thanë: ''Ti dëshmon për vetveten; dëshmimi yt nuk është i vërtetë''.</span> <span class="verse"><a name="14">14</a>Jezusi u përgjigj dhe u tha atyre: ''Edhe pse dëshmoj për vetvete, dëshmimi im është i vërtetë, sepse unë e di nga kam ardhur e ku po shkoj; ju, përkundrazi, nuk e dini as nga vij dhe as ku po shkoj.</span> <span class="verse"><a name="15">15</a>Ju gjykoni sipas mishit, unë nuk gjykoj asnjeri.</span> <span class="verse"><a name="16">16</a>Por, edhe kur gjykoj, gjykimi im është i vërtetë, sepse unë nuk jam vetëm, por jam unë dhe Ati që më dërgoi.</span> <span class="verse"><a name="17">17</a>Edhe në ligjin tuaj është shkruar se dëshmimi i dy njerëzve është i vërtetë.</span> <span class="verse"><a name="18">18</a>Unë jam ai që dëshmoj për vetvete dhe Ati që më ka dërguar dëshmon për mua''.</span> <span class="verse"><a name="19">19</a>Atëherë i thanë: ''Ku është Ati yt?''. Jezusi u përgjigj: ''Ju nuk më njihni as mua, as Atin tim; po të më njihnit mua, do të njihnit edhe Atin tim''.</span> <span class="verse"><a name="20">20</a>Jezusi i shprehu këto fjalë në vendin e thesarit, duke mësuar në tempull dhe askush nuk e kapi, sepse nuk i kishte ardhur akoma ora.</span> <span class="verse"><a name="21">21</a>Jezusi, pra, u tha atyre përsëri: ''Unë po shkoj dhe ju do të më kërkoni, dhe do të vdisni në mëkatin tuaj. Atje ku shkoj unë, ju nuk mund të vini''.</span> <span class="verse"><a name="22">22</a>Prandaj Judenjtë thoshnin: ''Mos don të vrasë veten, sepse thotë: &quot;Ku shkoj unë, ju nuk mund të vini&quot;?''.</span> <span class="verse"><a name="23">23</a>Dhe ai u tha atyre: ''Ju jeni nga këtu poshtë, kurse unë jam nga atje lart; ju jeni prej kësaj bote, unë nuk jam prej kësaj bote.</span> <span class="verse"><a name="24">24</a>Prandaj ju thashë se ju do të vdisni në mëkatet tuaja, sepse po të mos besoni se unë jam, ju do të vdisni në mëkatet tuaja''.</span> <span class="verse"><a name="25">25</a>Atëherë ata i thanë: ''Kush je ti?''. Dhe Jezusi u tha atyre: ''Pikërisht atë që ju thashë.</span> <span class="verse"><a name="26">26</a>Shumë gjëra kam për të thënë e për të gjykuar lidhur me ju; por ai që më ka dërguar është i vërtetë dhe gjërat që kam dëgjuar nga ai, ia them botës''.</span> <span class="verse"><a name="27">27</a>Ata nuk e kuptuan se ai po u fliste atyre për Atin.</span> <span class="verse"><a name="28">28</a>Atëherë Jezusi u tha atyre: ''Kur ta keni lartuar Birin e njeriut, atëherë do të njihni se unë jam, dhe se nuk bëj asgjë prej vetvetes, por i them këto gjëra ashtu si Ati më ka mësuar.</span> <span class="verse"><a name="29">29</a>Dhe ai që më ka dërguar është me mua; Ati s'më ka lënë vetëm, sepse bëj vazhdimisht gjërat që i pëlqejnë''.</span> <span class="verse"><a name="30">30</a>Ndërsa ai thoshte këto gjëra, shumë veta besuan në të.</span> <span class="verse"><a name="31">31</a>Atëherë Jezusi u tha Judenjve që besuan në të: ''Nëse do të qëndroni në fjalën time, jeni me të vërtetë dishepujt e mi;</span> <span class="verse"><a name="32">32</a>do ta njihni të vërtetën dhe e vërteta do t'ju bëjë të lirë''.</span> <span class="verse"><a name="33">33</a>Ata iu përgjigjën: ''Ne jemi pasardhës të Abrahamit dhe s'kemi qenë kurrë sk-llevër të askujt; si mund të thuash ti: &quot;Do të bëheni të lirë&quot;?''.</span> <span class="verse"><a name="34">34</a>Jezusi u përgjigj atyre: Në të vërtetë, në të vërtetë po ju them: Kush bën mëkatin është skllav i mëkatit.</span> <span class="verse"><a name="35">35</a>Por skllavi nuk rri përgjithmonë në shtëpi; ndërsa biri rri përgjithmonë.</span> <span class="verse"><a name="36">36</a>Pra, nëse Biri do t'ju bëjë të lirë, do të jeni me të vërtetë të lirë''.</span> <span class="verse"><a name="37">37</a>''Unë e di se jeni pasardhësit e Abrahamit, por ju kërkoni të më vrisni, sepse fjala ime nuk gjen vend në ju.</span> <span class="verse"><a name="38">38</a>Unë flas për ç'kam parë tek Ati im, dhe ju bëni gjërat që keni parë tek ati juaj''.</span> <span class="verse"><a name="39">39</a>Ata, duke u përgjigjur, i thanë: ''Ati ynë është Abrahami''. Jezusi u tha atyre: ''Po të ishit bij të Abrahamit, do të bënit veprat e Abrahamit;</span> <span class="verse"><a name="40">40</a>por ju tani kërkoni të më vrisni mua, që ju kam folur të vërtetën që kam dëgjuar nga Perëndia; Abrahami këtë nuk e bëri.</span> <span class="verse"><a name="41">41</a>Ju bëni veprat e atit tuaj''. Prandaj ata i thanë: ''Ne nuk lindëm nga kurvërimi; ne kemi një Atë të vetëm: Perëndinë''.</span> <span class="verse"><a name="42">42</a>Atëherë Jezusi u tha atyre: ''Po të ishte Perëndia Ati juaj, ju do të më donit, sepse kam dalë dhe kam ardhur nga Perëndia; nuk kam ardhur, pra, nga vetja ime, por ai më ka dërguar.</span> <span class="verse"><a name="43">43</a>Përse nuk e kuptoni thënien time? Sepse nuk mund të dëgjoni fjalën time.</span> <span class="verse"><a name="44">44</a>Ju jeni nga djalli, që është ati juaj, dhe doni të bëni dëshirat e atit tuaj; ai ishte vrasës që nga fillimi dhe nuk qëndroi në të vërtetën, sepse në të nuk ka të vërtetë. Kur thotë të rrema, flet  nga vetvetja, sepse është gënjeshtar dhe ati  i rrenës.</span> <span class="verse"><a name="45">45</a>Kurse mua, duke qenë se ju them të vërtetën, nuk më besoni.</span> <span class="verse"><a name="46">46</a>Cili nga ju më bind për mëkat? Nëse flas të vërtetën, përse nuk më besoni?</span> <span class="verse"><a name="47">47</a>Kush është prej Perëndisë, i dëgjon fjalët e Perëndisë; prandaj ju nuk dëgjoni, se nuk jeni prej Perëndisë''.</span> <span class="verse"><a name="48">48</a>Atëherë Judenjtë iu përgjigjën dhe i thanë: ''A nuk themi me të drejtë se ti je Samaritan dhe se ke një demon?''.</span> <span class="verse"><a name="49">49</a>Jezusi u përgjigj: ''Unë s'kam një demon, por nderoj Atin tim; ju përkundrazi më çnderoni.</span> <span class="verse"><a name="50">50</a>Tani unë nuk kërkoj lavdinë time, ka kush e kërkon dhe gjykon.</span> <span class="verse"><a name="51">51</a>Në të vërtetë, në të vërtetë po ju them se ai që zbaton fjalën time, nuk do ta shohë kurrë vdekjen, përjetë''.</span> <span class="verse"><a name="52">52</a>Pra Judenjtë i thanë: ''Tani njohim se ti ke një demon. Abrahami dhe profetët kanë vdekur, kurse ti thua: &quot;Kur njëri zbaton fjalën time, nuk do ta shijojë kurrë vdekjen, përjetë&quot;.</span> <span class="verse"><a name="53">53</a>Ti qenke më i madh se ati ynë Abraham, i cili ka vdekur? Edhe profetët kanë vdekur; kush pretendon se je?''.</span> <span class="verse"><a name="54">54</a>Jezusi u përgjigj: ''Në qoftë se unë e përlëvdoj veten, lavdia ime s'është asgjë. Éshtë Ati im ai që më përlëvdon, për të cilin ju thoni se është Perëndia juaj.</span> <span class="verse"><a name="55">55</a>Por ju ende s'e keni njohur, kurse unë e njoh dhe, po të thoja se nuk e njoh, do të isha një gënjeshtar si ju; por unë e njoh dhe e zbatoj fjalën e tij.</span> <span class="verse"><a name="56">56</a>Abrahami, ati juaj, ngazëllohej në shpresën që të shihte ditën time; e pa dhe u gëzua''.</span> <span class="verse"><a name="57">57</a>Judenjtë, pra, i thanë: ''Ti ende nuk je pesëdhjetë vjeç dhe e paske parë Abrahamin?''.</span> <span class="verse"><a name="58">58</a>Jezusi u tha atyre: ''Në të vërtetë, në të vërtetë unë po ju them: para se të kishte lindur Abrahami, unë jam''.</span> <span class="verse"><a name="59">59</a>Atëherë ata morën gurë, që t'i hidhnin kundër tij; por Jezusi u fsheh dhe doli nga tempulli, duke kaluar midis tyre; dhe kështu u largua.</span> </p></div</div></div></body></html>