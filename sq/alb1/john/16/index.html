<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/john/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/john">John</a> &gt <strong>Chapter 16</strong></div><p><span class="verse"><a name="1">1</a>''Jua kam thënë këto gjëra, që të mos skandalizoheni.</span> <span class="verse"><a name="2">2</a>Do t'ju përjashtojnë nga sinagogat; madje po vjen ora kur, kushdo që t'ju vrasë, do të mendojë se i ka kryer një shërbim Perëndisë.</span> <span class="verse"><a name="3">3</a>Dhe do t'ju bëjnë këto gjëra, sepse nuk kanë njohur as Atin, as mua.</span> <span class="verse"><a name="4">4</a>Por unë jua kam thënë këto gjëra që, kur të vijë momenti, të kujtoheni se unë jua kisha thënë; por nga fillimi këto fjalë nuk jua pata thënë, sepse isha me ju.</span> <span class="verse"><a name="5">5</a>Por tani unë po shkoj tek ai që më ka dërguar, dhe askush nga ju s'po më pyet: &quot;Ku po shkon?&quot;.</span> <span class="verse"><a name="6">6</a>Madje, për shkak se ju thashë këto gjëra, trishtimi e ka mbushur zemrën tuaj.</span> <span class="verse"><a name="7">7</a>Megjithatë unë ju them të vërtetën: është mirë për ju që unë të shkoj, sepse, po nuk shkova, nuk do të vijë te ju Ngushëlluesi; por, po shkova, unë do t'jua dërgoj.</span> <span class="verse"><a name="8">8</a>Dhe kur të ketë ardhur, ai do ta bindë botën për mëkat, për drejtësi dhe për gjykim.</span> <span class="verse"><a name="9">9</a>Për mëkat, sepse nuk besojnë në mua;</span> <span class="verse"><a name="10">10</a>për drejtësi, sepse unë po shkoj tek Ati dhe nuk do të më shihni më;</span> <span class="verse"><a name="11">11</a>për gjykim, sepse princi i kësaj bote është gjykuar.</span> <span class="verse"><a name="12">12</a>Kam edhe shumë gjëra të tjera për t'ju thënë, por ato ende ju nuk mund t'i mbani.</span> <span class="verse"><a name="13">13</a>Por, kur të vijë ai, Fryma e së vërtetës, ai do t'ju prijë në çdo të vërtetë, sepse ai nuk do të flasë nga vetja, por do të thotë gjitha ato gjëra që ka dëgjuar dhe do t'ju kumtojë gjërat që do vijnë.</span> <span class="verse"><a name="14">14</a>Ai do të më përlëvdojë, sepse do të marrë prej meje dhe do t'jua kumtojë.</span> <span class="verse"><a name="15">15</a>Të gjitha gjërat që ka Ati janë të miat; për këtë ju thashë se ai do të marrë prej simes dhe do t'jua kumtojë.</span> <span class="verse"><a name="16">16</a>Pas pak nuk do të më shihni më; e përsëri një kohë e shkurtër e do të më shihni, sepse unë po shkoj tek Ati''.</span> <span class="verse"><a name="17">17</a>Atëherë disa nga dishepujt e tij thoshnin midis tyre: ''Ç'është kjo që po na thotë: &quot;Pas pak nuk do të më shihni më&quot;, dhe: &quot;e përsëri një kohë e shkurtër e do të më shihni&quot; dhe: &quot;Sepse unë po shkoj te Ati&quot;?''.</span> <span class="verse"><a name="18">18</a>Thoshnin pra: ''Ç'është kjo &quot;Pas pak&quot;, për të cilën flet? Ne s'dimë ç'don të thotë''.</span> <span class="verse"><a name="19">19</a>Jezusi, pra, e kuptoi se ata donin ta pyesnin dhe u tha atyre: ''Ju po pyesni njeri tjetrin pse thashë: &quot;Pas pak nuk do të më shihni më&quot;, dhe: &quot;E përsëri një kohë e shkurtër e do të më shihni&quot;?</span> <span class="verse"><a name="20">20</a>Në të vërtetë, në të vërtetë po ju them: ju do të qani dhe do të mbani zi dhe bota do të gëzohet. Ju do të pikëlloheni, por pikëllimi juaj do të kthehet në gëzim.</span> <span class="verse"><a name="21">21</a>Gruaja, kur lind, ka dhembje, sepse i erdhi ora; por, sapo e ka lindur fëmijën, nuk kujton më ankthin prej gëzimit që lindi një qenie njerëzore në botë.</span> <span class="verse"><a name="22">22</a>Kështu edhe ju tani jeni në dhembje, por unë do t'ju shoh përsëri dhe zemra juaj do të gëzohet, dhe askush nuk do t'ua heqë gëzimin tuaj.</span> <span class="verse"><a name="23">23</a>Atë ditë ju nuk do të më bëni më asnjë pyetje. Në të vërtetë, në të vërtetë po ju them se çdo gjë që t'i kërkoni Atit në emrin tim, ai do t'jua japë.</span> <span class="verse"><a name="24">24</a>Deri tani ju s'keni kërkuar asgjë në emrin tim; kërkoni dhe do të merrni, që gëzimi juaj të jetë i plotë.</span> <span class="verse"><a name="25">25</a>Jua kam thënë këto gjëra në shëmbëlltyra, por po vjen ora kur nuk do t'ju flas më me shëmbëlltyra, por do t'ju flas haptas për Atin.</span> <span class="verse"><a name="26">26</a>Në atë ditë ju do të kërkoni në emrin tim; dhe nuk po them se unë do t'i lutem Atit për ju;</span> <span class="verse"><a name="27">27</a>Ati vetë në fakt ju do, sepse ju më deshët mua dhe keni besuar se unë dola nga Perëndia.</span> <span class="verse"><a name="28">28</a>Unë dola nga Ati dhe erdha në botë; përsëri po e lë botën dhe kthehem tek Ati''.</span> <span class="verse"><a name="29">29</a>Dishepujt e tij i thanë: ''Ja, ti tani po flet haptas dhe s'po përdor asnjë shëmbëlltyrë.</span> <span class="verse"><a name="30">30</a>Tani ne njohim se ti di gjithçka dhe s'ke nevojë që ndokush të të pyesë; prandaj ne besojmë se ke dalë nga Perëndia''.</span> <span class="verse"><a name="31">31</a>Jezusi u përgjigj atyre: ''A besoni tani?</span> <span class="verse"><a name="32">32</a>Ja, po vjen ora, madje tashmë ka ardhur, në të cilën ju do të shpërndaheni, secili për punë të vet, dhe do të më lini vetëm; por unë nuk jam vetëm, sepse Ati është me mua.</span> <span class="verse"><a name="33">33</a>Jua kam thënë këto gjëra, që ta keni paqen në mua; në botë do të keni mundime, por merrni zemër, unë e munda botën!''.</span> </p></div</div></div></body></html>