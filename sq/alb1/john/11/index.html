<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/john/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/john">John</a> &gt <strong>Chapter 11</strong></div><p><span class="verse"><a name="1">1</a>Ishte atëherë i sëmurë një farë Llazari nga Betania, fshati i Marisë dhe i Martës, motrës së saj.</span> <span class="verse"><a name="2">2</a>Maria ishte ajo që e vajosi me vaj erëkëndëshëm Zotin dhe ia fshiu këmbët me flokët e saj; dhe vëllai i saj, Llazari, ishte i sëmurë.</span> <span class="verse"><a name="3">3</a>Prandaj motrat i dërguan fjalë Jezusit: ''Zot, ja, ai që ti e do shumë është i sëmurë''.</span> <span class="verse"><a name="4">4</a>Dhe Jezusi si dëgjoi këto tha: ''Kjo sëmundje nuk është për vdekje, po për lavdinë e Perëndisë, që nëpërmjet saj të përlëvdohet Biri i Perëndisë''.</span> <span class="verse"><a name="5">5</a>Por Jezusi e donte Martën, motrën e saj dhe Llazarin.</span> <span class="verse"><a name="6">6</a>Kur dëgjoi se Llazari ishte i sëmurë, qëndroi edhe dy ditë në vendin ku ishte.</span> <span class="verse"><a name="7">7</a>Pastaj u tha dishepujve: ''Të kthehemi përsëri në Jude''.</span> <span class="verse"><a name="8">8</a>Dishepujt i thanë: ''Mësues, pak më parë Judenjtë kërkonin të të vrisnin me gurë dhe ti po shkon përsëri atje?''.</span> <span class="verse"><a name="9">9</a>Jezusi u përgjigj: ''Nuk janë vallë dymbëdhjetë, orët e ditës? Kur dikush ecën ditën, nuk pengohet, sepse sheh dritën e kësaj bote,</span> <span class="verse"><a name="10">10</a>por nëse dikush ecën natën, pengohet, sepse drita nuk është në të''.</span> <span class="verse"><a name="11">11</a>Mbasi i tha këto gjëra, shtoi: ''Mikun tonë, Llazarin e ka zënë gjumi, por unë po shkoj ta zgjoj''.</span> <span class="verse"><a name="12">12</a>Atëherë dishepujt e tij thanë: ''Zot, po të flejë, do të shpëtojë''.</span> <span class="verse"><a name="13">13</a>Por Jezusi u kishte folur për vdekjen e tij, kurse ata pandehnin se kishte folur për fjetjen e gjumit.</span> <span class="verse"><a name="14">14</a>Atëherë Jezusi u tha atyre haptas: ''Llazari ka vdekur.</span> <span class="verse"><a name="15">15</a>Edhe unë gëzohem për ju që nuk isha atje, që të besoni; por le të shkojmë tek ai''.</span> <span class="verse"><a name="16">16</a>Atëherë Thomai, i quajtur Binjaku, u tha bashkëdishepujve: ''Të shkojmë edhe ne, që të vdesim me të''.</span> <span class="verse"><a name="17">17</a>Kur arriti Jezusi, pra, gjeti që Llazari ishte që prej katër ditësh në varr.</span> <span class="verse"><a name="18">18</a>Por Betania ishte rreth pesëmbëdhjetë stade larg Jeruzalemit.</span> <span class="verse"><a name="19">19</a>Dhe shumë Judenj kishin ardhur te Marta dhe te Maria për t'i ngushëlluar për vëllanë e tyre.</span> <span class="verse"><a name="20">20</a>Marta, pra, si e mori vesh se po vinte Jezusi, i doli përpara; kurse Maria ishte ulur në shtëpi.</span> <span class="verse"><a name="21">21</a>Marta i tha Jezusit: ''Zot, po të ishe këtu, im vëlla nuk do të kishte vdekur,</span> <span class="verse"><a name="22">22</a>por edhe tani e di se të gjitha ato që ti i kërkon Perëndisë, Perëndia do të t'i japë''.</span> <span class="verse"><a name="23">23</a>Jezusi i tha: ''Yt vëlla do të ringjallet''.</span> <span class="verse"><a name="24">24</a>Marta i tha: ''E di se do të ringjallet, në ringjallje, ditën e fundit''.</span> <span class="verse"><a name="25">25</a>Jezusi i tha: ''Unë jam ringjallja dhe jeta; ai që beson në mua, edhe sikur të duhej të vdesë do të jetojë.</span> <span class="verse"><a name="26">26</a>Dhe ai që jeton e beson në mua, nuk do të vdesë kurrë përjetë. A e beson këtë?''.</span> <span class="verse"><a name="27">27</a>Ajo i tha: ''Po, Zot, unë besoj se ti je Krishti, Biri i Perëndisë, që duhet të vinte në botë''</span> <span class="verse"><a name="28">28</a>Dhe, si tha kështu, shkoi të thërrasë fshehtas Marinë, motrën e saj, duke thënë: ''Mësuesi është këtu dhe po të thërret''.</span> <span class="verse"><a name="29">29</a>Posa e dëgjoi, ajo u çua me nxitim dhe erdhi tek ai.</span> <span class="verse"><a name="30">30</a>Por Jezusi ende nuk kishte arritur në fshat, por ndodhej në vendin ku Marta e kishte takuar.</span> <span class="verse"><a name="31">31</a>Prandaj Judenjtë që ishin me të në shtëpi për ta ngushëlluar, kur panë se Maria u çua me nxitim dhe doli, e ndoqën, duke thënë: ''Ajo po shkon te varri për të qarë aty''.</span> <span class="verse"><a name="32">32</a>Sapo Maria arriti te vendi ku ndodhej Jezusi dhe e pa atë, i ra ndër këmbë duke i thënë: ''Zot, po të ishe ti këtu, im vëlla nuk do të kishte vdekur''.</span> <span class="verse"><a name="33">33</a>Atëherë Jezusi, kur pa se ajo dhe Judenjtë që kishin ardhur me të po qanin, u psherëtiu në frymë dhe u trondit,</span> <span class="verse"><a name="34">34</a>dhe tha: ''Ku e keni vënë?''. Ata i thanë: ''Zot, eja e shih!''.</span> <span class="verse"><a name="35">35</a>Jezusi qau.</span> <span class="verse"><a name="36">36</a>Atëherë Judenjtë thanë: ''Shih, sa e donte!''.</span> <span class="verse"><a name="37">37</a>Por disa nga ata thanë: ''Ky, që i hapi sytë të verbërit, s'mund të bënte që ky të mos vdiste?&quot;.</span> <span class="verse"><a name="38">38</a>Prandaj Jezusi, përsëri i tronditur përbrenda, erdhi te varri; por ky ishte një guvë dhe kishte përpara një gur.</span> <span class="verse"><a name="39">39</a>Jezusi tha: ''Hiqni gurin!''. Marta, motra e të vdekurit, i tha: ''Zot, ai tashmë qelbet, sepse ka vdekur prej katër ditësh''.</span> <span class="verse"><a name="40">40</a>Jezusi i tha: ''A nuk të thashë se po të besosh, do të shohësh lavdinë e Perëndisë?''.</span> <span class="verse"><a name="41">41</a>Atëherë ata e hoqën gurin prej vendit ku ishte shtrirë i vdekuri. Dhe Jezusi i ngriti sytë lart dhe tha: ''O Atë, të falënderoj që më ke dëgjuar.</span> <span class="verse"><a name="42">42</a>Unë e dija mirë se ti gjithnjë më dëgjon, por i kam thënë këto për turmën që është përreth, që të besojnë se ti më ke dërguar''.</span> <span class="verse"><a name="43">43</a>Dhe, mbasi tha këto, thirri me zë të lartë: ''Llazar, eja jashtë!''.</span> <span class="verse"><a name="44">44</a>Atëherë i vdekuri doli, me duart e këmbët të lidhura me rripa pëlhure dhe me fytyrën të mbështjellë në një rizë. Jezusi u tha atyre: ''Zgjidheni dhe lëreni të shkojë!''.</span> <span class="verse"><a name="45">45</a>Atëherë shumë nga Judenjtë, që kishin ardhur te Maria dhe kishin parë gjithçka kishte bërë Jezusi, besuan në të.</span> <span class="verse"><a name="46">46</a>Por disa nga ata shkuan te farisenjtë dhe u treguan atyre ç'kishte bërë Jezusi.</span> <span class="verse"><a name="47">47</a>Atëherë krerët e priftërinjve dhe farisenjtë mblodhën sinedrin dhe thanë: ''Ç'të bëjmë? Ky njeri po bën shumë shenja.</span> <span class="verse"><a name="48">48</a>Po ta lëmë të vazhdojë kështu, të gjithë do të besojnë në të, do të vijnë Romakët dhe do të shkatërrojnë vendin dhe kombin tonë''.</span> <span class="verse"><a name="49">49</a>Por një nga ata, Kajafa, që ishte kryeprifti i atij viti, u tha atyre: ''Ju nuk kuptoni asgjë;</span> <span class="verse"><a name="50">50</a>dhe as nuk e konceptoni se është e leverdishme për ne që të vdesë vetëm një njeri për popullin, dhe të mos humbasë gjithë kombi''.</span> <span class="verse"><a name="51">51</a>Por këtë ai nuk e tha nga vetja; por, duke qenë kryeprift i atij viti, profetizoi se Jezusi duhej të vdiste për kombin,</span> <span class="verse"><a name="52">52</a>dhe jo vetëm për kombin, por edhe për t'i mbledhur në një, bijtë e Perëndisë që ishin të shpërndarë.</span> <span class="verse"><a name="53">53</a>Që nga ajo ditë, pra, ata vendosën ta vrasin.</span> <span class="verse"><a name="54">54</a>Për këtë arsye Jezusi nuk ecte më haptasi midis Judenjve, por u tërhoq në një krahinë afër shkretëtirës, në një qytet që quhej Efraim dhe aty rrinte me dishepujt e tij.</span> <span class="verse"><a name="55">55</a>Dhe Pashka e Judenjve ishte afër dhe shumë veta nga ajo krahinë u ngjitën në Jeruzalem përpara Pashkës për t'u pastruar.</span> <span class="verse"><a name="56">56</a>E kërkonin, pra, Jezusin dhe, duke qëndruar në tempull, thoshnin në mes tyre: ''Si ju duket juve? A do të vijë ai për festë?''.</span> <span class="verse"><a name="57">57</a>Krerët e priftërinjve dhe farisenjtë kishin dhënë urdhër që, po ta dinte ndokush se ku ishte ai, të sinjalizonte që ta kapnin.</span> </p></div</div></div></body></html>