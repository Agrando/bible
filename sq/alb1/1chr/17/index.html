<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/1chr/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/1chr">1 Chronicles</a> &gt <strong>Chapter 17</strong></div><p><span class="verse"><a name="1">1</a>Ndodhi që Davidi, mbasi u vendos në shtëpinë e vet, i tha profetit Nathan: &quot;Ja, unë banoj në një shtëpi prej kedri, ndërsa arka e besëlidhjes të Zotit ndodhet nën një çadër&quot;.</span> <span class="verse"><a name="2">2</a>Nathani iu përgjegj Davidit: &quot;Bëj të gjitha ato që ke në zemër, sepse Perëndia është me ty&quot;.</span> <span class="verse"><a name="3">3</a>Por po atë natë fjala e Perëndisë iu drejtua Nathanit, duke i thënë:</span> <span class="verse"><a name="4">4</a>&quot;Shko t'i thuash shërbëtorit tim David: &quot;Kështu thotë Zoti: Nuk do të jesh ti ai që do të më ndërtojë një shtëpi në të cilën unë të mund të banoj.</span> <span class="verse"><a name="5">5</a>Në fakt nuk kam banuar kurrë në një shtëpi nga dita që kam nxjerrë Izraelin nga Egjipti deri më sot; por kam shkuar nga një çadër te tjetra dhe nga një banesë te tjetra.</span> <span class="verse"><a name="6">6</a>Kudo kam shkuar me gjithë Izraelin, a i kam folur vallë ndonjerit prej gjyqtarëve të Izraelit, të cilët i kisha urdhëruar të ushqenin popullin tim, duke thënë: &quot;Pse nuk më ndërtoni një shtëpi me dru kedri?&quot;.</span> <span class="verse"><a name="7">7</a>Tani do t'i flasësh kështu shërbëtorit tim David: &quot;Kështu thotë Zoti i ushtrive: Unë të mora nga vatha, kur po shkoje pas deleve, dhe të bëra princ mbi popullin tim, Izraelin.</span> <span class="verse"><a name="8">8</a>kam qenë me ty kudo ku ke vajtur, kam shfarosur përpara teje tërë armiqtë e tu dhe e kam bërë emrin tënd si atë të njerëzve të mëdhenj që janë mbi dhe.</span> <span class="verse"><a name="9">9</a>Përveç kësaj do t'i jap popullit tim të Izraelit një vend ku të banojë në shtëpinë e tij dhe të mos e lëvizin më, dhe të këqijtë të mos vazhdojnë ta shkretojnë si më parë,</span> <span class="verse"><a name="10">10</a>qysh prej kohës që kam vendosur gjyqtarët mbi popullin tim të Izraelit. Do të poshtëroj edhe tërë armiqtë e tu. Të njoftoj gjithashtu që Zoti do të të ndërtojë një shtëpi.</span> <span class="verse"><a name="11">11</a>Kur të mbushen ditët e tua dhe të shkosh të bashkohesh me etërit e tu, unë do të nxjerrë një pasardhësin tënd, që do të jetë një nga bijtë e tu, dhe do ta konsolidoj mbretërinë e tij.</span> <span class="verse"><a name="12">12</a>Ai do të më ndërtojë një shtëpi dhe unë do ta bëj të qëndrueshëm fronin e tij përgjithnjë.</span> <span class="verse"><a name="13">13</a>Unë do të jem për të një atë dhe ai për mua një bir; dhe nuk do t'ia heq përkrahjen time ashtu siç ia kam hequr atij që të ka paraprirë.</span> <span class="verse"><a name="14">14</a>Unë do ta bëj të qëndrueshëm për gjithnjë në shtëpinë time dhe në mbretërinë time, dhe froni i tij do të jetë i qëndrueshëm gjithnjë&quot;&quot;.</span> <span class="verse"><a name="15">15</a>Nathani i foli Davidit duke përdorur tërë këto fjalë dhe sipas gjithë vizionit të tij.</span> <span class="verse"><a name="16">16</a>Atëherë mbreti David hyri, u ul përballë Zotit dhe tha: &quot;Kush jam unë, o Zot Perëndi, ç'është shtëpia ime, që ti më bëre të arrij deri këtu?</span> <span class="verse"><a name="17">17</a>Megjithatë kjo t'u duk një gjë e vogël para syve të tu, o Perëndi; ti fole edhe për shtëpinë e shërbëtorit tënd për një të ardhme të largët dhe më konsiderove sikur të isha një njeri i rangut të lartë, o Zot Perëndi.</span> <span class="verse"><a name="18">18</a>Çfarë mund të thotë akoma Davidi për nderin që i ke bërë shërbëtorit tënd? Ti e njeh në të vërtetë shërbëtorin tënd.</span> <span class="verse"><a name="19">19</a>O Zot, për dashurinë e shërbëtorit tënd dhe sipas zemrës sate, ti ke kryer gjithë këto vepra të fuqishme për t'i bërë të njohura tërë këto gjëra të mëdha.</span> <span class="verse"><a name="20">20</a>O Zot, askush nuk është i ngjashëm me ty dhe nuk ka tjetër Perëndi veç teje, sipas tërë ato që kemi dëgjuar me veshët tona.</span> <span class="verse"><a name="21">21</a>Dhe kush është si populli yt i Izraelit, i vetmi komb mbi tokë që Perëndia erdhi për ta çliruar dhe për ta bërë popullin e tij, për të të dhënë një emër me gjëra të mëdha dhe të tmerrshme, duke i  dëbuar kombet përpara popullit tënd që ti ke  çliruar nga Egjipti?</span> <span class="verse"><a name="22">22</a>Ti e ke bërë popullin e Izraelit popullin tënd për gjithnjë; dhe ti, o Zot, je bërë Perëndia i tyre.</span> <span class="verse"><a name="23">23</a>Prandaj fjala që ke shqiptuar, o Zot, përsa i përket shërbëtorit tënd dhe shtëpisë së tij, të ruajë vlerën e saj për gjithnjë! Bëj siç ke thënë!</span> <span class="verse"><a name="24">24</a>Po, të mbetet e vlefshme, me qëllim që emri yt të shkëlqejë për gjithnjë dhe të kemi mundësinë të themi: &quot;Zoti i ushtrive, Perëndia i Izraelit, është me të vërtetë Perëndia për Izraelin&quot;; dhe shtëpia  e shërbëtorit tënd David u bëftë e qëndrueshme  para teje!</span> <span class="verse"><a name="25">25</a>Ti vetë, o Perëndia im, i ke treguar shërbëtorit tënd se do t'i ndërtoje një shtëpi. Prandaj shërbëtori yt pati guximin të lutet në praninë tënde.</span> <span class="verse"><a name="26">26</a>Dhe tani, o Zot, ti je Perëndia dhe i ke premtuar këtë të mirë shërbëtorit tënd.</span> <span class="verse"><a name="27">27</a>Ndërkaq le të të pëlqejë të bekosh shtëpinë e shërbëtorit tënd, me qëllim që ajo të qëndrojë gjithnjë para teje, sepse atë që bekon ti, o Zot, është e bekuar për gjithnjë&quot;.</span> </p></div</div></div></body></html>