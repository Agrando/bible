<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/prov/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/prov">Proverbs</a> &gt <strong>Chapter 11</strong></div><p><span class="verse"><a name="1">1</a>Peshorja e pasaktë është e neveritshme për Zotin, por peshimi i saktë i pëlqen.</span> <span class="verse"><a name="2">2</a>Kur vjen kryelartësia, vjen edhe turpi; por dituria është me njerëzit e thjeshtë.</span> <span class="verse"><a name="3">3</a>Njerëzit e drejtë udhëhiqen nga ndershmëria, por ligësia e të pabesëve do t'i shkatërrojë këta.</span> <span class="verse"><a name="4">4</a>Pasuritë nuk sjellin dobi ditën e zemërimit, por drejtësia të shpëton nga vdekja.</span> <span class="verse"><a name="5">5</a>Drejtësia e njeriut të ndershëm i hap rrugën, por i pabesi bie për shkak të paudhësisë së tij.</span> <span class="verse"><a name="6">6</a>Drejtësia e njerëzve të drejtë i çliron këta, por njerëzit e pabesë do të kapen nga vetë ligësia e tyre.</span> <span class="verse"><a name="7">7</a>Kur vdes një i pabesë, shpresa e tij humb dhe shpresa e njerëzve të padrejtë davaritet.</span> <span class="verse"><a name="8">8</a>I drejti çlirohet nga fatkeqësia, por i pabesi i zë vendin.</span> <span class="verse"><a name="9">9</a>Me gojën e tij hipokriti shkatërron të afërmin e tij, por të drejtët çlirohen për shkak të dijes së tyre.</span> <span class="verse"><a name="10">10</a>Kur të drejtët begatohen, qyteti gëzohet; por kur vdesin të pabesët, dëgjohen britma gëzimi.</span> <span class="verse"><a name="11">11</a>Nga bekimi i njerëzve të drejtë qyteti ngrihet, por goja e të pafeve e çon në shkatërrim.</span> <span class="verse"><a name="12">12</a>Kush e përbuz të afërmin e tij nuk ka mend, por njeriu i matur hesht.</span> <span class="verse"><a name="13">13</a>Kush shkon rreth e qark duke përfolur, nxjerr sekretet, por ai që ka një shpirt besnik i fsheh ato.</span> <span class="verse"><a name="14">14</a>Pa një udhëheqje të urtë populli bie, por gjen shpëtim në numrin e madh të këshilltarëve.</span> <span class="verse"><a name="15">15</a>Kush bëhet garant për një të huaj do të pësojë dëmet e këtij veprimi, por ai që refuzon të japë dorën si garant është i sigurt.</span> <span class="verse"><a name="16">16</a>Gruaja e bukur fiton lavdinë dhe njerëzit e dhunshëm grumbullojnë pasuri.</span> <span class="verse"><a name="17">17</a>Njeriu i mëshirshëm i bën të mirë vetes, kurse njeriu mizor mundon mishin e tij.</span> <span class="verse"><a name="18">18</a>I pabesi realizon një fitim të rremë, por ai që mbjell drejtësi do të ketë një shpërblim të sigurt.</span> <span class="verse"><a name="19">19</a>Ashtu si drejtësia të çon në jetë, kështu ai që shkon pas të keqes gjen vdekjen.</span> <span class="verse"><a name="20">20</a>Të çoroditurit nga zemra janë të neveritur për Zotin, por ata që janë të ndershëm në sjelljen e tyre pëlqehen nga ai.</span> <span class="verse"><a name="21">21</a>Edhe kur i shtrëngon dorën një tjetri për një besëlidhje, njeriu i keq nuk do të mbetet i pandëshkuar, por pasardhësit e të drejtëve do të shpëtojnë.</span> <span class="verse"><a name="22">22</a>Si një unazë ari në feçkën e një derri, kështu është një grua e bukur që nuk ka mend.</span> <span class="verse"><a name="23">23</a>Dëshira e të drejtëve është vetëm e mira, por shpresa e të pabesëve është zemërimi.</span> <span class="verse"><a name="24">24</a>Ka nga ata që shkapërderdhin bujari dhe bëhen më të pasur, dhe ka nga ata që kursejnë më tepër se duhet dhe bëhen gjithnjë e më të varfër.</span> <span class="verse"><a name="25">25</a>Njeriu bujar do të pasurohet dhe ai që vadit do të vaditet gjithashtu.</span> <span class="verse"><a name="26">26</a>Populli mallkon atë që nuk pranon të japë grurin, por bekimi bie mbi kokën e atij që e shet.</span> <span class="verse"><a name="27">27</a>Kush kërkon me zell të mirën fiton dashamirësinë, por ai që kërkon të keqen, kjo do t'i bjerë mbi të.</span> <span class="verse"><a name="28">28</a>Kush ka besim në pasuritë e tij do të rrëzohet, por të drejtët do të çelin si gjethe.</span> <span class="verse"><a name="29">29</a>Ai që bën rrëmujë në shtëpinë e vet do të trashëgojë erën, dhe budallai do të jetë shërbëtori i atij që është i urtë nga zemra.</span> <span class="verse"><a name="30">30</a>Fryti i të drejtit është një dru i jetës, dhe ai që shtie në dorë shpirtërat është i urtë.</span> <span class="verse"><a name="31">31</a>Ja, i drejti merr shpërblimin mbi tokë, e aq më tepër i pabesi dhe mëkatari!</span> </p></div</div></div></body></html>