<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/prov/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/prov">Proverbs</a> &gt <strong>Chapter 15</strong></div><p><span class="verse"><a name="1">1</a>Përgjigja e ëmbël e fashit zemërimin, por fjala therëse e nxit zemërimin.</span> <span class="verse"><a name="2">2</a>Gjuha e të urtëve përdor dijen ndershmërisht, por goja e budallenjve nxjerr marrëzira.</span> <span class="verse"><a name="3">3</a>Sytë e Zotit janë kudo për të shikuar të këqijtë dhe të mirët.</span> <span class="verse"><a name="4">4</a>Një gjuhë e shëndoshë është një dru i jetës, por gjuha e çoroditur e sfilit shpirtin.</span> <span class="verse"><a name="5">5</a>Budallai e përçmon korrigjimin e atit të tij, por ai që e çmon kritikën vepron me zgjuarsi.</span> <span class="verse"><a name="6">6</a>Në shtëpinë e të drejtit ka bollëk të madh, por në të ardhurat e të pabesit ka telashe.</span> <span class="verse"><a name="7">7</a>Buzët e të urtëve përhapin dijen, por nuk vepron kështu zemra e budallenjve.</span> <span class="verse"><a name="8">8</a>Sakrifica e të pabesëve është një neveri për Zotin, por lutja e njerëzve të drejtë i pëlqen atij.</span> <span class="verse"><a name="9">9</a>Rruga e të pabesit është një neveri për Zotin, por ai do atë që ndjek drejtësinë.</span> <span class="verse"><a name="10">10</a>Një qortim i rëndë pret atë që braktis rrugën e drejtë, ai që urren kritikën ka për të vdekur.</span> <span class="verse"><a name="11">11</a>Sheoli dhe Abadoni janë para Zotit; ca më tepër janë zemrat e bijve të njerëzve!</span> <span class="verse"><a name="12">12</a>Tallësi nuk e do atë që e kritikon; ai nuk shkon tek të urtët.</span> <span class="verse"><a name="13">13</a>Një zemër e gëzuar e bën të lumtur fytyrën, por nga pikëllimi i zemrës fryma dërrmohet.</span> <span class="verse"><a name="14">14</a>Zemra e njeriut me mend kërkon dijen, por goja e budallenjve ushqehet me marrëzi.</span> <span class="verse"><a name="15">15</a>Të gjitha ditët e të varfërit janë të këqija, por për një zemër të kënaqur ka festë përherë.</span> <span class="verse"><a name="16">16</a>Më mirë pak me frikën e Zotit, se sa një thesar i madh me shqetësime.</span> <span class="verse"><a name="17">17</a>Më mirë një pjatë me perime në të cilën ka dashuri se sa një ka i majmur në të cilin ka urrejtje.</span> <span class="verse"><a name="18">18</a>Njeriu gjaknxehtë nxit grindje, por ai që nuk zemërohet shpejt i qetëson grindjet.</span> <span class="verse"><a name="19">19</a>Rruga e përtacit është si një gardh ferrash, por shtegu i njerëzve të drejtë është i sheshtë.</span> <span class="verse"><a name="20">20</a>Biri i urtë gëzon të atin, por njeriu budalla përçmon të ëmën.</span> <span class="verse"><a name="21">21</a>Marrëzia është gëzim për atë që nuk ka mend, por njeriu që ka mend ecën drejt.</span> <span class="verse"><a name="22">22</a>Planet dështojnë ku nuk ka arsye, por realizohen atje ku ka një mori këshilltarësh.</span> <span class="verse"><a name="23">23</a>Një njeri ndjen gëzim kur mund të jap një përgjigje dhe sa e mirë është fjala që thuhet në kohën e duhur!</span> <span class="verse"><a name="24">24</a>Njeriun e matur rruga e jetës e çon lart në mënyrë që të evitojë Sheolin poshtë.</span> <span class="verse"><a name="25">25</a>Zoti do të shkatërrojë shtëpinë e krenarëve, por do t'i bëjë të qëndrueshëm kufijtë e gruas së ve.</span> <span class="verse"><a name="26">26</a>Mendimet e këqija janë të neveritshme për Zotin, por fjalët e ëmbla janë të pastra.</span> <span class="verse"><a name="27">27</a>Kush lakmon fitime vë në rrezik shtëpinë e vet, por ai që i urren dhuratat ka për të jetuar.</span> <span class="verse"><a name="28">28</a>Zemra e të drejtit mendon thellë se si duhet të përgjigjet, por goja e të pabesit vjell gjëra të këqija.</span> <span class="verse"><a name="29">29</a>Zoti u rri larg të pabesëve, por dëgjon lutjet e të drejtëve.</span> <span class="verse"><a name="30">30</a>Drita e syve gëzon zemrën, një lajm i mirë i fortëson kockat.</span> <span class="verse"><a name="31">31</a>Veshi që e dëgjon kritikën e jetës ka për të qëndruar bashkë me të urtët.</span> <span class="verse"><a name="32">32</a>Kush nuk pranon qortimin e përçmon vetë shpirtin e tij, por ai që dëgjon qortimin bëhet më i urtë.</span> <span class="verse"><a name="33">33</a>Frika e Zotit është një mësim diturie, dhe përpara lavdisë vjen përulësia.</span> </p></div</div></div></body></html>