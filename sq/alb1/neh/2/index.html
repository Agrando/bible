<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/neh/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/neh">Nehemiah</a> &gt <strong>Chapter 2</strong></div><p><span class="verse"><a name="1">1</a>Në muajin e Nisanit, vitin e njëzetë të mbretit Artakserks, sapo e sollën verën para tij, unë e mora verën dhe ia zgjata atij. Unë nuk kisha qenë i trishtuar kurrë në prani të tij.</span> <span class="verse"><a name="2">2</a>Prandaj mbreti më tha: &quot;Pse ke pamje të trishtuar, ndonëse nuk je i sëmurë? Kjo nuk mund të jetë veçse një trishtim i zemrës&quot;. Atëherë më zuri një frikë shumë e madhe,</span> <span class="verse"><a name="3">3</a>dhe i thashë mbretit: &quot;Rroftë mbreti përjetë! Si mund të mos jetë fytyra ime e trishtuar kur qyteti ku janë varrosur etërit e mi është shkatërruar dhe portat e tij janë konsumuar nga zjarri?&quot;.</span> <span class="verse"><a name="4">4</a>Mbreti më tha: &quot;Çfarë kërkon?&quot;. Atëherë unë iu luta Perëndisë të qiellit</span> <span class="verse"><a name="5">5</a>dhe pastaj iu përgjigja mbretit: &quot;Në qoftë se kjo i pëlqen mbretit dhe shërbëtori yt ka gjetur mirëdashje në sytë e tu, më lejo të shkoj në Judë, në qytetin e varreve të etërve të mi, që ta rindërtoj atë&quot;.</span> <span class="verse"><a name="6">6</a>Mbreti më tha (mbretëresha i rrinte ulur në krah): &quot;Sa do të zgjasë udhëtimi dhe kur do të kthehesh?&quot;. Kështu i pëlqeu mbretit të më lërë të shkoj dhe unë i tregova një afat kohe.</span> <span class="verse"><a name="7">7</a>Pastaj i thashë mbretit: &quot;Në rast se kështu i pëlqen mbretit, të më jepen letra për qeveritarët e krahinës matanë Lumit që të më japin lejen e kalimit deri sa të arrijë në Judë,</span> <span class="verse"><a name="8">8</a>dhe një letër për Asafin, mbikëqyrësin e pyllit të mbretit, që të më japë lëndën e drurit për të ndërtuar portat e qytezës së bashkuar me tempullin, për muret e qytetit dhe për shtëpinë në të cilën  do të shkoj të banoj&quot;. Mbreti më dha letrat,  sepse dora mirëdashëse e Perëndisë tim ishte mbi mua.</span> <span class="verse"><a name="9">9</a>Arrita kështu te qeveritarët e krahinës matanë Lumit dhe u dhashë atyre letrat e mbretit. Me mua mbreti kishte dërguar një trup përcjellës të përbërë nga komandantë të ushtrisë dhe nga kalorës.</span> <span class="verse"><a name="10">10</a>Por kur Sanballati, Horoniti dhe Tobiahu, shërbëtori i Amonit, e mësuan këtë gjë, u shqetësuan shumë, sepse kishte ardhur një burrë që kërkonte të mirën e bijve të Izraelit.</span> <span class="verse"><a name="11">11</a>Kështu arrita në Jeruzalem dhe qëndrova atje tri ditë.</span> <span class="verse"><a name="12">12</a>Pastaj u ngrita natën me pak burra të tjerë, por nuk i thashë gjë asnjeriut nga ato që Perëndia im më kishte vënë në zemër të bëja për Jeruzalemin. Nuk kisha me vete asnjë kafshë tjetër, barre, veç asaj së cilës i kisha hipur.</span> <span class="verse"><a name="13">13</a>Dola natën nga porta e Luginës, në drejtim të burimit të Dragoit dhe të portës së Plehut, duke kontrolluar kështu muret e Jeruzalemit që ishin plot me të çara dhe portat e tij të konsumuara nga zjarri.</span> <span class="verse"><a name="14">14</a>Vazhdova pastaj me portën e Burimit dhe pishinën e Mbretit, por nuk kishte vend nga të kalonte kafsha mbi të cilën kisha hipur.</span> <span class="verse"><a name="15">15</a>Atëherë iu ngjita natën luginës, duke inspektuar gjithnjë muret; më në fund u ktheva prapa, duke hyrë nga porta e Luginës, dhe kështu u ktheva.</span> <span class="verse"><a name="16">16</a>Zyrtarët nuk dinin se ku kisha shkuar dhe as me se isha marrë. Deri në atë çast nuk u kisha thënë asgjë Judejve, priftërinjve, parisë, zyrtarëve dhe as atyre që merreshin me punimet.</span> <span class="verse"><a name="17">17</a>Atëherë u thashë atyre: &quot;Ju e shikoni gjendjen e mjeruar në të cilat ndodhemi: Jeruzalemi është shkatërruar dhe portat e tij janë konsumuar nga zjarri! Ejani, t'i rindërtojmë muret e Jeruzalemit, dhe kështu nuk do të jemi më të turpëruar!&quot;.</span> <span class="verse"><a name="18">18</a>U tregova pastaj atyre si dora bamirëse e Perëndisë tim kishte qenë mbi mua si dhe fjalët që mbreti më kishte thënë. Atëherë ata thanë: &quot;Të ngrihemi dhe t'i vihemi ndërtimit!&quot;. Kështu morën kurajo  për t'i forcuar duart e tyre për këtë punë të  rëndësishme.</span> <span class="verse"><a name="19">19</a>Por kur Sanbalati, Horoniti dhe Tobiahu, shërbëtori Amonit, dhe Geshemi, Arabi, e mësuan këtë gjë, filluan të tallen dhe të na përbuzin, duke thënë: &quot;Çfarë po bëni? Mos doni, vallë, të ngrini krye kundër mbretit?&quot;.</span> <span class="verse"><a name="20">20</a>Atëherë unë u përgjigja dhe u thashë atyre: &quot;Do të jetë vetë Perëndia i qiellit që do të na sigurojë suksesin. Ne, shërbëtorët e tij, do të fillojmë ndërtimin, por për ju nuk do të ketë as pjesë, as të drejtë, as kujtim në Jeruzalem&quot;.</span> </p></div</div></div></body></html>