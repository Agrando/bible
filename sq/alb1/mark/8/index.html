<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/mark/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/mark">Mark</a> &gt <strong>Chapter 8</strong></div><p><span class="verse"><a name="1">1</a>Në ato ditë, duke qenë se u mblodh një turmë shumë e madhe dhe s'kishin ç'të hanin, Jezusi i thirri dishepujt e vet dhe u tha atyre:</span> <span class="verse"><a name="2">2</a>''Kam mëshirë për këtë turmë, sepse u bënë tri ditë që po rri me mua, dhe nuk ka ç'të hajë.</span> <span class="verse"><a name="3">3</a>Dhe po t'i nis të pa ngrënë në shtëpitë e tyre, do të mbeten udhës; disa prej tyre kanë ardhur që nga larg''.</span> <span class="verse"><a name="4">4</a>Dhe dishepujt e tij iu përgjigjën: ''Si do të mund t'i ngopte me bukë këta dikush, këtu në shkretëtirë?''.</span> <span class="verse"><a name="5">5</a>Dhe ai i pyeti: ''Sa bukë keni?''. Ata i thanë: ''Shtatë''.</span> <span class="verse"><a name="6">6</a>Atëherë ai e urdhëroi turmën të ulet për tokë; dhe mori të shtatë bukët, falënderoi, i theu dhe ua dha dishepujve të vet që t'ia shpërndajnë turmës; dhe ata ia shpërndanë.</span> <span class="verse"><a name="7">7</a>Kishin edhe disa peshq të vegjël; mbasi i bekoi, urdhëroi që edhe ata t'i shpërndahen turmës.</span> <span class="verse"><a name="8">8</a>Kështu ata hëngrën dhe u ngopën; dhe dishepujt çuan shtatë kosha me copat që tepruan.</span> <span class="verse"><a name="9">9</a>Ata që hëngrën ishin rreth katër mijë veta; pastaj i lejoi.</span> <span class="verse"><a name="10">10</a>Dhe menjëherë hypi në barkë me dishepujt e vet dhe shkoi në rrethinën e Dalmanutës.</span> <span class="verse"><a name="11">11</a>Atëherë erdhën farisenjtë dhe nisën të diskutojnë me të, duke i kërkuar një shenjë nga qielli për ta vënë në provë.</span> <span class="verse"><a name="12">12</a>Por ai, duke psherëtirë në frymë, tha: ''Përse ky brez kërkon një shenjë? Në të vërtetë po ju them se këtij brezi nuk do t'i jepet asnjë shenjë''.</span> <span class="verse"><a name="13">13</a>Atëherë i la, hipi përsëri në barkë dhe kaloi në bregun tjetër.</span> <span class="verse"><a name="14">14</a>Tani dishepujt kishin harruar të marrin bukë me vete, dhe në barkë s'kishin asgjë përveç një buke.</span> <span class="verse"><a name="15">15</a>Dhe Jezusi i qortoi duke thënë: ''Kini kujdes, ruhuni nga majaja e farisenjve dhe nga majaja e Herodit!''.</span> <span class="verse"><a name="16">16</a>Por ata diskutonin midis tyre duke thënë: ''Nuk kemi bukë''.</span> <span class="verse"><a name="17">17</a>Jezusi e vuri re dhe u tha: ''Përse dis-kutoni që s'keni bukë? Ende nuk po e kuptoni e nuk e merrni vesh? Ende e keni zemrën të ngurtë?</span> <span class="verse"><a name="18">18</a>Keni sy dhe nuk shihni, keni veshë dhe nuk dëgjoni? Dhe nuk po mbani mend?</span> <span class="verse"><a name="19">19</a>Kur ndava të pesë bukët për të pesë mijtë, sa kosha plot me copa mblodhët?''. Ata thanë: ''Dymbëdhjetë''.</span> <span class="verse"><a name="20">20</a>''Po kur theva të shtatë bukët për të katër mijtët, sa shporta plot me bukë mblodhët?''. Dhe ata thanë: ''Shtatë''.</span> <span class="verse"><a name="21">21</a>Dhe ai u tha atyre: ''Po si, ende nuk po kuptoni?''.</span> <span class="verse"><a name="22">22</a>Pastaj arriti në Betsaida; dhe i prunë një të verbër e iu lutën ta prekte.</span> <span class="verse"><a name="23">23</a>Atëherë e mori për dore të verbërin, e nxori jashtë fshatit dhe, pasi i pështyu në sy dhe vuri duart mbi të, e pyeti nëse shihte gjë.</span> <span class="verse"><a name="24">24</a>Dhe ai, duke hapur sytë, tha: ''Po shoh njerëz si pemë që ecin''.</span> <span class="verse"><a name="25">25</a>Atëherë Jezusi i vuri përsëri duart mbi sytë dhe e bëri të shikojë lart; dhe atij iu kthye të parit dhe shikonte qartë gjithçka.</span> <span class="verse"><a name="26">26</a>Dhe Jezusi e nisi të shkojë në shtëpinë e tij duke i thënë: ''Mos hyr në fshat dhe mos ia trego askujt në fshat''.</span> <span class="verse"><a name="27">27</a>Pastaj Jezusi shkoi bashkë me dishepujt e vet ndër fshatrat e Cesaresë së Filipit; dhe gjatë rrugës i pyeti dishepujt e vet duke u thënë atyre: ''Kush thonë njerëzit se jam unë?''.</span> <span class="verse"><a name="28">28</a>Ata u përgjigjën: ''Disa Gjon Pagëzori, të tjerë Elia, dhe të tjerë një nga profetët''.</span> <span class="verse"><a name="29">29</a>Dhe ai u tha atyre: ''Po ju, kush thoni se jam?''. Dhe Pjetri, duke iu përgjigjur i tha: ''Ti je Krishti''.</span> <span class="verse"><a name="30">30</a>Atëherë ai i urdhëroi rreptësisht që të mos i tregojnë askujt për të.</span> <span class="verse"><a name="31">31</a>Pastaj nisi t'u mësojë atyre se Birit të njeriut i duhet të vuajë shumë gjëra, do të hidhet poshtë nga pleqtë, nga krerët e priftërinjve dhe nga skribët; se do të vritet dhe pas tri ditësh do të ringjallet.</span> <span class="verse"><a name="32">32</a>Dhe ai i tha këto gjëra haptas. Atëherë Pjetri e mori mënjanë dhe filloi ta qortojë.</span> <span class="verse"><a name="33">33</a>Por ai u kthye, shikoi dishepujt e vet dhe e qortoi Pjetrin, duke thënë: ''Largohu nga unë, Satana, se ti nuk ke shqisën për gjërat e Perëndisë, por për gjërat e njerëzve!''.</span> <span class="verse"><a name="34">34</a>Pastaj e thirri pranë vetes turmën me dishepujt e vet dhe iu tha: ''Kushdo që don të vijë pas meje, të mohojë vetveten, të marrë kryqin e vet dhe të më ndjekë,</span> <span class="verse"><a name="35">35</a>sepse ai që don të shpëtojë jetën e vet, do ta humbasë; por ai që do të humbasë jetën e vet për hirin tim e për ungjillin, do të shpëtojë.</span> <span class="verse"><a name="36">36</a>Ç'dobi do të ketë njeriu të fitojë gjithë botën, nëse më pas do të humbë shpirtin e vet?</span> <span class="verse"><a name="37">37</a>Ose çfarë mund të japë njeriu në shkëmbim të shpirtit të vet?</span> <span class="verse"><a name="38">38</a>Sepse kujtdo që do t'i vijë turp për mua dhe për fjalët e mia në mes të këtij brezi kurorëshkelës dhe mëkatar, për atë do t'i vijë turp edhe Birit të njeriut, kur të arrijë në lavdinë e Atit të vet, me engjëjt e shenjtë''.</span> </p></div</div></div></body></html>