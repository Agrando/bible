<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/mark/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/mark">Mark</a> &gt <strong>Chapter 10</strong></div><p><span class="verse"><a name="1">1</a>Mbasi u nis prej andej, Jezusi shkoi në krahinën e Judesë gjatë Jordanit dhe përsëri u mblodhën rreth tij turma; ai përsëri filloi t'i mësojë, siç e kishte zakon.</span> <span class="verse"><a name="2">2</a>Dhe farisenjtë, për ta vënë në provë, e pyetën: ''A është e ligjshme që burri ta lë gruan?''.</span> <span class="verse"><a name="3">3</a>Dhe ai, duke u përgjigjur, u tha atyre: ''Çfarë ju ka urdhëruar Moisiu?''.</span> <span class="verse"><a name="4">4</a>Ata thanë: ''Moisiu ka lejuar të shkruhet letra e shkurorëzimit dhe ta lësh gruan''.</span> <span class="verse"><a name="5">5</a>Dhe Jezusi, duke u përgjigjur, u tha atyre: ''Për shkak të ngurtësisë së zemrës suaj ai e shkroi atë rregull;</span> <span class="verse"><a name="6">6</a>por në fillim të krijimit, Perëndia i bëri mashkull e femër.</span> <span class="verse"><a name="7">7</a>Për këtë arsye njeriu do ta braktisë babanë e tij dhe nënën e tij dhe do të bashkohet me gruan e tij;</span> <span class="verse"><a name="8">8</a>dhe të dy do të jenë një mish i vetëm; kështu nuk janë më dy, por një mish i vetëm.</span> <span class="verse"><a name="9">9</a>Prandaj njeriu të mos ndajë atë që Perëndia e ka bashkuar!''.</span> <span class="verse"><a name="10">10</a>Dhe në shtëpi dishepujt e vet e pyetën përsëri për këtë çështje.</span> <span class="verse"><a name="11">11</a>Atëherë ai u tha atyre: ''Ai që lë gruan e vet dhe martohet me një tjetër, shkel kurorën me të.</span> <span class="verse"><a name="12">12</a>Po ashtu, nëse gruaja lë burrin e vet dhe martohet me një tjetër, shkel kurorën.</span> <span class="verse"><a name="13">13</a>Atëherë i prunë disa fëmijë të vegjël që ai t'i prekte ata; por dishepujt i qortonin ata që i prunë.</span> <span class="verse"><a name="14">14</a>Kur Jezusi e pa këtë, i indinjuar, u tha atyre: ''I lini fëmijët e vegjël të vijnë tek unë dhe mos i pengoni, sepse e tyre është mbretëria e Perëndisë.</span> <span class="verse"><a name="15">15</a>Në të vërtetë po ju them se kushdo që nuk e pranon mbretërinë e Perëndisë si një fëmijë i vogël, nuk do të hyjë në të''.</span> <span class="verse"><a name="16">16</a>Dhe, si i mori në krahë, i bekoi duke vënë duart mbi ta.</span> <span class="verse"><a name="17">17</a>Tani kur po bëhej gati për rrugë, i doli përpara dikush me vrap; u gjunjëzua para tij dhe e pyeti: ''Mësues i mirë, çfarë duhet të bëj që të trashëgoj jetën e përjetshme?''.</span> <span class="verse"><a name="18">18</a>Dhe Jezusi i tha: ''Përse më quan i mirë? Askush nuk është i mirë, përveç një të vetmi, domethënë Perëndisë.</span> <span class="verse"><a name="19">19</a>Ti i njeh urdhërimet: &quot;Mos shkel kurorën. Mos vrit. Mos vidh. Mos bëj dëshmi të rreme. Mos mashtro. Ndero atin tënd dhe nënën tënde&quot;''.</span> <span class="verse"><a name="20">20</a>Dhe ai, duke iu përgjigjur, i tha: ''Mësues, të gjitha këto i kam zbatuar që në fëmijërinë time''.</span> <span class="verse"><a name="21">21</a>Atëherë Jezusi e vështroi në fytyrë, ndjeu dashuri për të dhe i tha: ''Një gjë të mungon; shko, shit të gjitha ato që ke dhe jepua të varfërve dhe do të kesh një thesar në qiell; pastaj eja, merre kryqin tënd dhe më ndiq''.</span> <span class="verse"><a name="22">22</a>Por ai u trishtua për këto fjalë dhe u largua me keqardhje, sepse kishte shumë pasuri.</span> <span class="verse"><a name="23">23</a>Atëherë Jezusi, mbasi e hodhi vështrimin përreth, u tha dishepujve të vet: ''Sa vështirë është për ata që kanë pasuri të hyjnë në mbretërinë e Perëndisë!''.</span> <span class="verse"><a name="24">24</a>Dishepujt u habitën shumë nga këto fjalë të tij. Por Jezusi foli përsëri dhe u tha atyre: ''O bij, sa e vështirë është që të hyjnë në mbretërinë e Perëndisë ata që mbështeten te pasuria.</span> <span class="verse"><a name="25">25</a>Éshtë më e lehtë që një deve të kalojë nëpër vrimën e një gjilpëre, se sa të hyjë një i pasur në mbretërinë e Perëndisë''.</span> <span class="verse"><a name="26">26</a>Dhe ata u çuditën edhe më tepër dhe i thoshin njëri-tjetrit: ''Atëherë kush vallë mund të shpëtohet?''.</span> <span class="verse"><a name="27">27</a>Por Jezusi, duke i ngulur sytë mbi ta, u tha: ''Kjo për njerëzit është e pamundur, por jo për Perëndinë, sepse gjithçka është e mundur për Perëndinë''.</span> <span class="verse"><a name="28">28</a>Atëherë Pjetri e mori fjalën dhe tha: ''Ja, ne lamë çdo gjë dhe të kemi ndjekur''.</span> <span class="verse"><a name="29">29</a>Jezusi, duke u përgjigjur, tha: ''Në të vërtetë po ju them që nuk ka asnjeri që të ketë lënë shtëpinë, a vëllezërit a motrat, a atin, a nënën, a fëmijët ose arat për hirin tim dhe për ungjillin,</span> <span class="verse"><a name="30">30</a>që të mos marrë tani, në këtë kohë, njëqindfish shtëpi, vëllezër, motra, nëna, fëmijë e ara, së bashku me përndjekje, dhe në botën e ardhshme, jeta e përjetshme.</span> <span class="verse"><a name="31">31</a>Por shumë të parë do të jenë të fundit dhe shumë të fundit do të jenë të parët''.</span> <span class="verse"><a name="32">32</a>Ata ishin në udhëtim për t'u ngjitur në Jeruzalem, dhe Jezusi i paraprinte. Dhe ata ishin të tronditur dhe e ndiqnin me ndrojtje. Dhe ai i mblodhi përsëri të dymbëdhjetët mënjanë dhe nisi t'u thotë çfarë do t'i ndodhte:</span> <span class="verse"><a name="33">33</a>''Ja, ne po ngjitemi në Jeruzalem dhe Biri i njeriut do t'u dorëzohet krerëve të priftërinjve dhe skribëve; dhe ata do ta dënojnë me vdekje dhe do ta dorëzojnë në duar të paganëve,</span> <span class="verse"><a name="34">34</a>të cilët do ta tallin, do ta fshikullojnë, do ta pështyjnë dhe do ta vrasin, por ai, ditën e tretë, do të ringjallet''.</span> <span class="verse"><a name="35">35</a>Atëherë Jakobi dhe Gjoni, bij të Zebedeut, iu afruan dhe i thanë: ''Mësues, ne dëshirojmë që ti të bësh për ne atë që do të të kërkojmë''.</span> <span class="verse"><a name="36">36</a>Dhe ai u tha atyre: ''Çfarë doni të bëj për ju?''</span> <span class="verse"><a name="37">37</a>Ata i thanë: ''Na lejo që të ulemi njëri në të djathtën tënde dhe tjetri në të majtën tënde në lavdinë tënde''.</span> <span class="verse"><a name="38">38</a>Dhe Jezusi u tha atyre: ''Ju nuk dini çfarë kërkoni. A mund të pini ju kupën që unë do të pi dhe të pagëzoheni me atë pagëzim me të cilin unë jam pagëzuar?''. Ata i thanë: ''Po, mundemi''.</span> <span class="verse"><a name="39">39</a>Dhe Jezusi u tha atyre: ''Vërtetë ju do të pini kupën që unë po pij dhe do të pagëzoheni me atë pagëzim me të cilin jam pagëzuar,</span> <span class="verse"><a name="40">40</a>por nuk më takon mua të vë dikë të ulet në të djathtën time ose në të majtën time, por është për ata për të cilët është përgatitur''.</span> <span class="verse"><a name="41">41</a>Kur i dëgjuan këto, të dhjetë të tjerët filluan të indinjohen kundër Jakobit dhe Gjonit.</span> <span class="verse"><a name="42">42</a>Por Jezusi i thirri pranë vetes dhe tha: ''Ju e dini që ata që konsiderohen sundues të kombeve i sundojnë ato dhe të mëdhenjtë e tyre ushtrojnë mbi to pushtetin e tyre;</span> <span class="verse"><a name="43">43</a>por kjo s'duhet të ndodhë midis jush; madje ai nga ju që do të dojë të bëhet i madh, do të jetë shërbëtori juaj;</span> <span class="verse"><a name="44">44</a>dhe kushdo nga ju që do të dojë të jetë i pari, do të jetë skllavi i të gjithëve.</span> <span class="verse"><a name="45">45</a>Sepse edhe Biri i njeriut nuk erdhi që t'i shërbejnë, por për të shërbyer dhe për të dhënë jetën e tij si çmim për shpengimin e shumë vetave''.</span> <span class="verse"><a name="46">46</a>Kështu arritën në Jeriko. Kur ai po dilte nga Jeriko me dishepujt e tij dhe me një turmë të madhe, biri i Timoteut, Bartimeu i verbër, ishte ulur gjatë rrugës dhe lypte.</span> <span class="verse"><a name="47">47</a>Kur dëgjoi se ai që po kalonte ishte Jezusi Nazareas, filloi të bërtasë dhe të thotë: ''Jezus, Bir i Davidit, ki mëshirë për mua!''.</span> <span class="verse"><a name="48">48</a>Shumë e qortonin që të heshte, por ai bërtiste edhe më fort: ''Bir i Davidit, ki mëshirë për mua!''.</span> <span class="verse"><a name="49">49</a>Dhe Jezusi qëndroi dhe urdhëroi që ta thërrasin. Ata e thirrën, pra, të verbërin duke i thënë: ''Merr zemër, çohu, ai po të thërret!''.</span> <span class="verse"><a name="50">50</a>Atëherë ai hodhi tej rrobën e tij, u ngrit dhe erdhi te Jezusi.</span> <span class="verse"><a name="51">51</a>Dhe Jezusi mori fjalën dhe i tha: ''Çfarë do që unë të të bëj?''. I verbëri i tha: ''Rabboni, që të më kthehet të parit!''.</span> <span class="verse"><a name="52">52</a>Dhe Jezusi i tha: ''Shko, besimi yt të shëroi''. Dhe në çast atij iu kthye të parit dhe nisi të ndjekë Jezusin në udhë.</span> </p></div</div></div></body></html>