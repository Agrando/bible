<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/zech/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/zech">Zechariah</a> &gt <strong>Chapter 2</strong></div><p><span class="verse"><a name="1">1</a>I ngrita mandej sytë dhe shikova dhe ja, një burrë që mbante në dorë një litar për matje.</span> <span class="verse"><a name="2">2</a>E pyeta: &quot;Ku po shkon?&quot;. Ai m'u përgjigj: &quot;Po shkoj të mas Jeruzalemin, për të parë sa është gjerësia e tij dhe sa është gjatësia e tij&quot;.</span> <span class="verse"><a name="3">3</a>Dhe ja, engjëlli që fliste me mua doli përpara dhe një engjëll tjetër i doli përballë,</span> <span class="verse"><a name="4">4</a>dhe i tha: &quot;Rend, foli atij të riu dhe i thuaj: Jeruzalemi do të jetë i banuar si një qytet pa mure, për shkak të morisë së njerëzve dhe të kafshëve që do të jenë në të.</span> <span class="verse"><a name="5">5</a>Sepse unë&quot;, thotë Zoti, &quot;do të jem për të një mur zjarri rreth e qark dhe do të jem lavdia e tij në mes të tij&quot;.</span> <span class="verse"><a name="6">6</a>Oh, oh! &quot;Ikni nga vendi i veriut&quot;, thotë Zoti, &quot;sepse ju kam shpërndarë si katër erërat e qiellit&quot;, thotë Zoti.</span> <span class="verse"><a name="7">7</a>Oh, Sion, siguro shpëtimin, ti që banon bashkë me bijën e Babilonisë!</span> <span class="verse"><a name="8">8</a>Sepse kështu thotë Zoti i ushtrive: &quot;Lavdia e tij më ka dërguar te kombet që ju kanë plaçkitur, sepse ai që ju prek prek beben e syrit të tij.</span> <span class="verse"><a name="9">9</a>Ja, unë do ta tund dorën time kundër tyre dhe ata do të bëhen pre e atyre që u ishin nënshtruar atyre; atëherë do të pranoni që më ka dërguar Zoti i ushtrive.</span> <span class="verse"><a name="10">10</a>Lësho klithma gëzimi, gëzohu, o bijë e Sionit, sepse ja, unë do të vij, të banoj midis teje&quot;, thotë Zoti.</span> <span class="verse"><a name="11">11</a>&quot;Atë ditë shumë kombe do të bashkohen me Zotin dhe do të bëhen populli im, dhe unë do të banoj midis teje; atëherë do të pranosh që Zoti i ushtrive më ka dërguar te ti.</span> <span class="verse"><a name="12">12</a>Dhe Zoti do të marrë në zotërim Judën si trashëgimi të tij në tokën e shenjtë dhe do të zgjedhë akoma Jeruzalemin.</span> <span class="verse"><a name="13">13</a>Çdo mish le të heshtë përpara Zotit, sepse ai është zgjuar nga selia e tij e shenjtë&quot;.</span> </p></div</div></div></body></html>