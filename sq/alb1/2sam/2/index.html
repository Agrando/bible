<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/2sam/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/2sam">2 Samuel</a> &gt <strong>Chapter 2</strong></div><p><span class="verse"><a name="1">1</a>Mbas kësaj, Davidi u këshillua me Zotin, duke thënë: &quot;A duhet të shkoj në ndonjë nga qytetet e Judës?&quot;. Zoti iu përgjigj: &quot;Shko&quot;. Davidi e pyeti: &quot;Ku të shkoj?&quot;. Zoti u përgjigj: &quot;Në Hebron&quot;.</span> <span class="verse"><a name="2">2</a>Kështu Davidi shkoi atje me dy gratë e tij, Jezreeliten Ahinoam dhe Karmelitën Abigail, që kishte qenë gruaja e Nabalit.</span> <span class="verse"><a name="3">3</a>Davidi çoi edhe njerëzit që ishin me të, secili me familjen e tij, dhe u vendosën në qytetet e Hebronit.</span> <span class="verse"><a name="4">4</a>Pastaj erdhën njerëzit e Judës dhe e vajosën Davidin mbret të shtëpisë së Judës. Pas kësaj i thanë Davidit se qenë njerëzit e Jabeshit të Galaadit ata që kishin varrosur Saulin.</span> <span class="verse"><a name="5">5</a>Atëherë Davidi u dërgoi lajmëtarë njerëzve të Jabeshit të Galaadit për t'u thënë: &quot;Qofshi të bekuar nga Zoti për mirësinë që treguat ndaj Saulit, zotërisë suaj, duke e varrosur!</span> <span class="verse"><a name="6">6</a>Tani Zoti tregoftë mirësi dhe besnikëri ndaj jush. Edhe unë do t'ju bëj të mirë, sepse keni bërë një gjë të tillë.</span> <span class="verse"><a name="7">7</a>Prandaj le të marrin forcë duart tuaja dhe qofshi trima, sepse Sauli, zotëria juaj, vdiq, por shtëpia e Judës më ka vajosur mbret të saj&quot;.</span> <span class="verse"><a name="8">8</a>Ndërkohë Abneri, bir i Nerit, komandant i ushtrisë së Saulit, mori Ish-Boshethin, birin e Saulit, dhe e çoi në Mahanaim;</span> <span class="verse"><a name="9">9</a>dhe e bëri mbret të Galaadit, të Ashuritëve, të Jezreelit, të Efraimit, të Beniaminit dhe të tërë Izraelit.</span> <span class="verse"><a name="10">10</a>Ish-Boshethi, bir i Saulit, ishte dyzet vjeç kur filloi të mbretërojë mbi Izrael dhe mbretërimi i tij vazhdoi dy vjet. Por shtëpia e Judës shkonte pas Davidit.</span> <span class="verse"><a name="11">11</a>Koha që Davidi mbretëroi në Hebron mbi shtëpinë e Judës ishte shtatë vjet e gjashtë muaj.</span> <span class="verse"><a name="12">12</a>Ndërkaq Abneri, bir i Nerit, dhe shërbëtorët e Ish-Boshethit, birit të Saulit, lëvizën nga Mahanaim në drejtim të Gabaonit.</span> <span class="verse"><a name="13">13</a>Edhe Joabi, biri i Tserujahut dhe shërbëtorët e Davidit lëvizën dhe i takuan pranë hauzit të Gabaonit. Kështu u ndalën njera palë nga njera anë e hauzit dhe tjetra nga ana tjetër.</span> <span class="verse"><a name="14">14</a>Atëherë Abneri i tha Joabit: &quot;Le të çohen të rinjtë dhe të dalin para nesh&quot;. Joabi u përgjigj: &quot;Po, le të çohen&quot;.</span> <span class="verse"><a name="15">15</a>Kështu u ngritën dhe dolën përpara në numër të barabartë: dymbëdhjetë për Beniaminin dhe për Ish-Boshethin, birin e Saulit, dhe dymbëdhjetë nga shërbëtorët e Davidit.</span> <span class="verse"><a name="16">16</a>Secili kapi kundërshtarin e tij nga koka dhe i futi shpatën në ije; kështu ranë të gjithë bashkë. Ky vend u quajt për këtë arësye fusha e njerëzve të fortë; gjendet në Gabaon.</span> <span class="verse"><a name="17">17</a>Po atë ditë u zhvillua një betejë shumë e ashpër në të cilën Abneri me njerëzit e Izraelit u mund nga shërbëtorët e Davidit.</span> <span class="verse"><a name="18">18</a>Dhe aty ishin tre djemtë e Tserujahut: Joabi, Abishai dhe Asaheli; dhe Asaheli ishte i shpejtë si një gazelë fushe.</span> <span class="verse"><a name="19">19</a>Asaheli filloi të ndiqte Abnderin pa u kthyer as djathtas, as majtas pas Abnerit.</span> <span class="verse"><a name="20">20</a>Pastaj Abneri u kthye prapa dhe tha: &quot;Je ti, Asahel?&quot;. Ai u përgjigj: &quot;Jam unë&quot;.</span> <span class="verse"><a name="21">21</a>Abneri i tha: &quot;Kthehu djathtas ose majtas, kap një nga të rinjtë dhe merrja armët!&quot;. Por Asaheli nuk deshi të hiqte dorë nga ndjekja e tij.</span> <span class="verse"><a name="22">22</a>Abneri i tha përsëri Asahelit: &quot;Hiq dorë nga ndjekja. Pse më detyron të të shtrij për tokë? Si do të mund ta shikoj atëherë në fytyrë vëllanë tënd Joab?&quot;.</span> <span class="verse"><a name="23">23</a>Por ai nuk pranoi të ndërrojë rrugë; prandaj Abneri me pjesën e prasme të shtizës e goditi në pjesën e poshtme të barkut dhe shtiza i doli nga pas; ai ra për tokë dhe vdiq në vend; dhe tërë ata që  kalonin nga vendi ku Asaheli kishte rënë dhe  kishte vdekur ndaleshin.</span> <span class="verse"><a name="24">24</a>Por Joabi dhe Abishai e ndoqën Abnerin; kur perëndoi dielli ata arritën në qafën e Amahut, që ndodhet përballë Giahut, në rrugën e shkretëtirës së Gabaonit.</span> <span class="verse"><a name="25">25</a>Bijtë e Beniamnit u mblodhën pas duke formuar një grup të vetëm dhe u ndalën në majë të një kodre.</span> <span class="verse"><a name="26">26</a>Atëherë Abneri thirri Joabin dhe tha: &quot;Shpata, vallë duhet të gllabërojë gjithnjë? Nuk e di ti që në fund do të ketë hidhërim? Vallë, kur do ta urdhërosh popullin të mos ndjekë më vëllezërit e tij?&quot;.</span> <span class="verse"><a name="27">27</a>Joabi u përgjigj: &quot;Ashtu siç është e vërtetë që Perëndia jeton, po të mos kishe folur ti, populli nuk do të kishte hequr dorë nga ndjekja e vëllezërve të tij deri në mëngjes&quot;.</span> <span class="verse"><a name="28">28</a>Atëherë Joabi i ra borisë dhe tërë populli u ndal, nuk e ndoqi më Izraelin dhe hoqi dorë nga luftimi.</span> <span class="verse"><a name="29">29</a>Abneri dhe njerëzit e tij ecën gjithë atë natë nëpër Abrahun, kapërcyen Jordanin, kaluan tërë Bithronin dhe arritën në Mahanaim.</span> <span class="verse"><a name="30">30</a>Edhe Joabi u kthye nga ndjekja e shërbëtorëve të Abnerit dhe mblodhi tërë popullin; Davidit i mungonin nëntëmbëdhjetë veta dhe Asaheli.</span> <span class="verse"><a name="31">31</a>Por shërbëtorët e Davidit kishin vrarë treqind e gjashtëdhjetë veta të Beniaminit dhe Abnerit.</span> <span class="verse"><a name="32">32</a>Pastaj çuan Asahelin dhe e varrosën në varrin e atit të tij, që ndodhet në Betlem. Pas kësaj Joabi dhe njerëzit e tij ecën tërë natën dhe arritën në Hebron në të gdhirë.</span> </p></div</div></div></body></html>