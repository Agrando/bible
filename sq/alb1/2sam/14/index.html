<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/2sam/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/2sam">2 Samuel</a> &gt <strong>Chapter 14</strong></div><p><span class="verse"><a name="1">1</a>Joabi, bir i Tserujahut, vuri re që zemra e mbretit ishte e shqetësuar për Absalomin.</span> <span class="verse"><a name="2">2</a>Kështu Joabi dërgoi dikë në Tekoa dhe solli që andej një grua të urtë, së cilës i tha: &quot;Bëj sikur mban zi dhe vish një palë rroba zije; mos u lyej me vaj, por sillu si një grua që qan prej kohe një të vdekur.</span> <span class="verse"><a name="3">3</a>Shko pra te mbreti dhe foli në këtë mënyrë&quot;. Dhe Joabi e mësoi se ç'duhej të thoshte.</span> <span class="verse"><a name="4">4</a>Gruaja e Tekoas shkoi të flasë me mbretin, u hodh me fytyrën për tokë, u përul dhe tha: &quot;Ndihmomë, o mbret!&quot;.</span> <span class="verse"><a name="5">5</a>Mbreti i tha: &quot;Çfarë ke?&quot;. Ajo u përgjigj: &quot;Mjerësisht jam e ve dhe burri më ka vdekur.</span> <span class="verse"><a name="6">6</a>Shërbëtorja jote kishte dy djem, por këta patën një grindje midis tyre në arë, dhe, me qenë se nuk kishte njeri t'i ndante, njeri gioditi tjetrin dhe e vrau.</span> <span class="verse"><a name="7">7</a>Tani tërë farë e fis është ngritur kundër shërbëtores sate, duke thënë: &quot;Na dorëzo atë që vrau vëllanë, që ta bëjmë të vdesë për jetën e vëllait që ai ka vrarë dhe për të shfarosur edhe trashëgimtarin&quot;.  Në këtë mënyrë do të shuhet e vetmja urë  zjarri që më ka mbetur dhe nuk kanë për t'i lënë burrit tim as emër as pasardhës mbi faqen e dheut&quot;.</span> <span class="verse"><a name="8">8</a>Mbreti i tha gruas: &quot;Shko në shtëpinë tënde; unë do të jap urdhrat për çështjen tënde&quot;.</span> <span class="verse"><a name="9">9</a>Gruaja e Tekoas i tha mbretit: &quot;O mbret, zotëria ime, faji të bjerë mbi mua dhe mbi shtëpinë e atit tim, por mbreti dhe froni i tij të jenë të pafaj&quot;.</span> <span class="verse"><a name="10">10</a>Mbreti tha: &quot;Në qoftë se dikush të thotë diçka, sille tek unë dhe ke për të parë që nuk do të të bjerë më në qafë&quot;.</span> <span class="verse"><a name="11">11</a>Atëherë ajo tha: &quot;Të mos e harrojë mbreti, të lutem, Zotin, Perëndinë tënd, në mënyrë që hakmarrësi i gjakut të mos vazhdojë të shkatërrojë dhe biri im të mos shfaroset&quot;. Ai u përgjigj: &quot;Ashtu siç  është e vërtetë që Zoti rron, birit tënd, nuk  do t'i bjerë në tokë asnjë qime floku!&quot;.</span> <span class="verse"><a name="12">12</a>Atëherë gruaja i tha: &quot;Lejoje shërbëtoren tënde t'i thotë akoma një fjalë mbretit!&quot;. Ai u përgjigj: &quot;Thuaje, pra&quot;.</span> <span class="verse"><a name="13">13</a>Gruaja ia rifilloi: &quot;Pse ke menduar një gjë të tillë kundër popullit të Perëndisë? Duke folur në këtë mënyrë në fakt mbreti është deri diku fajtor, sepse mbreti nuk e kthen atë që është në mërgim.</span> <span class="verse"><a name="14">14</a>Ne duhet të vdesim dhe jemi si ujët që derdhet mbi tokë, që nuk mund të mblidhet; por Perëndia nuk të heq jetën, por gjen mënyrën që ai që është në mërgim të mos qëndrojë larg tij.</span> <span class="verse"><a name="15">15</a>Dhe tani kam ardhur të flas për këtë gjë me mbretin, me zotërinë time, sepse populli më ka trembur; dhe shërbëtorja jote ka thënë: &quot;Dua të flas me mbretin; ndofta mbreti do të bëjë atë që shërbëtorja e tij do t'i thotë.</span> <span class="verse"><a name="16">16</a>Mbreti do të dëgjojë shërbëtoren e tij dhe do ta çlirojë nga duart e atye që duan të më heqin mua dhe birin tim nga trashëgimia e Perëndisë&quot;.</span> <span class="verse"><a name="17">17</a>Shërbëtorja jote thoshte: &quot;Oh, fjala e mbretit, e tim zoti, më ngushëlloftë, sepse mbreti, zotëria ime, është si një engjëll i Perëndisë që di të dallojë të mirën dhe të keqen&quot;. Zoti, Perëndia yt, qoftë me ty&quot;.</span> <span class="verse"><a name="18">18</a>Mbreti u përgjigj dhe i tha gruas: &quot;Të lutem, mos më fshih asgjë nga ato që do të pyes. Gruaja i tha: &quot;Le të flasë mbreti, Zotëria ime&quot;.</span> <span class="verse"><a name="19">19</a>Atëherë mbreti tha: &quot;A nuk është ndoshta dora e Joabit me ty në tërë këtë çështje?&quot;. Gruaja u përgjigj: &quot;Ashtu siç është e vërtetë që ti rron, o mbret, zotëria im, çështja është pak a shumë ashtu  siç e ka thënë mbreti, zotëria im; ka qenë në  fakt shërbëtori yt Joabi ai që ka dhënë këto urdhëra dhe ka vënë tërë këto fjalë në gojën e shërbëtores sate.</span> <span class="verse"><a name="20">20</a>Shërbëtori yt Joab e bëri këtë gjë për të sjellë një ndryshim në gjendjen e tanishme; por zotëria ime ka po atë dituri të një engjëlli të Perëndisë për të kuptuar tërë ato që ndodhin mbi dhe&quot;.</span> <span class="verse"><a name="21">21</a>Atëherë mbreti i tha Joabit: &quot;Ja, do të bëj pikërisht këtë. Shko, pra, dhe bëj që të kthehet i riu Absalom.</span> <span class="verse"><a name="22">22</a>Atëherë Joabi u shtri me fytyrën për tokë, u përul dhe e bekoi mbretin. Pastaj Joabi tha: &quot;Sot shërbëtori yt kupton se ka gjetur hirin tënd, o mbret, o imzot, sepse mbreti bëri atë që shërbëtori kishte kërkuar&quot;.</span> <span class="verse"><a name="23">23</a>Kështu Joabi u ngrit dhe shkoi në Geshur, dhe e solli Absalomin në Jeruzalem.</span> <span class="verse"><a name="24">24</a>Por mbreti tha: &quot;Të mblidhet në shtëpinë e tij dhe të mos e shohë fytyrën time!&quot;. Kështu Absalomi u tërhoq në shtëpinë e tij dhe nuk e pa fytyrën e mbretit.</span> <span class="verse"><a name="25">25</a>Në të gjithë Izraelin nuk kishte njeri që ta lavdëronin më tepër për bukuri se sa Absalomit; nga tabanët e këmbëve deri në majën e kokës nuk kishte asnjë të metë tek ai.</span> <span class="verse"><a name="26">26</a>Kur priste flokët (dhe këtë e bënte çdo vit sepse flokët i rëndonin shumë), ai i peshonte flokët e kokës së tij; ato peshonin dyqind sikla simbas masave të caktuara nga mbreti.</span> <span class="verse"><a name="27">27</a>Absalomit i lindën tre djem dhe një vajzë e quajtur Tamara, që ishte e hijshme.</span> <span class="verse"><a name="28">28</a>Absalomi banoi dy vjet në Jeruzalem, pa e parë fytyrën e mbretit.</span> <span class="verse"><a name="29">29</a>Pastaj Absalomi thirri Joabin për ta dërguar te mbreti, por ai nuk deshi të vinte; e dërgoi ta thërriste një herë të dytë, por ai nuk deshi të vinte.</span> <span class="verse"><a name="30">30</a>Atëherë Absalomi u tha shërbëtorëve të tij: &quot;Ja, ara e Joabit është pranë arës sime dhe aty ka elb; shkoni t'i vini zjarrin!&quot;. Kështu shërbëtorët e Absalomit i vunë zjarrin arës.</span> <span class="verse"><a name="31">31</a>Atëherë Joabi u ngrit, shkoi në shtëpinë e Absalomit dhe i tha: &quot;Pse shërbëtorët e tu i vunë zjarrin arës sime?&quot;.</span> <span class="verse"><a name="32">32</a>Absalomi iu përgjigj Joabit: &quot;Unë të kisha dërguar fjalë: &quot;Eja këtu, që të kem mundësi të të dërgoj te mbreti për t'i thënë: Pse jam kthyer nga Geshuri? Do të kishte qenë më mirë për mua të kisha  mbetur atje&quot;. Tani më lejo të shoh fytyrën e  mbretit. Në rast se tek unë ka ndonjë paudhësi, ai të shkaktojë vdekjen time&quot;.</span> <span class="verse"><a name="33">33</a>Joabi shkoi atëherë te mbreti dhe ia tregoi çështjen. Ky thirri Absalomin që shkoi te mbreti dhe ra përmbys me fytyrën për tokë përpara tij; dhe mbreti e puthi Absalomin.</span> </p></div</div></div></body></html>