<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/2sam/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/2sam">2 Samuel</a> &gt <strong>Chapter 18</strong></div><p><span class="verse"><a name="1">1</a>Davidi kaloi në revistë njerëzit që ishin me të dhe caktoi mbi ta komandantë të mijëshëve dhe të qindshëve.</span> <span class="verse"><a name="2">2</a>Pastaj Davidi nisi përpara një të tretën e njerëzve të tij nën komandën e Joabit, një të tretën nën komandën e Abishait birit të Tserujahut, vëlla i Joabit, dhe një të tretën nën komandën e Itait të  Gathit. Pastaj mbreti i tha popullit: &quot;Dua  të vij edhe unë me ju!&quot;.</span> <span class="verse"><a name="3">3</a>Por populli u përgjigj: &quot;Ti nuk duhet të vish, sepse po të na vënë përpara, nuk do të na jepnin rëndësi; edhe po të vdiste gjysma jonë, nuk do të na jepnin rëndësi; por ti vlen sa dhjetë mijë nga ne;  është më mirë të rrish gati të na ndihmosh  nga qyteti&quot;.</span> <span class="verse"><a name="4">4</a>Mbreti iu përgjigj me këto fjalë: &quot;Do të bëj atë që ju duket më mirë&quot;. Kështu mbreti mbeti pranë portës së qytetit, ndërsa tërë populli dilte në formacion nga njëqind dhe nga një mijë veta.</span> <span class="verse"><a name="5">5</a>Mbreti u dha këtë urdhër Joabit, Abishait dhe Itait: &quot;Për hirin tim, silluni me kujdes me të riun Absalom!&quot;. Tërë populli e dëgjoi kur mbreti e dha këtë urdhër të gjithë komandantëve lidhur me Absalomin.</span> <span class="verse"><a name="6">6</a>Kështu ushtria doli në fushë kundër Izraelit dhe beteja u zhvillua në pyllin e Efraimit.</span> <span class="verse"><a name="7">7</a>Populli i Izraelit u mund atje nga shërbëtorët e Davidit; dhe në atë vend masakra qe e madhe; atë ditë ranë njëzet mijë njerëz.</span> <span class="verse"><a name="8">8</a>Beteja u shtri në të gjithë krahinën; dhe pylli gllabëroi më tepër njerëz nga sa kishte gllabëruar shpata.</span> <span class="verse"><a name="9">9</a>Pastaj Absalomi u ndesh me njerëzit e Davidit. Absalomi i kishte hipur një mushke, e cila u fut poshtë degëve të dendura të një lisi të madh dhe koka e Absalomit mbeti e kapur në lis, dhe ai mbeti</span> <span class="verse"><a name="10">10</a>Një njeri e pa këtë gjë dhe lajmëroi Joabin, duke thënë: &quot;E pashë Absalomin të varur në një lis&quot;.</span> <span class="verse"><a name="11">11</a>Atëherë Joabi iu përgjigj njeriut që e kishte informuar: &quot;Ja, ti e pe? Po pse nuk e shtrive menjëherë të vdekur në tokë? Unë do të të kisha dhënë dhjetë sikla argjendi dhe një brez&quot;.</span> <span class="verse"><a name="12">12</a>Por ai njeri i tha Joabit: &quot;Edhe sikur të më jepnin në dorë një mijë sikla argjendi, unë nuk do ta shtrija dorën kundër birit të mbretit, sepse ne e kemi dëgjuar urdhrin që mbreti të ka dhënë ty,  Abishait dhe Itait, duke thënë: &quot;Kini kujdes  të mos i bëni asnjë të keqe të riut Absalom&quot;.</span> <span class="verse"><a name="13">13</a>Në fakt do të kisha vepruar në mënyrë jo të ndershme kundër vetë jetës sime, sepse asgjë nuk i mbahet e fshehur mbretit; edhe ti vetë do të ishe kundër meje&quot;.</span> <span class="verse"><a name="14">14</a>Atëherë Joabi tha: &quot;Nuk dua të humb kohën me ty në këtë mënyrë&quot;. Kështu mori në dorë tri shtiza dhe i futi në zemrën e Absalomit, që ishte akoma gjallë në pjesën e dendur të lisit.</span> <span class="verse"><a name="15">15</a>Pastaj dhjetë shqyrtarë të rinj të Joabit e rrethuan Absalomin, e goditën akoma dhe e mbaruan.</span> <span class="verse"><a name="16">16</a>Atëherë Joabi urdhëroi që ti binin borisë, populli nuk e ndoqi më Izraelin sepse nuk e lejoi Joabi.</span> <span class="verse"><a name="17">17</a>Pas kësaj e morën Absalomin, e hodhën në një gropë të madhe në pyll dhe hodhën mbi të një sasi të madhe gurësh; pastaj tërë Izraelitët ikën, secili në çadrën e vet.</span> <span class="verse"><a name="18">18</a>Absalomi, sa qe gjallë, i kishte ngritur vetes një monumet në Luginën e Mbretit, sepse thoshte: &quot;Unë nuk kam djalë që të ruajë kujtimin e emrit tim&quot;. Kështu i dha emrin e tij këtij monumenti, që edhe sot quhet &quot;monumenti i Absalomit&quot;.</span> <span class="verse"><a name="19">19</a>Ahimatsi, bir i Tsadokut, i tha Joabit: &quot;Lermë të shkoj me vrap dhe t'i çoj mbretit lajmin që Zoti i siguroi drejtësi kundër armiqve të tij&quot;.</span> <span class="verse"><a name="20">20</a>Joabi iu përgjigj: &quot;Ti nuk do ta çosh lajmin sot; do ta çosh një ditë tjetër; nuk do ta çosh lajmin sot, sepse biri i mbretit ka vdekur&quot;.</span> <span class="verse"><a name="21">21</a>Pastaj Joabi i tha Etiopasit: &quot;Shko dhe tregoja mbretit atë që ke parë&quot;. Etiopasi u përul para Joabit dhe iku me vrap.</span> <span class="verse"><a name="22">22</a>Ahimatsi, bir i Tsadokut, i tha prapë Joabit: &quot;Sido që të ndodhë, të lutem, më lejo të fugoj prapa Etiopasit&quot;. Joabi i tha: &quot;Po pse dëshiron të fugosh, biri im? Sidoqoftë nuk do të kesh asnjë shpërblim për lajmin që çon&quot;.</span> <span class="verse"><a name="23">23</a>Dhe tjetri tha: &quot;Sido që të ndodhë, dua të vrapoj&quot;. Joabi i tha: &quot;Vrapo!&quot;. Atëherë Ahimatsi filloi të vrapojë nëpër rrugën e fushës dhe e kaloi Etiopasin.</span> <span class="verse"><a name="24">24</a>Davidi ishte ulur midis dy profetëve; roja hipi në çatinë e portës pranë mureve; ngriti sytë dhe shikoi, dhe ja, një njeri vraponte krejt vetëm.</span> <span class="verse"><a name="25">25</a>Roja bërtiti dhe njoftoi mbretin. Mbreti tha: &quot;Në rast se është vetëm, sjell lajme&quot;. Dhe ai po afrohej gjithnjë e më tepër.</span> <span class="verse"><a name="26">26</a>Pastaj roja pa një njeri tjetër që vraponte dhe i thirri rojes së portës: &quot;Ja një tjetër njeri që vrapon vetëm!&quot;. Mbreti tha: &quot;Edhe ky sjell lajme&quot;.</span> <span class="verse"><a name="27">27</a>Roja shtoi: &quot;Mënyra e të vrapuarit të të parit më duket si ajo e Ahimatsit, e birit të Tsadokut!&quot;. Mbreti tha: &quot;Éshtë një njeri i mirë dhe vjen me lajme të bukura&quot;.</span> <span class="verse"><a name="28">28</a>Ahimatsi i bërtiti mbretit dhe tha: &quot;Paqe!&quot;. Pastaj u shtri përpara mbretit me fytyrën për tokë dhe tha: &quot;I bekuar qoftë Zoti, Perëndia yt, që ka lënë në pushtetin tënd njerëzit që kishin ngritur duart kundër mbretit, zotërisë tim!&quot;.</span> <span class="verse"><a name="29">29</a>Mbreti tha: &quot;A është mirë i riu Absalom?&quot;. Ahimatsi u përgjigj: &quot;Kur Joabi dërgoi shërbëtorin e mbretit dhe mua, shërbëtorin tënd, pashë një rrëmujë të madhe, por nuk e di përse bëhej fjalë&quot;.</span> <span class="verse"><a name="30">30</a>Mbreti i tha: &quot;Kthehu dhe qëndro këtu&quot;. Dhe ai u kthye dhe mbeti aty.</span> <span class="verse"><a name="31">31</a>Pikërisht në atë çast arriti Etiopasi, i cili tha: &quot;Lajme të mira, o mbret, o imzot. Zoti të ka siguruar sot drejtësi, duke të çliruar nga duart e të gjithë atyre që kishin ngritur krye kundër teje&quot;.</span> <span class="verse"><a name="32">32</a>Mbreti i tha Etiopasit: &quot;A është mirë i riu Absalom?&quot;. Etiopasi u përgjigj: &quot;Armiqtë e mbretit, zotërisë tim, dhe tërë ata që ngriheshin kundër teje për të të bërë të keqe qofshin si ai i ri!&quot;.</span> <span class="verse"><a name="33">33</a>Atëherë mbreti, duke u dridhur i tëri, u ngjit në dhomën që ishte mbi portën dhe qau; dhe thoshte: &quot;O biri im Absalom; biri im, biri im Absalom! Të kisha vdekur unë në vendin tënd, o Absalom, biri im, biri im!&quot;.</span> </p></div</div></div></body></html>