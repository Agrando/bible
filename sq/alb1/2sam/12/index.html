<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/2sam/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/2sam">2 Samuel</a> &gt <strong>Chapter 12</strong></div><p><span class="verse"><a name="1">1</a>Pastaj Zoti i dërgoi Nathanin Davidit; dhe Nathani shkoi tek ai dhe i tha: &quot;Na ishin dy njerëz në të njëjtin qytet, njeri i pasur dhe tjetri i varfër.</span> <span class="verse"><a name="2">2</a>I pasuri kishte një numër të madh kopesh me bagëti të imët dhe të trashë;</span> <span class="verse"><a name="3">3</a>por i varfëri nuk kishte asgjë, veçse një qengj femër që e kishte blerë dhe ushqyer; ai ishte rritur bashkë me të dhe me fëmijët e tij, duke ngrënë ushqimin e tij, duke pirë në kupën e tij dhe duke  fjetur mbi gjirin e tij; ishte për të si bija  e tij.</span> <span class="verse"><a name="4">4</a>Një udhëtar arriti në shtëpinë e njeriut të pasur; ky refuzoi të merrte ndonjë bagëti nga kopetë e tij për t'i përgatitur për të ngrënë udhëtarit që kishte ardhur tek ai, por mori manarin e njeriut  të varfër dhe e gatoi për njeriun që i kishte  ardhur&quot;</span> <span class="verse"><a name="5">5</a>Atëherë zemërimi i Davidit u rrit me të madhe kundër këtij njeriu dhe i tha Nathanit: &quot;Ashtu siç është e vërtetë që Zoti rron, ai që ka bërë këtë gjë meriton të vdesë!</span> <span class="verse"><a name="6">6</a>Ai do t'a paguajë katërfish vlerën e manarit, sepse ka bërë një gjë të tillë dhe nuk ka pasur mëshirë&quot;.</span> <span class="verse"><a name="7">7</a>Atëherë Nathani i tha Davidit: &quot;Ti je ai njeri! Kështu thotë Zoti, Perëndia i Izraelit: &quot;Unë të kam vajosur mbret të Izraelit dhe të kam çliruar nga duart e Saulit.</span> <span class="verse"><a name="8">8</a>Të kam dhënë shtëpinë e zotërisë sate, të kam vënë në krahët e tua gratë e zotërisë tënd dhe të kam dhënë shtëpinë e Izraelit dhe të Judës; dhe në qoftë se kjo ishte shumë pak, unë do të të kisha dhënë shumë gjëra të tjera.</span> <span class="verse"><a name="9">9</a>Pse, pra, ke përçmuar fjalën e Zotit, duke bërë atë që është e keqe për sytë e tij? Ti ke bërë të vdesë me shpatë Hiteun Uriah, more për grua bashkëshorten e tij dhe e vrave me shpatën e bijve të Amonit.</span> <span class="verse"><a name="10">10</a>Kështu, pra, shpata nuk do të largohet kurrë nga shtëpia jote, sepse ti më ke përçmuar dhe ke marrë gruan e Hiteut Uriah si bashkëshorten tënde&quot;.</span> <span class="verse"><a name="11">11</a>Kështu thotë Zoti: &quot;Ja, unë do të sjell kundër teje fatkeqësinë nga vetë shtëpia jote, dhe do t'i marrë gratë e tua para syve të tu për t'ia dhënë një tjetri, që do të bashkohet me to ditën.</span> <span class="verse"><a name="12">12</a>Sepse ti e ke bërë këtë gjë fshehurazi, kurse unë do ta bëj përpara tërë Izraelit në dritën e diellit&quot;.</span> <span class="verse"><a name="13">13</a>Atëherë Davidi i tha Nathanit: &quot;Kam mëkatuar kundër Zotit&quot;. Nathani iu përgjigj Davidit: &quot;Zoti e ka hequr mëkatin tënd; ti nuk ke për të vdekur.</span> <span class="verse"><a name="14">14</a>Megjithatë, duke qenë se më këto veprime u ke dhënë rastin armiqve të Zotit të blasfemojnë, djali që ka lindur duhet të vdesë&quot;.</span> <span class="verse"><a name="15">15</a>Pastaj Nathani u kthye në shtëpinë e vet. Kështu Zoti goditi fëmijën që bashkëshortja e Uriahut i kishte lindur Davidit, dhe ai u sëmur.</span> <span class="verse"><a name="16">16</a>Atëherë Davidi iu lut Perëndisë për fëmijën dhe agjëroi; pastaj hyri në shtëpi dhe e kaloi natën i shtrirë për tokë.</span> <span class="verse"><a name="17">17</a>Pleqtë e shtëpisë së tij ngulën këmbë që ai të ngrihej nga toka, por ai nuk deshi dhe nuk pranoj të hante me ta.</span> <span class="verse"><a name="18">18</a>Ditën e shtatë fëmija vdiq dhe shërbëtorët e Davidit kishin frikë t'i njoftonin që fëmija kishte vdekur, sepse thonin: &quot;Ja, kur fëmija ishte akoma i gjallë, ne i kemi folur, por ai nuk i dëgjonte  fjalët tona. Si të bëjmë tani për t'i thënë se  fëmija ka vdekur? Kjo mund t'i shkaktojë ndonjë të keqe&quot;.</span> <span class="verse"><a name="19">19</a>Kur Davidi pa që shërbëtorët e tij flisnin me zë të ulët, e kuptoi se fëmija kishte vdekur; prandaj Davidi u tha shërbëtorëve të tij: &quot;Ka vdekur fëmija?&quot;. Ata u përgjigjën: &quot;Ka vdekur&quot;.</span> <span class="verse"><a name="20">20</a>Atëherë Davidi u ngrit nga toka, u la, u vajos dhe ndërroi rrobat; pastaj shkoi në shtëpinë e Zotit dhe ra përmbys; pastaj u kthye në shtëpinë e tij dhe kërkoi t'i sillnin ushqim dhe hëngri.</span> <span class="verse"><a name="21">21</a>Shërbëtorët e tij i thanë: &quot;Ç'bëre? Kur fëmija ishte akoma gjallë ti ke agjëruar dhe ke qarë; mbas vdekjes së fëmijës, u ngrite dhe hëngre&quot;.</span> <span class="verse"><a name="22">22</a>Ai u përgjigj: &quot;Kur fëmija ishte akoma gjallë, unë agjëronja dhe qaja, sepse thoja: &quot;Kushedi Zotit mund t'i vijë keq për mua dhe e lë fëmijën të jetojë?&quot;. Por tani ai ka vdekur. Pse duhet të agjëroj?</span> <span class="verse"><a name="23">23</a>Vallë, a kam mundësi ta kthej? Unë do të shkoj tek ai, por ai nuk do të kthehet tek unë!&quot;.</span> <span class="verse"><a name="24">24</a>Pastaj Davidi ngushëlloi Bath-Shebën, bashkëshorten e tij, hyri tek ajo dhe ra në shtrat me të; kështu ajo lindi një djalë, që ai e quajti Solomon; dhe Zoti e deshi.</span> <span class="verse"><a name="25">25</a>Pastaj dërgoi një mesazh me anë të profetit Nathan që i vuri emrin Jedidiah, për shkak të dashurisë të Zotit.</span> <span class="verse"><a name="26">26</a>Ndërkaq Joabi lufonte kundër Rabahut të bijve të Amonit dhe pushtoi qytetin mbretëror.</span> <span class="verse"><a name="27">27</a>Pastaj Joabi i dërgoi lajmëtarë Davidit për t'i thënë: &quot;Kam sulmuar Rabahun dhe kam shtënë në dorë rezervat e tij të ujit.</span> <span class="verse"><a name="28">28</a>Prandaj tani mblidh popullin që ka mbetur, vendos kampin tënd përballë qytetit dhe shtjere atë në dorë, përndryshe do ta marr unë qytetin dhe ai do të mbajë emrin tim&quot;.</span> <span class="verse"><a name="29">29</a>Atëherë Davidi mblodhi tërë popullin, shkoi në Rabah, e sulmoi dhe e pushtoi.</span> <span class="verse"><a name="30">30</a>Hoqi pastaj kurorën nga koka e mbretit të tyre; ajo peshonte një talent ari dhe kishte gurë të çmuar; ajo u vu mbi kokën e Davidit. Ai mori me vete gjithashtu nga qyteti një plaçkë të madhe.</span> <span class="verse"><a name="31">31</a>I nxori banorët që ishin në qytet dhe i vuri të punonin me sharra, me lesa dhe më sëpata prej hekuri, i futi të punojnë në furrat e tullave; kështu bëri në të gjitha qytetet e bijve të Amonit. Pastaj  Davidi u kthye në Jeruzalem bashkë me tërë  popullin.</span> </p></div</div></div></body></html>