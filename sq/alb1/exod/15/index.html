<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/exod/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/exod">Exodus</a> &gt <strong>Chapter 15</strong></div><p><span class="verse"><a name="1">1</a>Atëherë Moisiu dhe bijtë e Izraelit i kënduan këtë kantik Zotit dhe folën duke thënë: &quot;Unë do t'i këndoj Zotit, sepse u lartësua shumë; hodhi në det kuaj dhe kalorës.</span> <span class="verse"><a name="2">2</a>Zoti është forca ime dhe kantiku im, ka qënë shpëtimi im. Ky është Perëndia im, unë do ta përlëvdoj; është Perëndia i atit tim, unë do ta lartësoj.</span> <span class="verse"><a name="3">3</a>Zoti është një luftëtar, emri i tij është Zoti.</span> <span class="verse"><a name="4">4</a>Ai hodhi në det qerret e Faraonit dhe ushtrinë e tij, luftëtarët më të mirë të tij u mbytën në Detin e Kuq.</span> <span class="verse"><a name="5">5</a>Ata mbulohen nga humnera; ranë në fund si një gur.</span> <span class="verse"><a name="6">6</a>E djathta jote, o Zot, është e mrekullueshme në fuqinë e saj. E djathta jote, o Zot, i dërmoi armiqtë.</span> <span class="verse"><a name="7">7</a>Me madhështinë e madhërisë sate, ti i përmbys ata që ngrihen kundër teje; ti nxjer jashtë zemërimin tënd, ai i prish ata sikur të ishin kallamishte.</span> <span class="verse"><a name="8">8</a>Sa të shfrysh nga vrimat e hundëve, ujërat janë grumbulluar, valët janë ngritur si një mur, dhe dallgët janë përforcuar në zemrën e detit.</span> <span class="verse"><a name="9">9</a>Armiku thoshte: &quot;Do t'i ndjek, do t'i arrij, do të ndaj kufomat, lakmia ime do të ngopet mbi ta; do të zhvesh shpatën time, dora ime do t'i shfarosë&quot;.</span> <span class="verse"><a name="10">10</a>Po ti dërgove jashtë frymën tënde dhe deti i mbuloi; u mbytën si plumbi në ujërat e fuqishme.</span> <span class="verse"><a name="11">11</a>Kush barazohet me ty midis perëndive, o Zot? Kush barazohet me ty, i mrekullueshëm në shenjtëri, i madhërishëm në lëvdata, o çudibërës?</span> <span class="verse"><a name="12">12</a>Ti shtrive dorën e djathtë, dhe toka i gëlltiti.</span> <span class="verse"><a name="13">13</a>Me mëshirën tënde, ke udhëhequr popullin që e ke shpenguar; me forcën tënde e ke çuar drejt banesës sate të shenjtë.</span> <span class="verse"><a name="14">14</a>Popujt e kanë dëgjuar këtë dhe dridhen. Ankthi ka mbërthyer banorët e Filistinës.</span> <span class="verse"><a name="15">15</a>Që tani krerët e Edomit e kanë humbur, të fuqishmit e Moabit i ka zënë frika, tërë banorët e Kanaanit po shkrihen.</span> <span class="verse"><a name="16">16</a>Frika dhe tmerri do të bierë mbi ta. Falë forcës së krahut tënd do të bëhen të palëvizshëm si guri, deri sa populli yt, o Zot, të kalojë, deri sa të kalojë populli që ti ke blerë.</span> <span class="verse"><a name="17">17</a>Ti do t'i futësh dhe do t'i vendosësh në malin e trashëgimisë sate, në vendin që ke përgatitur, o Zot, për banesën tënde, në shenjtëroren që duart e tua, o Perëndi, kanë vendosur.</span> <span class="verse"><a name="18">18</a>Zoti do të mbretërojë gjithnjë, përjetë&quot;.</span> <span class="verse"><a name="19">19</a>Pasi kuajt e Faraonit me qerret e tij dhe kalorësit e tij kishin hyrë në det, dhe Zoti kishte kthyer mbi ta ujërat e detit, por bijtë e Izraelit kishin ecur në mes të detit, në të thatë.</span> <span class="verse"><a name="20">20</a>Atëherë profetesha Miriam, motra e Aaronit, mori në dorë dajren, dhe të gjitha gratë e ndoqën nga pas me dajre dhe me valle.</span> <span class="verse"><a name="21">21</a>Dhe Miriami u këndonte atyre: &quot;Këndojini Zotit, sepse u lartësua shumë; hodhi në det kuaj dhe kalorës&quot;.</span> <span class="verse"><a name="22">22</a>Pastaj Moisiu i nisi Izraelitët nga Deti i Kuq dhe këta u drejtuan nga shkretëtira e Shurit; ecën tri ditë në shkretëtirë dhe nuk gjetën ujë.</span> <span class="verse"><a name="23">23</a>Kur arritën në Mara nuk mundën të pinë ujërat e Marës sepse ishin të hidhura; prandaj ky vend u quajt Mara.</span> <span class="verse"><a name="24">24</a>Atëherë populli murmuriti kundër Moisiut, duke thënë: &quot;Ç'do të pimë?&quot;.</span> <span class="verse"><a name="25">25</a>Kështu ai i bërtiti Zotit; dhe Zoti i tregoi një dru; ai e hodhi atë në ujë, dhe ujërat u bënë të ëmbla. Atje Zoti i dha popullit një ligj dhe një dekret, dhe e vuri kështu popullin në provë,</span> <span class="verse"><a name="26">26</a>dhe tha: &quot;Në qoftë se ti dëgjon me vëmëndje zërin e Zotit, Perëndisë tënd, dhe bën atë që është e drejtë në sytë e tij dhe dëgjon urdhërimet e tij dhe respekton tërë ligjet e tij, unë nuk do të jap  asnjë nga ato sëmundje që u kam dhënë  Egjiptasve, sepse unë jam Zoti që të shëron&quot;.</span> <span class="verse"><a name="27">27</a>Kështu arritën në Elim, ku kishte dymbëdhjetë burime uji dhe shtatëdhjetë palma; dhe e ngritën kampin e tyre pranë ujërave.</span> </p></div</div></div></body></html>