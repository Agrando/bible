<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/exod/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/exod">Exodus</a> &gt <strong>Chapter 16</strong></div><p><span class="verse"><a name="1">1</a>Pastaj ata u nisën nga Elimi dhe tërë asambleja e bijve të Izraelit arriti në shkretëtirën e Sinit, që ndodhet midis Elimit dhe Sinait, ditën e pesëmbëdhjetë të muajit të dytë mbas nisjes së tyre nga vendi i Egjiptit.</span> <span class="verse"><a name="2">2</a>Dhe tërë asambleja e bijve të Izraelit murmuriti kundër Moisiut dhe Aaronit në shkretëtirë.</span> <span class="verse"><a name="3">3</a>Bijtë e Izraelit u thanë atyre: &quot;Ah, le të kishim vdekur nga dora e Zotit në vendin e Egjiptit, ku uleshim pranë tenxhereve me mish dhe hanim bukë sa ngopeshim! Sepse ju na çuat në këtë shkretëtirë që të vdesë nga uria tërë kjo asamble&quot;.</span> <span class="verse"><a name="4">4</a>Zoti i tha Moisiut: &quot;Ja, unë do të bëj që të bjerë manë mbi juve nga qielli; dhe populli do të dalë çdo ditë për të mbledhur racionin e ditës, sepse unë dua ta vë në provë për të parë në se do të ecë ose jo simbas ligjit tim.</span> <span class="verse"><a name="5">5</a>Por ditën e gjashtë, kur do të përgatisin nozullimin që duhet të çojnë në shtëpi, ai do të jetë dyfishi i atij që mbledhin çdo ditë&quot;.</span> <span class="verse"><a name="6">6</a>Atëherë Moisiu dhe Aaroni u thanë gjithë bijve të Izraelit: &quot;Në mbrëmje do të mësoni që Zoti është ai që ju nxori nga vendi i Egjiptit;</span> <span class="verse"><a name="7">7</a>dhe në mëngjes keni për të parë lavdinë e Zotit, sepse ai i ka dëgjuar murmuritjet tuaja kundër Zotit; por ne çfarë jemi që murmurisni kundër nesh?&quot;.</span> <span class="verse"><a name="8">8</a>Moisiu tha akoma: &quot;Kjo ka për të ndodhur, kur Zoti do t'ju japë mish për të ngrënë në mbrëmje dhe bukë që të ngopeni në mëngjes, sepse Zoti i dëgjoi murmuritjet tuaja kundër tij. Po ne çfarë jemi?  Murmuritjet tuaja nuk janë kundër nesh, por  kundër Zotit&quot;.</span> <span class="verse"><a name="9">9</a>Pastaj Moisiu i tha Aaronit: &quot;Thuaji gjithë asamblesë së bijve të Izraelit: &quot;Afrohuni para Zotit, sepse ai i dëgjoi murmuritjet tuaja&quot;&quot;.</span> <span class="verse"><a name="10">10</a>Ndërsa Aaroni i fliste tërë asamblesë së bijve të Izraelit, ata u sollën drejt shkretëtirës; dhe ja lavdia e Zotit u shfaq në re.</span> <span class="verse"><a name="11">11</a>Dhe Zoti i foli Moisiut, duke i thënë:</span> <span class="verse"><a name="12">12</a>&quot;Unë i dëgjova murmuritjet e bijve të Izraelit; folu atyre, duke thënë: &quot;Në të ngrysur do të hani mish dhe në mëngjes do të ngopeni me bukë; dhe do të mësoni që unë jam Zoti, Perëndia juaj&quot;&quot;.</span> <span class="verse"><a name="13">13</a>Dhe kështu, aty nga mbrëmja ndodhi që shkurtat u ngritën dhe mbuluan kampin; dhe në mëngjes kishte një shtresë vese rreth kampit.</span> <span class="verse"><a name="14">14</a>Pastaj shtresa e vesës u zhduk, dhe ja, mbi sipërfaqen e shkretëtirës u duk një gjë e hollë dhe e rrumbullakët, e hollë si bryma mbi tokë.</span> <span class="verse"><a name="15">15</a>Kur bijtë e Izraelit e panë, i thanë njeri tjetrit: &quot;Çfarë është?&quot;, sepse nuk e dinin se ç'ishte. Dhe Moisiu u tha atyre: &quot;Kjo është buka që Zoti iu dha për të ngrënë.</span> <span class="verse"><a name="16">16</a>Ja çfarë ka urdhëruar Zoti: Secili të mbledhë aq sa i duhet për ushqimin e tij, një omer për frymë, sipas numrit të personave që jeni; secili nga ju të marrë për ata që janë në çadrën e tij&quot;.</span> <span class="verse"><a name="17">17</a>Bijtë e Izraelit vepruan kështu; disa prej tyre mblodhën më tepër dhe të tjerët më pak.</span> <span class="verse"><a name="18">18</a>E matën me omerin; dhe kush kishte mbledhur shumë nuk pati tepricë; dhe kush kishte mbledhur më pak nuk pati mangut. Gjithkush mblodhi simbas nevojës së tij për ushqim.</span> <span class="verse"><a name="19">19</a>Pastaj Moisiu u tha atyre: &quot;Asnjeri të mos e lërë të teprojë për nesër në mëngjes&quot;.</span> <span class="verse"><a name="20">20</a>Por ata nuk iu bindën Moisiut dhe disa prej tyre lanë teprica edhe për të nesërmen; ajo u kalb duke prodhuar krimba dhe doli një erë e keqe; dhe Moisiu u zemërua me ta.</span> <span class="verse"><a name="21">21</a>Kështu e mblidhnin çdo mëngjes; secili sipas nevojës së tij për ushqim; por kur dielli bëhej i nxehtë, mana e mbledhur shkrihej.</span> <span class="verse"><a name="22">22</a>Kështu ditën e gjashtë mblodhën një racion të dyfishtë buke, dy omerë për secilin prej tyre. Dhe të gjithë krerët e asamblesë erdhën për t'ia referuar Moisiut.</span> <span class="verse"><a name="23">23</a>Atëherë ai u tha: &quot;Kjo është ajo që ka thënë Zoti: Nesër është një ditë solemne pushimi, një e shtunë e shenjtë për Zotin; piqni sot atë që duhet të piqni dhe zieni atë që duhet të zieni; dhe çdo  gjë që ju tepron, vëreni mënjanë dhe ruajeni  deri nesër&quot;.</span> <span class="verse"><a name="24">24</a>Ata pra e ruajtën deri të nesërmen, ashtu si kishte urdhëruar Moisiu; dhe ushqimet e ruajtura nuk lëshuan erë të keqe dhe nuk prodhuan krimba.</span> <span class="verse"><a name="25">25</a>Moisiu tha: &quot;Hajeni sot, se sot është e shtuna e shenjtë e Zotit; sot nuk do ta gjeni nëpër fushat.</span> <span class="verse"><a name="26">26</a>Mblidhni gjatë gjashtë ditëve; sepse ditën e shtatë nuk do ta gjeni më&quot;.</span> <span class="verse"><a name="27">27</a>Dhe ditën e shtatë ndodhi që disa njerëz nga populli dolën për ta mbledhur, por nuk e gjetën.</span> <span class="verse"><a name="28">28</a>Atëherë Zoti i tha Moisiut: &quot;Deri kur do të kundërshtoni të zbatoni urdhërimet e mia dhe ligjet e mia?</span> <span class="verse"><a name="29">29</a>Mos harroni që Zoti ju ka dhënë të shtunën; për këtë arësye ditën e gjashtë ju jep bukë për dy ditë. Secili të qëndrojë në vendin e tij; asnjeri të mos dalë nga çadra e tij ditën e shtatë&quot;.</span> <span class="verse"><a name="30">30</a>Kështu populli pushoi ditën e shtatë.</span> <span class="verse"><a name="31">31</a>Dhe shtëpia e Izraelit e quajti Mana; ajo ishte e ngjashme me farën e koriandrit, e bardhë dhe me shijen e revanisë që bëhet me mjaltë.</span> <span class="verse"><a name="32">32</a>Pastaj Moisiu tha: &quot;Kjo është ajo që Zoti ka urdhëruar: &quot;Mbush me të një omer, me qëllim që të ruhet për pasardhësit tuaj, që ata të shohin bukën që ju bëra të hani në shkretëtirë, kur ju nxora nga vendi i Egjiptit&quot;&quot;.</span> <span class="verse"><a name="33">33</a>Moisiu i tha pastaj Aaronit: &quot;Merr një enë, vër brenda saj një omer të plotë mane dhe vendose para Zotit, me qëllim që të ruhet për pasardhësit tuaj&quot;.</span> <span class="verse"><a name="34">34</a>Ashtu si e kishte urdhëruar Zoti Moisiun, Aaroni e vendosi para Dëshmisë, që të ruhej.</span> <span class="verse"><a name="35">35</a>Dhe bijtë e Izraelit hëngrën manën dyzet vjet, deri sa arritën në një vend të banuar; hëngrën manën deri sa arritën në kufirin e vendit të Kanaanit.</span> <span class="verse"><a name="36">36</a>Omeri është e dhjeta pjesë e efës.</span> </p></div</div></div></body></html>