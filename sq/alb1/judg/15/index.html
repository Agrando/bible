<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/judg/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/judg">Judges</a> &gt <strong>Chapter 15</strong></div><p><span class="verse"><a name="1">1</a>Mbas një farë kohe, kur korret gruri, Sansoni shkoi të vizitojë të shoqen, duke pasur me vete një kec, dhe tha: &quot;Dua të hyj në dhomë te gruaja ime&quot;. Por i ati i saj nuk e lejoi të hyjë,</span> <span class="verse"><a name="2">2</a>dhe i tha: &quot;Mendoja pikërisht që ti e urren, prandaj ia dhashë shokut tënd; a nuk është më e bukur motra e saj më e vogël? Merre, pra, në vend të saj&quot;.</span> <span class="verse"><a name="3">3</a>Sansoni iu përgjegj atyre: &quot;Këtë herë nuk do të kem asnjë faj ndaj Filistejve në rast se do t'u bëj ndonjë të keqe&quot;.</span> <span class="verse"><a name="4">4</a>Kështu Sansoni shkoi dhe kapi treqind dhelpra; pastaj mori pishtarë, i ktheu dhelprat bisht më bisht dhe i vuri nga një pishtar midis dy bishtave.</span> <span class="verse"><a name="5">5</a>Pastaj ndezi pishtarët dhe i la dhelprat të iknin nëpër fushat e grurit të Filistejve, dhe dogji demetet dhe grurin akoma në këmbë madje edhe vreshtat dhe ullishtat.</span> <span class="verse"><a name="6">6</a>Atëherë Filistejtë pyetën: &quot;Kush e bëri këtë?&quot;. Muarrën këtë përgjigje: &quot;Sansoni, dhëndri i burrit të Timnahut, sepse ky mori gruan dhe ia dha si bashkëshorte shokut të tij&quot;. Kështu Filistejtë u ngritën dhe i vunë flakën asaj dhe atit të saj.</span> <span class="verse"><a name="7">7</a>Sansoni u tha atyre: &quot;Me qenë se keni bërë këtë gjë, unë do të hakmerrem sigurisht kundër jush dhe pastaj do të rri&quot;.</span> <span class="verse"><a name="8">8</a>Kështu i goditi në mënyrë të pamëshirshme, duke bërë kërdi të madhe. Pastaj zbriti dhe qendroi në shpellën e shkëmbit të Etamit.</span> <span class="verse"><a name="9">9</a>Atëherë Filistejtë dolën, ngritën kampin e tyre në Juda dhe u shtrinë deri në Lehi.</span> <span class="verse"><a name="10">10</a>Njerëzit e Judës u thanë atyre: &quot;Pse dolët kundër nesh?&quot;. Ata iu përgjigjën: &quot;Dolëm për të kapur Sansonin dhe për t'i bërë atij atë që ai na ka bërë neve&quot;.</span> <span class="verse"><a name="11">11</a>Atëherë tre mijë burra të Judës zbritën në shpellën e shkëmbit të Etamit dhe i thanë Sansonit: &quot;Nuk e di që Filistejtë na sundojnë? Çfarë na bëre kështu?&quot;. Ai u përgjegj kështu: &quot;Atë që më bënë mua, unë ua bëra atyre&quot;.</span> <span class="verse"><a name="12">12</a>Ata i thanë: &quot;Ne kemi zbritur që të të kapim dhe të të dorëzojmë në duart e Filistejve&quot;. Sansoni u përgjegj: &quot;Betohuni që ju nuk do të më vrisni&quot;.</span> <span class="verse"><a name="13">13</a>Atëherë ata i folën duke thënë: &quot;Jo, vetëm do të të lidhim dhe do të të dorëzojmë në duart e tyre; por me siguri nuk do të të vrasim&quot;. Kështu e lidhën me dy litarë të rinj dhe e nxorën nga shpella.</span> <span class="verse"><a name="14">14</a>Kur arriti në Lehi, Filistejtë i dolën përpara me klithma gëzimi; por Fryma e Zotit erdhi fuqishëm mbi të dhe litarët që kishte në krahë u bënë si fije liri që digjen; dhe lidhjet i ranë nga duart.</span> <span class="verse"><a name="15">15</a>Gjeti pastaj një nofull gomari akoma të freskët, shtriu dorën dhe e kapi; me të vrau një mijë njerëz.</span> <span class="verse"><a name="16">16</a>Atëherë Sansoni tha: &quot;Me një nofull gomari, pirgje mbi pirgje! Me një nofull gomari vrava një mijë njerëz&quot;.</span> <span class="verse"><a name="17">17</a>Kur mbaroi së foluri hodhi nofullën dhe e quajti atë vend Ramath-Lehi.</span> <span class="verse"><a name="18">18</a>Pastaj pati një etje të madhe dhe kërkoi ndihmën e Zotit, duke thënë: &quot;Ti lejove këtë çlirim të madh me dorën e shërbëtorit tënd, por a duhet të vdes unë tani nga etja dhe të bie në duart e atyre që nuk janë rrethprerë?&quot;.</span> <span class="verse"><a name="19">19</a>Atëherë Perëndia çau shkëmbin e lugët që ndodhet në Lehi dhe doli ujë prej tij. Ai piu ujë, fryma i tij u gjallërua dhe ai mori jetë. Prandaj e quajti këtë burim En-Hakore; ajo ekziston në Lehi edhe sot.</span> <span class="verse"><a name="20">20</a>Sansoni qe gjyqtar i Izraelit për njëzet vjet në kohën e Filistejve.</span> </p></div</div></div></body></html>