<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/judg/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/judg">Judges</a> &gt <strong>Chapter 6</strong></div><p><span class="verse"><a name="1">1</a>Bijtë e Izraelit bënë atë që është e keqe në sytë e Zotit dhe Zotit i dha në duart e Madianit shtatë vjet me radhë.</span> <span class="verse"><a name="2">2</a>Dora e Madianit u bë e fortë kundër Izraelit; nga frika e Madianitëve, bijtë e Izraelit bënë shpella në male, si dhe guva dhe fortesa.</span> <span class="verse"><a name="3">3</a>Kur Izraeli mbaronte së mbjelluri, Madianitët bashkë me Amalekitët dhe bijtë e lindjes niseshin kundër tij,</span> <span class="verse"><a name="4">4</a>e ngrinin kampin e tyre kundër Izraelitëve, shkatërronin të gjitha prodhimet e vendit deri në Gaza dhe nuk linin në Izrael as mjete jetese, as dhen, as lopë, as gomarë.</span> <span class="verse"><a name="5">5</a>Sepse niseshin me bagëtinë e tyre dhe me çadrat e tyre, dhe arrinin të shumtë si karkalecat; ata dhe devetë e tyre ishin të panumërt dhe vinin në vend për ta shkatërruar.</span> <span class="verse"><a name="6">6</a>Kështu Izraeli u katandis në një varfëri të madhe për shkak të Madianit, dhe bijtë e Izraelit i klithën Zotit.</span> <span class="verse"><a name="7">7</a>Kur bijtë e Izraelit e thirrën Zotin për shkak të Madianit,</span> <span class="verse"><a name="8">8</a>Zoti u dërgoi bijve të Izraelit një profet, që u tha atyre: &quot;Kështu flet Zoti, Perëndia i Izraelit: Unë ju nxora nga Egjipti dhe nga shtëpia e skllavërisë;</span> <span class="verse"><a name="9">9</a>ju çlirova nga dora e Egjiptasve dhe nga dora e të gjithë atyre që ju shtypnin; i dëbova para jush dhe ju dhashë vendin e tyre,</span> <span class="verse"><a name="10">10</a>dhe ju thashë: &quot;Unë jam Zoti, Perëndia i juaj; mos kini frikë nga perënditë e Amorejve në vendin e të cilëve banoni&quot;; por ju nuk ma keni dëgjuar fjalën&quot;.</span> <span class="verse"><a name="11">11</a>Pastaj erdhi Engjëlli i Zotit dhe u ul nën lisin e Ofrahut, që i përkiste Joashit, Abiezeritit, ndërsa biri tij Gedeoni shtinte grurin në një vend të ngushtë për ta shpëtuar nga Madianitët.</span> <span class="verse"><a name="12">12</a>Engjëlli i Zotit iu shfaq dhe i tha: &quot;Zoti është me ty, o luftëtar trim!&quot;.</span> <span class="verse"><a name="13">13</a>Gedeoni iu përgjegj: &quot;Imzot, në rast se Zoti është me ne, atëherë pse na ndodhën tërë këto? Ku janë mrekullitë që na kanë treguar etërit tanë duke thënë: &quot;A nuk na nxori Zoti nga Egjipti?&quot;. Por tani  Zoti na ka braktisur dhe na ka lënë në duart  e Madianit&quot;.</span> <span class="verse"><a name="14">14</a>Atëherë Zoti iu drejtua atij dhe i tha: &quot;Shko me këtë fuqi që ke dhe shpëtoje Izraelin nga dora e Madianit. A nuk jam unë që po të dërgoj?&quot;.</span> <span class="verse"><a name="15">15</a>Ai iu përgjegj: &quot;O Imzot, si mund ta shpëtoj Izraelin? Ja, familja ime është më e dobëta e Manasit, dhe unë jam më i vogli në shtëpinë e atit tim&quot;.</span> <span class="verse"><a name="16">16</a>Zoti i tha: &quot;Por unë do të jem me ty dhe ti ke për t'i mundur Madianitët sikur ata të ishin një njeri i vetëm&quot;.</span> <span class="verse"><a name="17">17</a>Atëherë Gedeoni i tha: &quot;Në rast se kam gjetur hirin tënd, më jep një shenjë se je ti ai që flet me mua.</span> <span class="verse"><a name="18">18</a>Mos u largo, pra, që këtej para se të kthehem te ti, të të sjell blatimin e ushqimit dhe të ta vë përpara&quot;. Zoti tha: &quot;Do të pres sa të kthehesh ti&quot;.</span> <span class="verse"><a name="19">19</a>Atëherë Gedeoni hyri në shtëpi dhe përgatiti një kec dhe kuleç pa maja me një efa miell; e vuri mishin në një shportë dhe lëngun në një kusi, ia çoi atij nën lisin dhe ia ofroi.</span> <span class="verse"><a name="20">20</a>Engjëlli i Zotit i tha: &quot;Merre mishin dhe kuleçët pa maja, vendosi mbi këtë shkëmb dhe derdh mbi to lëngun e mishit&quot;. Dhe ai veproi kështu.</span> <span class="verse"><a name="21">21</a>Atëherë Engjëlli i Zotit shtriu majën e bastunit që kishte në dorë dhe preku mishin dhe kuleçët pa maja; e nga shkëmbi u ngrit një flakë që dogji mishin dhe kuleçet pa maja; pastaj Engjëlli i Zotit u zhduk nga sytë e tij.</span> <span class="verse"><a name="22">22</a>Kështu Gedeoni e kuptoi se kishte të bënte me Engjëllin e Zotit dhe tha: &quot;Vaj medet, o Zot, o Zot! Sepse e pashë Engjëllin e Zotit sy në sy!&quot;.</span> <span class="verse"><a name="23">23</a>Zoti i tha: &quot;Paqja qoftë me ty, mos ki frikë, s'ke për të vdekur!&quot;.</span> <span class="verse"><a name="24">24</a>Atëherë Gedeoni ndërtoi një altar për Zotin dhe e quajti &quot;Jehovah Shalom&quot;. Ai gjendet edhe sot në Ofrahun e Abiezeritëve.</span> <span class="verse"><a name="25">25</a>Po atë natë Zoti i tha: &quot;Merr demin e atit tënd dhe demin e dytë shtatëvjeçar, shemb altarin e Baalit që i përket atit tënd, dhe rrëzo Asherahun që i qendron afër;</span> <span class="verse"><a name="26">26</a>pastaj ndërto një altar për Zotin, Perëndinë tënd, në majë të këtij shkëmbi simbas rregullit të caktuar; pastaj merr demin e dytë dhe ofroje si olokaust mbi lëndën e drurit të Asherahut që do të kesh rrëzuar&quot;.</span> <span class="verse"><a name="27">27</a>Atëherë Gedeoni mori dhjetë burra në mes të shërbëtorëve të tij dhe veproi ashtu siç i kishte thënë Zoti; por me qenë se kishte frikë nga shtëpia e atit të tij dhe nga njerëzit e qytetit, në vend që ta bënte këtë punë ditën, e bëri natën.</span> <span class="verse"><a name="28">28</a>Kur të nesërmen në mëngjes njerëzit e qytetit u ngritën, panë që altari i Baalit ishte shembur, që Asherahu që ndodhej pranë tij ishte rrëzuar dhe që demi i dytë ishte ofruar si olokaust mbi altarin që ishte ndërtuar.</span> <span class="verse"><a name="29">29</a>Dhe i thanë njeri tjetrit: &quot;Kush e bëri këtë?&quot;. Kur pastaj u informuan dhe pyetën, atyre u thanë: &quot;Gedeoni, bir i Joashit, e bëri këtë&quot;.</span> <span class="verse"><a name="30">30</a>Atëherë njerëzit e qytetit i thanë Joashit: &quot;Nxirr jashtë birin tënd dhe të dënohet me vdekje se ka shembur altarin e Baalit dhe ka rrëzuar Asherahun që ndodhej pranë tij&quot;.</span> <span class="verse"><a name="31">31</a>Joashi iu përgjegj të gjithë atyre që ishin ngritur kundër tij: &quot;Ju doni ta mbroni çështjen e Baalit ose ta ndihmoni atë? Ai që do të kërkojë të mbrojë çështjen e tij do të vritet para mëngjesit të  ditës së nesërme. Në rast se ai është zoti,  le ta mbrojë vetë çështjen e tij, sepse i kanë shembur altarin e tij&quot;.</span> <span class="verse"><a name="32">32</a>Prandaj atë ditë Gedeoni u mbiquajt Jerubaal, sepse u tha: &quot;Le të jetë Baali që të luftojë kundër tij, sepse ai ia ka shembur atij altarin&quot;.</span> <span class="verse"><a name="33">33</a>Tërë Madianitët, Amalekitët dhe bijtë e lindjes u mblodhën, kaluan Jordanin dhe ngritën kampin e tyre në luginën e Jizreelit.</span> <span class="verse"><a name="34">34</a>Por Fryma e Zotit depërtoi te Gedeoni që i ra borisë; dhe Abiezeritët u thirrën që t'i shkonin pas.</span> <span class="verse"><a name="35">35</a>Ai dërgoi lajmëtarë edhe në tërë Manasin, i cili u thirr gjithashtu që t'i shkonte pas; dërgoi lajmëtarë edhe te fiset e Asherit, të Zabulonit dhe të Neftalit, të cilët u nisën për të takuar të tjerët.</span> <span class="verse"><a name="36">36</a>Pastaj Gedeoni i tha Perëndisë: &quot;Në rast se ke ndër mend ta shpëtosh Izraelin me dorën time, siç ke thënë,</span> <span class="verse"><a name="37">37</a>ja, unë do të vë një gëzof me lesh te lëmi: në rast se do të ketë vesë vetëm mbi gëzofin dhe gjithë vendi rreth e qark do të mbetet i thatë, atëherë do të kuptoj se ke ndërmend ta shpëtosh Izraelin me dorën time, ashtu si ke thënë&quot;.</span> <span class="verse"><a name="38">38</a>Dhe kështu ndodhi. Të nesërmen në mëngjes Gedeoni u ngrit herët, shtrydhi gëzofin dhe prej tij doli një kupë plot me ujë.</span> <span class="verse"><a name="39">39</a>Por Gedeoni i tha akoma Perëndisë: Mos u ndeztë zemërimi yt kundër meje; unë do të flas edhe një herë. Më lër ta bëj provën edhe një herë tjetër vetëm. Le të mbetet i thatë vetëm gëzofi dhe të ketë vesë mbi të gjithë vendin rreth e qark&quot;.</span> <span class="verse"><a name="40">40</a>Dhe Perëndia veproi ashtu atë natë; vetëm gëzofi mbeti i thatë, dhe pati vesë mbi të gjithë tokën rreth e qark.</span> </p></div</div></div></body></html>