<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/1sam/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/1sam">1 Samuel</a> &gt <strong>Chapter 24</strong></div><p><span class="verse"><a name="1">1</a>Kur Sauli u kthye nga ndjekja e Filistejve, i njoftuan sa vijon: &quot;Ja, Davidi është në shkretëtirën e En-Gedit&quot;.</span> <span class="verse"><a name="2">2</a>Atëherë Sauli mori tre mijë njerëz të zgjedhur nga tërë Izraeli dhe shkoi të kërkojë Davidin dhe njerëzit e tij përballë shkëmbinjve të dhive të egra.</span> <span class="verse"><a name="3">3</a>Me të arritur në vathët e deleve gjatë rrugës, ku ndodhej një shpellë, Sauli hyri brenda saj për të bërë një nevojë natyrale. (Davidi dhe njerëzit e tij ishin në fund të shpellës).</span> <span class="verse"><a name="4">4</a>Njerëzit e Davidit i thanë: &quot;Kjo është dita gjatë së cilës Zoti të thotë: &quot;Ja, unë po ta dorëzoj në dorën tënde armikun tënd; bëj me të ç'të duash&quot;&quot;. Atëherë Davidi u ngrit dhe pa u diktuar preu një cep të mantelit të Saulit.</span> <span class="verse"><a name="5">5</a>Por pas kësaj Davidit i rrahu zemra, sepse i kishte prerë cepin e mantelit Saulit.</span> <span class="verse"><a name="6">6</a>Kështu u tha njerëzve të tij: &quot;Të më ruajë Zoti nga kryerja e një veprimi të tillë kundër zotërisë sime, kundër të vajosurit të Zotit, nga shtrirja e dorës sime kundër tij, sepse është i vajosuri i Zotit&quot;.</span> <span class="verse"><a name="7">7</a>Me këto fjalë Davidi i ndali njerëzit e tij dhe nuk i la të hidhen kundër Saulit. Pastaj Sauli u ngrit, doli nga shpella dhe vazhdoi rrugën e tij.</span> <span class="verse"><a name="8">8</a>Pas kësaj edhe Davidi u ngrit, doli nga shpella dhe i thirri Saulit, duke thënë: &quot;O mbret, o imzot!&quot;. Atëherë Sauli u kthye, dhe Davidi uli fytyrën për tokë dhe u përul.</span> <span class="verse"><a name="9">9</a>Davidi i tha Saulit: &quot;Pse dëgjon fjalët e njerëzve që thonë: &quot;Davidi kërkon të të bëj keq?&quot;.</span> <span class="verse"><a name="10">10</a>Ja, sot sytë e tu panë që sot Zoti të kishte dorëzuar në duart e mia në atë shpellë; dikush më tha të të vras, por unë të kurseva dhe thashë: &quot;Nuk do ta shtrij dorën kundër zotërisë tim, sepse është i vajosuri i Zotit&quot;.</span> <span class="verse"><a name="11">11</a>Veç kësaj, o ati im, shiko në dorën time cepin e mantelit tënd. Në rast se kam prerë cepin e mantelit tënd dhe nuk të kam vrarë, mund të kuptosh dhe të bindesh që nuk ka në veprimet e mia ligësi,  as rebelim dhe se nuk kam mëkatuar kundër teje;  por ti po më kurdis gracka për të më hequr jetën!</span> <span class="verse"><a name="12">12</a>Zoti le të vendosë midis teje dhe meje dhe Zoti le të më marrë hakun kundër teje; sepse unë nuk do ta ngre dorën kundër teje.</span> <span class="verse"><a name="13">13</a>Ashtu si thotë proverbi i lashtë: &quot;Ligësia vjen nga të liqtë&quot;. Por unë nuk do ta shtrij dorën time kundër teje.</span> <span class="verse"><a name="14">14</a>Kundër kujt ka dalë mbreti i Izraelit? Cilin je duke persekutuar? Një qen të ngordhur, një plesht?</span> <span class="verse"><a name="15">15</a>Zoti le të jetë gjykatës dhe le të sigurojë drejtësi midis meje dhe teje; të ketë mundësinë të shohë dhe të mbrojë çështjen time, të më japë hak, duke më liruar nga duart e tua&quot;.</span> <span class="verse"><a name="16">16</a>Kur Davidi mbaroi së thëni këto fjalë Saulit, ky i tha: &quot;Ky është zëri yt, biri im David?&quot;. Dhe Sauli ngriti zërin dhe filloi të qajë.</span> <span class="verse"><a name="17">17</a>Pastaj i tha Davidit: &quot;Ti je më i drejtë se unë, sepse më ke bërë të mira, kurse unë të kam bërë të këqija.</span> <span class="verse"><a name="18">18</a>Ti sot tregove qe je sjellë mirë me mua, sepse Zoti më kishte lënë në duart e tua, por ti nuk më vrave.</span> <span class="verse"><a name="19">19</a>Kur, pra, një njeri takon armikun e tij dhe e lë të shkojë në paqe? Zoti të dhëntë të mira për atë që më ke bërë sot.</span> <span class="verse"><a name="20">20</a>Tani e di me siguri që ti do të mbretërosh dhe që mbretëria e Izraelit do të jetë e qëndrueshme në duart e tua.</span> <span class="verse"><a name="21">21</a>Prandaj betomu në emër të Zotit që nuk do t'i vrasësh pasardhësit e mi pas meje dhe nuk do ta fshish emrin tim nga shtëpia e atit tim&quot;.</span> <span class="verse"><a name="22">22</a>Davidi iu betua Saulit. Pastaj Sauli shkoi në shtëpinë e tij, ndërsa Davidi dhe njerëzit e tij u ngjitën në fortesë.</span> </p></div</div></div></body></html>