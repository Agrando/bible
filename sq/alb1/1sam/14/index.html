<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/1sam/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/1sam">1 Samuel</a> &gt <strong>Chapter 14</strong></div><p><span class="verse"><a name="1">1</a>Një ditë ndodhi që Jonathani, bir i Saulit, i tha shqyrtarit të tij të ri: &quot;Eja, shkojmë drejt pozicioneve të Filistejve, që ndodhen në anën tjetër&quot;. Por nuk i tha asgjë të atit.</span> <span class="verse"><a name="2">2</a>Sauli rrinte atëherë në skajin e Gibeahut nën shegën që është në Migron, dhe njerëzit që ishin me të arrinin në rreth gjashtë qind veta.</span> <span class="verse"><a name="3">3</a>Ahijahu, bir i Ahitubit, vëllai i Ikabodit, birit të Finehasit, birit të Elit, prift i Zotit, në Shiloh kishte veshur efodin. Por populli nuk e dinte që Jonathani kishte ikur.</span> <span class="verse"><a name="4">4</a>Ndërmjet kalimeve nëpër të cilat Jonathani kërkonte të arrinte në pozicionin e Filistejve, kishte një shkëmb që ngrihej nga një anë dhe një shkëmb që ngrihej nga ana tjetër; njëri quhej Botsets dhe tjetri Seneh.</span> <span class="verse"><a name="5">5</a>Njeri nga shkëmbinjtë ngrihej në veri, përballë Mikmashit dhe tjetri në jug, përballë Gibeahut.</span> <span class="verse"><a name="6">6</a>Jonathani i tha shqyrtarit të ri: &quot;Eja, shkojmë drejt pozicioneve të këtyre të parrethprerëve; ndofta Zoti ka për të vepruar në favorin tonë, sepse asgjë nuk e pengon Zotin të sigurojë shpëtimin me shumë ose me pak njerëz&quot;.</span> <span class="verse"><a name="7">7</a>Shqyrtari i tij iu përgjegj: &quot;Bëj ç'ke për zemër; shko përpara; jam gati të shkoj me ty ku ta dëshirojë zemra jote&quot;.</span> <span class="verse"><a name="8">8</a>Atëherë Jonathani tha: &quot;Ja, ne do të shkojmë drejt atyre njerëzve dhe do t'i bëjmë që të na shohin.</span> <span class="verse"><a name="9">9</a>Po të na thonë: &quot;Ndaluni deri sa t'ju arrijmë&quot;, ne do të qëndrojmë në vend dhe nuk do të shkojmë tek ata;</span> <span class="verse"><a name="10">10</a>por në rast se na thonë: &quot;Ejani te ne&quot;, ne do të shkojmë, sepse Zoti i ka dhënë në duart tona; dhe kjo do të na shërbejë si shenjë&quot;.</span> <span class="verse"><a name="11">11</a>Kështu të dy u panë nga garnizoni i Filistejve; dhe Filistejtë thanë: &quot;Ja Hebrenjtë që po dalin nga shpellat ku ishin fshehur!&quot;.</span> <span class="verse"><a name="12">12</a>Pastaj njerëzit e garnizonit iu kthyen Jonathanit dhe shqyrtarit të tij dhe thanë: &quot;Ejani te ne se kemi diçka për t'ju thënë&quot;. Atëherë Jonathani i tha shqyrtarit të tij: &quot;Eja pas meje, sepse Zoti i ka dhënë në duart e Izraelit&quot;.</span> <span class="verse"><a name="13">13</a>Jonathani u ngjit duke u kacavarur me duar dhe me këmbë, i ndjekur nga shqyrtari i tij. Filistejtë binin përpara Jonathanit, dhe shqyrtari pas tij i vriste.</span> <span class="verse"><a name="14">14</a>Kjo qe masakra e parë e kryer nga Jonathani dhe nga shqyrtari i tij; në të humbën jetën rreth njëzet veta, në një sipërfaqe prej rreth gjysmë jugeri tokë.</span> <span class="verse"><a name="15">15</a>Tmerri u përhap në kamp, në fshatra dhe në gjithë popullin; edhe garnizoni dhe cubat u trembën gjithashtu; bile edhe toka u drodh dhe u shndërrua kështu në një llahtarë të Perëndisë.</span> <span class="verse"><a name="16">16</a>Rojet e Saulit në Gibeah të Beniaminit vështruan dhe panë që turma po shpërndahej dhe po ikte sa andej këtej.</span> <span class="verse"><a name="17">17</a>Atëherë Sauli u tha njerëzve që ishin me të: &quot;Bëni apelin për të parë se kush ka ikur nga ne&quot;. U bë apeli, dhe ja, mungonin Jonathani dhe shqyrtari i tij.</span> <span class="verse"><a name="18">18</a>Atëherë Sauli i tha Ahijaut: &quot;Afroje arkën e Perëndisë!&quot; (sepse në atë kohë arka e Perëndisë ishte me bijtë e Izraelit).</span> <span class="verse"><a name="19">19</a>Ndërsa Sauli fliste me priftin, rrëmuja në kampin e Filistejve vazhdonte të shtohej; kështu Sauli i tha priftit: &quot;Hiqe dorën tënde!&quot;.</span> <span class="verse"><a name="20">20</a>Pastaj Sauli dhe tërë populli që ishte me të u mblodhën dhe lëvizën drejt vendit të betejës; dhe ja që shpata e secilit drejtohej kundër shokut të tij dhe rrëmuja ishte shumë e madhe.</span> <span class="verse"><a name="21">21</a>Vetë Hebrenjtë, të cilët prej pak kohe gjendeshin me Filistejtë dhe ishin ngjitur bashkë me ta në kamp nga krahina përreth, u bashkuan me Izraelitët që ishin me Saulin dhe Jonathanin.</span> <span class="verse"><a name="22">22</a>Po kështu tërë Izraelitët që ishin fshehur në zonën malore të Efraimit, kur mësuan që Filistejtë po ia mbathnin, filluan edhe ata t'i ndjekin duke marrë pjesë në betejë.</span> <span class="verse"><a name="23">23</a>Kështu atë ditë Zoti e shpëtoi Izraelin dhe beteja u shtri deri në Beth-Aven.</span> <span class="verse"><a name="24">24</a>Por atë ditë njerëzit e Izraelit ishin të rraskapitur, sepse Sauli e kishte vënë popullin të betohej: &quot;I mallkuar qoftë ai që do të prekë ushqim para mbrëmjes, para se të hakmerrem me armiqtë e mi&quot;.</span> <span class="verse"><a name="25">25</a>Tërë populli hyri në një pyll, ku kishte mjaltë për tokë.</span> <span class="verse"><a name="26">26</a>Me të hyrë populli në pyll, ai pa mjaltin që kullonte; por askush nuk e çoi dorën në gojë, sepse populli kishte frikë nga betimi që kishte bërë.</span> <span class="verse"><a name="27">27</a>Por Jonathani nuk e kishte dëgjuar atin e tij kur ai e kishte vënë popullin të betohej; prandaj zgjati majën e bastunit që kishte në dorë, e ngjeu në hojet e mjaltit dhe e çoi në gojë; kështu shikimi i tij u bë më i qartë.</span> <span class="verse"><a name="28">28</a>Njeri nga populli mori fjalën dhe tha: &quot;Ati yt e ka vënë enkas popullin ta bëjë këtë betim, duke thënë: &quot;Mallkuar qoftë ai njeri që do të prekë ushqim sot&quot;, megjithëse populli ishte i rraskapitur&quot;.</span> <span class="verse"><a name="29">29</a>Atëherë Jonathani tha: &quot;Ati im i solli dëm vendit; unë shijova pak nga ky mjaltë dhe shikimi im u bë më i qartë.</span> <span class="verse"><a name="30">30</a>Sa më mirë do të kishte qenë sikur populli të kishte ngrënë sot lirisht plaçkën që gjeti te armiqtë! A nuk do të kishte pasur një masakër më të madhe të Filistejve?&quot;.</span> <span class="verse"><a name="31">31</a>Po atë ditë ata i mundën Filistejtë nga Mikmashi deri në Aijalon, por populli ishte tepër i lodhur.</span> <span class="verse"><a name="32">32</a>Kështu populli u hodh mbi plaçkën, rrëmbeu dele, lopë dhe viça dhe i theri për tokë; dhe populli i hëngri me gjithë gjakun e tyre.</span> <span class="verse"><a name="33">33</a>Këtë ia treguan Saulit dhe i thanë: &quot;Ja, populli po mëkaton kundër Zotit duke ngrënë mish me gjithë gjakun&quot;. Ai tha: &quot;Ju keni kryer një shkelje; rrukullisni menjëherë një gur të madh pranë meje&quot;.</span> <span class="verse"><a name="34">34</a>Pastaj Sauli urdhëroi: &quot;Shpërndahuni midis popullit dhe i thoni: &quot;Secili të sjellë këtu tek unë lopën dhe delen e tij; i therrni këtu dhe pastaj i hani, por mos mëkatoni ndaj Zotit, duke ngrënë mish  me gjithë gjakun e tij!&quot;. Kështu gjithkush  nga populli solli me vete lopën e tij dhe e theri në atë vend.</span> <span class="verse"><a name="35">35</a>Sauli ndërtoi pastaj një altar kushtuar Zotit; ky ishte altar i parë që ai i ndërtoi Zotit.</span> <span class="verse"><a name="36">36</a>Pastaj Sauli tha: &quot;Të zbresim natën për të ndjekur Filistejtë dhe t'i zhveshim deri në dritën e mëngjesit; dhe të mos lëmë asnjë prej tyre të gjallë&quot;. Populli u përgjegj: &quot;Vepro si të të duket më</span> <span class="verse"><a name="37">37</a>Kështu Sauli e pyeti Perëndinë: &quot;A duhet të zbres për të ndjekur Filistejtë? A do t'i lësh në duart e Izraelit?&quot;. Por Perëndia nuk dha asnjë përgjigje.</span> <span class="verse"><a name="38">38</a>Atëherë Sauli tha: &quot;Afrohuni këtu, ju gjithë krerë të popullit, pranoni dhe shikoni mëkatin e kryer sot,</span> <span class="verse"><a name="39">39</a>sepse, ashtu siç është e vërtetë që Zoti, shpëtimtari i Izraelit, jeton edhe sikur të gjendej te Jonathani, biri im, ai duhet të vdesë&quot;. Por asnjeri nga tërë populli nuk iu përgjegj atij.</span> <span class="verse"><a name="40">40</a>Atëherë ai i tha gjithë Izraelit: &quot;Ju qëndroni në një anë, dhe unë dhe biri im Jonathan do të qëndrojmë nga ana tjetër&quot;. Populli iu përgjegj Saulit: &quot;Bëj atë që të duket më mirë&quot;.</span> <span class="verse"><a name="41">41</a>Prandaj Sauli i tha Zotit: &quot;O Perëndi i Izraelit, na jep përgjigjen e drejtë&quot;. Kështu u caktuan Jonathani dhe Sauli dhe populli jo.</span> <span class="verse"><a name="42">42</a>Pastaj Sauli tha: &quot;Hidhni short midis meje dhe Jonathanit, birit tim&quot;. Kështu u caktua Jonathani.</span> <span class="verse"><a name="43">43</a>Atëherë Sauli i tha Jonathanit: &quot;Më trego ç'ke bërë&quot;. Jonathani i tha: &quot;Kam provuar pak mjaltë me majën e bastunit që kisha në dorë; ja, ku jam, kam për të vdekur!&quot;.</span> <span class="verse"><a name="44">44</a>Sauli tha: &quot;Perëndia e bëftë këtë dhe bile më keq, sepse ti ke për të vdekur me siguri, o Jonathan!&quot;.</span> <span class="verse"><a name="45">45</a>Po populli i tha Saulit: &quot;A duhet të vdesë Jonathani që ka sjellë këtë çlirim të madh në Izrael? Mos ndodhtë kurrë! Ashtu siç është e vërtetë që Zoti jeton, nuk ka për të rënë në tokë as edhe një  fije floku nga koka e tij, sepse sot ai ka  vepruar bashkë me Perëndinë&quot;! Kështu populli e shpëtoi Jonathanin dhe ai nuk vdiq.</span> <span class="verse"><a name="46">46</a>Pastaj Sauli u kthye nga ndjekja e Filistejve dhe Filistejtë u kthyen në vendin e tyre.</span> <span class="verse"><a name="47">47</a>Kështu Sauli e forcoi mbretërinë e Izraelit dhe luftoi kundër gjithë armiqve që ndodheshin rreth e qark: Moabit, bijve të Amonit, Edomit, mbretërve të Tsobahut dhe Filistejve; ai korrte fitore nga çdo anë që të kthehej.</span> <span class="verse"><a name="48">48</a>Kreu vepra trimërie, mundi Amalekitët dhe çliroi nga duart e atyre që e plaçkitnin.</span> <span class="verse"><a name="49">49</a>Bijtë e Saulit ishin Jonathani, Jishuji dhe Malkishuahu; dy bijat e tij quheshin Merab, më e madhja, dhe Mikal më e vogla.</span> <span class="verse"><a name="50">50</a>E shoqja e Saulit quhej Ahinoam, ishe bija e Ahimaazit; emri i komandantit të ushtrisë së tij ishte Abner, bir i Nrerit, ungji i Saulit.</span> <span class="verse"><a name="51">51</a>Kishi, ati i Saulit, dhe Neri, ati i Abnerit, ishin bijtë e Abielit.</span> <span class="verse"><a name="52">52</a>Gjatë gjithë jetës së Saulit pati një luftë të pamëshirshme kundër Filistejve; çdo njeri të fortë dhe çdo të ri trim që Sauli shikonte, i merrte me vete.</span> </p></div</div></div></body></html>