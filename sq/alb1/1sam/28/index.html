<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/1sam/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/1sam">1 Samuel</a> &gt <strong>Chapter 28</strong></div><p><span class="verse"><a name="1">1</a>Ato ditë Filistejtë mblodhën ushtrinë e tyre për të luftuar Izraelin. Atëherë Akishi i tha Davidit: &quot;Dije mirë që duhet të dalësh të luftosh bashkë me mua, ti dhe njerëzit e tu&quot;.</span> <span class="verse"><a name="2">2</a>Davidi iu përgjegj Akishit: &quot;Ti me siguri ke për të parë atë që do të bëjë shërbëtori yt&quot;. Atëherë Akishi i tha Davidit: &quot;Mirë, pra, unë do të të bëhem roje personale për gjithnjë&quot;.</span> <span class="verse"><a name="3">3</a>Samueli kishte vdekur dhe gjithë Izraeli e kishte qarë, e kishin varrosur në Ramah, në qytetin e tij. Dhe Sauli kishte përzënë nga vendi mediumet dhe shortarët.</span> <span class="verse"><a name="4">4</a>Kështu Filistejtë u mblodhën dhe erdhën të fushojnë në Shunem, ndërsa Sauli mblodhi tërë Izraelin dhe fushoi në Gilboa.</span> <span class="verse"><a name="5">5</a>Kur Sauli pa ushtrinë e Filistejve pati frikë dhe zemra e tij u drodh fortë.</span> <span class="verse"><a name="6">6</a>Kështu Sauli i kërkoi këshillë Zotit dhe Zoti nuk iu përgjegj as me anë të ëndrrave, as nëpërmjet Urimit dhe as me anë të profetëve.</span> <span class="verse"><a name="7">7</a>Atëherë Sauli u tha shërbëtorëve të tij: &quot;Më gjeni një grua që të jetë mediume, me qëllim që unë të mund të shkoj tek ajo për t'u këshilluar&quot;. Shërbëtorët e tij i thanë: &quot;Ja, në En-Dor ka një grua që është mediume&quot;.</span> <span class="verse"><a name="8">8</a>Kështu Sauli u vesh ndryshe për të mos u njohur dhe u nis me dy burra. Arritën tek ajo grua natën dhe Sauli i tha: &quot;Bëj një shortari për mua, të lutem, me një seancë spiritizmi dhe më thirr atë që do të të them&quot;.</span> <span class="verse"><a name="9">9</a>Gruaja iu përgjegj: &quot;Ja, ti e di ç'ka bërë Sauli; ai i ka shfarosur nga vendi mediumet dhe shortarët. Pse i ngre një grackë jetës sime, për të shkaktuar vdekjen time?&quot;.</span> <span class="verse"><a name="10">10</a>Atëherë Sauli iu betua në emër të Zotit, duke thënë: &quot;Ashtu siç është e vërtetë që Zoti rron, asnjë ndëshkim nuk do të kesh për këtë!&quot;.</span> <span class="verse"><a name="11">11</a>Gruaja i tha: &quot;Cilin duhet të të nxjerr?&quot;. Ai i tha: &quot;Më nxirr Samuelin&quot;.</span> <span class="verse"><a name="12">12</a>Kur pa Samuelin, gruaja bërtiti me zë të lartë; dhe gruaja i tha Saulit: &quot;Pse më mashtrove? Ti je Sauli!&quot;.</span> <span class="verse"><a name="13">13</a>Mbreti iu përgjegj: &quot;Mos ki frikë; çfarë shikon?&quot;. Gruaja i tha Saulit: &quot;Shoh një qenie mbinjerëzore që ngrihet nga toka&quot;.</span> <span class="verse"><a name="14">14</a>Ai e pyeti: &quot;Ç'formë ka?&quot;. Ajo u përgjegj: &quot;Éshtë një plak që po ngjitet dhe është mbështjellë me një mantel&quot;. Atëherë Sauli kuptoi se ishte Samueli, u përul me fytyrën për tokë dhe ra përmbys.</span> <span class="verse"><a name="15">15</a>Samueli i tha Saulit: &quot;Pse më shqetësove duke bërë që të dal?&quot;. Sauli iu përgjegj: &quot;Ndodhem në një ankth të madh, sepse Filistejtë më luftojnë dhe Perëndia është larguar nga unë, dhe nuk më përgjigjet</span> <span class="verse"><a name="16">16</a>Samueli i tha: &quot;Pse këshillohesh me mua, në qoftë se Zoti është larguar nga ti dhe është bërë armiku yt?</span> <span class="verse"><a name="17">17</a>Zoti veproi ashtu siç kishte thënë nëpërmjet meje. Zoti e shkëputi mbretërinë nga duart e tua dhe ia dha një tjetri, Davidit,</span> <span class="verse"><a name="18">18</a>sepse nuk iu binde zërit të Zotit dhe nuk zbatove në jetë zemërimin e thellë të tij kundër Amalekut; për këtë arsye Zoti të bëri sot këtë gjë.</span> <span class="verse"><a name="19">19</a>Zoti do ta japë edhe Izraelin bashkë me ty në duart e Filistejve; nesër ti dhe bijtë e tu do të jeni me mua. Zoti do të japë gjithashtu ushtrinë e Izraelit në duart e Filistejve.</span> <span class="verse"><a name="20">20</a>Atëherë Sauli ra menjëherë për së gjati për tokë, sepse ishte trembur shumë nga fjalët e Samuelit; ai kishte qenë edhe më parë pa fuqi, sepse nuk kishte ngrënë tërë atë ditë dhe tërë atë natë.</span> <span class="verse"><a name="21">21</a>Gruaja iu afrua Saulit dhe duke e parë të tmerruar fare, i tha: &quot;Ja, shërbëtorja jote iu bind zërit tënd; unë vura në rrezik jetën time për t'iu bindur fjalëve që më the.</span> <span class="verse"><a name="22">22</a>Prandaj dëgjo edhe ti zërin e shërbëtores sate dhe lermë të vë para teje një copë buke; ha, sepse kështu do të marrësh fuqi për ta rifilluar rrugën&quot;.</span> <span class="verse"><a name="23">23</a>Por ai refuzoi dhe tha: &quot;Nuk do të ha&quot;. Por shërbëtorët e tij bashkë me gruan ngulën këmbë dhe ai i dëgjoi; kështu u ngrit nga toka dhe u ul në shtrat.</span> <span class="verse"><a name="24">24</a>Gruaja kishte në shtëpi një viç të majmë; e theri shpejt e shpejt, pastaj mori miellin, gatoi brumin dhe përgatiti disa bukë pa maja.</span> <span class="verse"><a name="25">25</a>I vuri këto ushqime Saulit dhe shërbëtorëve të tij, dhe ata i hëngrën; pastaj u ngritën dhe u nisën po atë natë.</span> </p></div</div></div></body></html>