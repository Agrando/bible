<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/zeph/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/zeph">Zephaniah</a> &gt <strong>Chapter 2</strong></div><p><span class="verse"><a name="1">1</a>Mblidhuni, mblidhuni bashkë, o komb i pacipë,</span> <span class="verse"><a name="2">2</a>para se dekreti të ketë efekt, para se dita të kalojë si byku, para se të bjerë mbi ju zemërimi i zjarrtë i Zotit, para se të vijë mbi ju dita e zemërimit të Zotit.</span> <span class="verse"><a name="3">3</a>Kërkoni Zotin ju të gjithë, të përulurit e dheut, që zbatoni ligjin e tij. Kërkoni drejtësinë, kërkoni përulësinë. Ndofta do të jeni të mbrojtur në ditën e zemërimit të Zotit.</span> <span class="verse"><a name="4">4</a>Sepse Gaza do të braktiset dhe Ashkeloni do të bëhet një shkreti; do të dëbojnë Ashdodin me dhunë në mes të ditës, dhe Ekroni do të çrrënjoset.</span> <span class="verse"><a name="5">5</a>Mjerë banorët e bregut të detit, mjerë kombi i Kerethejve! Fjala e Zotit është kundër teje, o Kanaan, vend i Filistejve: &quot;Unë do të të shkatërroj dhe nuk do të mbetet më asnjë i gjallë&quot;.</span> <span class="verse"><a name="6">6</a>Kështu bregu i detit do të jetë i tëri kullotë me banesa për barinjtë dhe vathë për kopetë.</span> <span class="verse"><a name="7">7</a>Bregdeti do t'i përkasë mbeturinës së shtëpisë së Judës; në këto vende do të kullotin kopetë; në mbrëmje do të pushojnë në shtëpitë e Ashkelonit, sepse Zoti, Perëndia i tyre, do t'i vizitojë dhe do t'i kthejë nga robëria.</span> <span class="verse"><a name="8">8</a>&quot;Kam dëgjuar përbuzjen e Moabit dhe fyerjet e rënda të bijve të Amonit, me të cilat kanë fyer popullin tim dhe janë zmadhuar në dëm të territorit të tyre.</span> <span class="verse"><a name="9">9</a>Prandaj, ashtu siç është e vërtetë që unë rroj&quot;, thotë Zoti i ushtrive, Perëndia i Izraelit, &quot;me siguri Moabi do të jetë si Sodoma, dhe bijtë e Amonit si Gomorra, një vend i zënë nga hithrat dhe kripërat,  një shkreti përjetë. Kusuri i popullit  tim do t'i plaçkitë dhe mbeturina e popullit tim do t'i zotërojë.</span> <span class="verse"><a name="10">10</a>Kjo do t'u ndodhë për shkak të kryelartësisë së tyre, sepse kanë fyer dhe trajtuar me arrogancë popullin e Zotit të ushtrive.</span> <span class="verse"><a name="11">11</a>Zoti do të jetë i tmerrshëm kundër tyre, sepse do t'i përkulë tërë perënditë e tokës; dhe secili do ta adhurojë nga vendi i tij, po, tërë ishujt e kombeve.</span> <span class="verse"><a name="12">12</a>Edhe ju, Etiopas, do të vriteni nga shpata ime&quot;.</span> <span class="verse"><a name="13">13</a>Ai do të shtrijë dorën kundër veriut, do të shkatërrojë Asirinë dhe do ta bëjë Niniven shkreti, një vend të thatë si shkretëtira.</span> <span class="verse"><a name="14">14</a>Në mes të tij do të struken kopetë, tërë kafshët e kombeve; si pelikani ashtu dhe çafka do të kalojnë natën mbi kapitelet e shtyllave të tij; zëri i tyre do të dëgjohet në dritare; shkretimi do të  jetë mbi pragje, sepse do të shkatërrojë  veshjen me panela kedri.</span> <span class="verse"><a name="15">15</a>Ky është qyteti i qejfeve që rrinte i sigurt dhe thoshte në zemër të vet: &quot;Unë, dhe askush tjetër veç meje&quot;. Vallë si u bë një shkreti, një vend ku struken kafshët? Kushdo që do t'i kalojë afër do të fërshëllejë dhe do të tundë dorën.</span> </p></div</div></div></body></html>