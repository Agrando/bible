<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/isa/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/isa">Isaiah</a> &gt <strong>Chapter 41</strong></div><p><span class="verse"><a name="1">1</a>Ishuj, mbani heshtje! Le të marrin forca të reja popujt; le të afrohen dhe pastaj të flasin. Të mblidhemi bashkë për të gjykuar!</span> <span class="verse"><a name="2">2</a>&quot;Kush e ka nxitur një nga lindja, duke e thirrur në këmbët e tij në drejtësi? Kush i dorëzoi kombet dhe i nënshtroi mbretërit? Ai ia jep si pluhur shpatës së tij dhe si kashtë e shpërndarë harkut të tij.</span> <span class="verse"><a name="3">3</a>Ai i përndjek dhe ecën i sigurtë nëpër një rrugë mbi të cilën këmbët e tij nuk kanë shkelur kurrë.</span> <span class="verse"><a name="4">4</a>Kush ka vepruar dhe ka kryer këtë, duke thirrur brezat që nga fillimi? Unë Zoti, jam i pari dhe, me ata të fundit, do të jem po ai&quot;.</span> <span class="verse"><a name="5">5</a>Ishujt e shohin dhe i ka zënë frika, skajet e tokës dridhen; po afrohen, po arrijnë.</span> <span class="verse"><a name="6">6</a>Secili ndihmon shokun e tij dhe i thotë vëllait të tij: &quot;Kurajo&quot;.</span> <span class="verse"><a name="7">7</a>Farkëtari i jep zemër argjendarit dhe ai që i jep dorën e fundit punës me çekiç i jep zemër atij që i bie kudhrës dhe thotë për saldaturën: &quot;Mirë është&quot; dhe e përforcon me gozhda që të mos lëvizë.</span> <span class="verse"><a name="8">8</a>&quot;Por ti, Izrael, shërbëtori im, Jakob që kam zgjedhur, pasardhës i Abrahamit, mikut tim,</span> <span class="verse"><a name="9">9</a>ty që të mora nga skajet e tokës, që kam thirrur nga cepat më të largëta të saj dhe të kam thënë: &quot;Ti je shërbëtori im, të kam zgjedhur dhe nuk të kam hedhur poshtë&quot;.</span> <span class="verse"><a name="10">10</a>Mos ki frikë, sepse unë jam me ty, mos e humb, sepse unë jam Perëndia yt. Unë të forcoj dhe njëkohësisht të ndihmoj dhe të mbaj me dorën e djathtë të drejtësisë sime.</span> <span class="verse"><a name="11">11</a>Ja, tërë ata që janë zemëruar kundër teje do të turpërohen dhe do të shushaten; ata që luftojnë kundër teje do të katandisen në hiç dhe do të zhduken.</span> <span class="verse"><a name="12">12</a>Ti do t'i kërkosh, por nuk do t'i gjesh më ata që të kundërshtonin; ata që të bënin luftë do të jenë asgjë, si një gjë që nuk ekziston më.</span> <span class="verse"><a name="13">13</a>Sepse unë, Zoti, Perëndia yt, të zë nga dora e djathtë dhe të them: &quot;Mos u frikëso, unë të ndihmoj&quot;.</span> <span class="verse"><a name="14">14</a>&quot;Mos u frikëso, o krimb i Jakobit, o njerëz të Izraelit! Unë të ndihmoj&quot;, thotë Zoti; &quot;Shpëtimtari yt është i Shenjti i Izraelit.</span> <span class="verse"><a name="15">15</a>Ja, unë të bëj një shirëse të re me dhëmbë të mprehura; ti do të shish malet dhe do t'i katandisësh në pluhur, dhe do t'i bësh kodrat si byk.</span> <span class="verse"><a name="16">16</a>Ti do t'i frysh, era do t'i çojë larg dhe shakullima do t'i shpërndajë; por ti do të gëzohesh te Zoti dhe do të përlëvdohesh tek i Shenjti i Izraelit.</span> <span class="verse"><a name="17">17</a>Të mjerët dhe të varfërit kërkojnë ujë, por mungon; gjuha e tyre u është tharë nga etja; unë, Zoti do t'ua plotësoj dëshirën; unë, Perëndia i Izraelit, nuk do t'i braktis.</span> <span class="verse"><a name="18">18</a>Do të bëj që të dalin lumenj mbi kodrat e zhveshura dhe burime në mes të luginave; do ta bëjë shkretëtirën një liqen uji dhe tokën e thatë burim ujërash.</span> <span class="verse"><a name="19">19</a>Do të mbjell në shkretëtirë kedrin, akacien, mërsinën dhe ullirin, do të mbjellë në Arabah qiparisin, vidhin dhe bredhin,</span> <span class="verse"><a name="20">20</a>me qëllim që ta shohin, ta dinë, ta konsiderojnë dhe ta kuptojnë të gjithë tok se dora e Zotit e ka bërë këtë gjë dhe i Shenjti i Izraelit e ka krijuar.</span> <span class="verse"><a name="21">21</a>Paraqitni çështjen tuaj, thotë Zoti, parashtroni arsyetimet tuaja, thotë Mbreti i Jakobit.</span> <span class="verse"><a name="22">22</a>Le t'i parashtrojnë dhe të na njoftojnë ç'ka për të ndodhur. Le të deklarojnë cilat ishin gjërat e kaluara, në mënyrë që të mund t'i shqyrtojmë dhe të njohim kryerjen e tyre; ose na njoftoni ç'ka për të ndodhur.</span> <span class="verse"><a name="23">23</a>Na njoftoni ç'ka për të ndodhur në të ardhmen, dhe kështu do të mësojmë se jeni perëndi; po, na bëni të mirë apo të keqe në mënyrë që të mbetemi të habitur duke i parë bashkë.</span> <span class="verse"><a name="24">24</a>Ja, ju jeni një hiç dhe vepra juaj nuk vlen asgjë; ai që ju zgjedh kryen një gjë të neveritshme.</span> <span class="verse"><a name="25">25</a>Unë thirra dikë nga veriu, dhe ai ka për të ardhur, nga lindja ai do të përmëndë emrin tim; do t'i shkelë princat sikur të ishin prej argjile, ashtu siç vepron poçari që e ngjesh baltën.</span> <span class="verse"><a name="26">26</a>Kush e shpalli këtë që në krye me qëllim që ta dinim, shumë më parë që të mund të thonim: &quot;A është e drejtë&quot;? Por nuk ka njeri që ta ketë njoftuar këtë gjë, njeri që ta ketë shpallur, njeri që të ketë dëgjuar fjalët tuaja.</span> <span class="verse"><a name="27">27</a>E shpalla i pari në Sion: &quot;Shikoni, ja ku janë!&quot;, dhe në Jeruzalem dërgova një lajmëtar me lajme të mira.</span> <span class="verse"><a name="28">28</a>Shikova, por nuk kishte asnjë, vërtetë asnjë midis tyre që të dinte të jepte një këshillë, apo, i pyetur, mund të më jepte një përgjigje.</span> <span class="verse"><a name="29">29</a>Ja, të gjithë këta janë kot; veprat e tyre janë një hiç dhe shtatoret e tyre janë erë dhe gjëra pa kurrfarë vlere&quot;.</span> </p></div</div></div></body></html>