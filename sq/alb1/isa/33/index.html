<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/isa/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/isa">Isaiah</a> &gt <strong>Chapter 33</strong></div><p><span class="verse"><a name="1">1</a>Mjerë ti që shkreton edhe sikur të mos kesh qenë i shkretuar, që vepron me pabesi edhe sikur të mos jetë vepruar me pabesi kundër teje! Kur të kesh mbaruar së shkatërruari do të shkatërrohesh edhe</span> <span class="verse"><a name="2">2</a>O Zot, ki mëshirë për ne, që kemi shpresë te ti. Bëhu krahu ynë çdo mëngjes dhe shpëtimi ynë në kohë fatkeqësie.</span> <span class="verse"><a name="3">3</a>Nga zhurma e një turme, popujt ikin, kur ti çohesh kombet shpërndahen.</span> <span class="verse"><a name="4">4</a>Plaçka juaj e luftës do të mblidhet ashtu siç mblidhen vemjet; ashtu si turren karkalecat kështu do të turren mbi të.</span> <span class="verse"><a name="5">5</a>Zoti është lartësuar sepse banon lart; ai e mbush Sionin me barazi dhe drejtësi,</span> <span class="verse"><a name="6">6</a>dhe do të jetë siguria e ditëve të tua, forca e shpëtimit, dituria dhe njohja; frika e Zotit do të jetë thesari i tij.</span> <span class="verse"><a name="7">7</a>Ja, heronjtë e tyre bërtasin nga jashtë, lajmëtarët e paqes qajnë me hidhërim.</span> <span class="verse"><a name="8">8</a>Rrugët janë të shkreta, nuk ka as edhe një kalimtar nëpër to. Ai e ka prishur besëlidhjen me ta, i përbuz qytetet, nuk kujdeset për njeri.</span> <span class="verse"><a name="9">9</a>Vendi është në zi dhe vuan; Libani është plot me turp dhe i dobësuar; Sharoni është si një shkretëtirë, Bashani dhe Karmeli tronditen me të madhe.</span> <span class="verse"><a name="10">10</a>&quot;Tani do të çohem&quot;, thotë Zoti, &quot;tani do të lartësohem, tani do të ngrihem.</span> <span class="verse"><a name="11">11</a>Ju keni mbarsur bykun, por do të pillni kashtë; fryma juaj do të jetë një zjarr që do t'ju gllabërojë.</span> <span class="verse"><a name="12">12</a>Popujt do të jenë si furra të gëlqeres, ata do të digjen në zjarr si ferrishte të prera.</span> <span class="verse"><a name="13">13</a>O ju që jeni larg, dëgjoni atë që kam bërë; dhe ju që jeni afër, njihni fuqinë time&quot;.</span> <span class="verse"><a name="14">14</a>Në Sion mëkatarët i ka kapur frika, një drithërimë ka pushtuar të pabesët: &quot;Kush prej nesh do të mund të banojë me zjarrin gllabërrues? Kush prej nesh do të mund të banojë me flakët e përjetshme?&quot;.</span> <span class="verse"><a name="15">15</a>Ai që ecën me drejtësi dhe flet drejt, ai që i përçmon fitimet e shtrëmbëra, që lëviz duart për të mos pranuar dhurata, që i mbyll veshët për të mos dëgjuar të flitet për gjak dhe sytë për të mos parë të keqen,</span> <span class="verse"><a name="16">16</a>ai do të banojë në vënde të larta, shkëmbenjtë e fortifikuar do të jenë streha e tij, buka e tij do t'i jepet, uji i tij do t'i sigurohet.</span> <span class="verse"><a name="17">17</a>Sytë e tu do të sodisin bukurinë e mbretit tënd, do të shohin një vend që ndodhet shumë larg.</span> <span class="verse"><a name="18">18</a>Zemra jote do të bjerë në mendime të thella mbi tmerret e kaluara: &quot;Ku është shkruesi? Ku është ai që peshon? Ku është ai që numëron kullat?&quot;.</span> <span class="verse"><a name="19">19</a>Ti nuk do ta shikosh më atë popull mizor, atë popull me një të folur të errët dhe të pakuptueshme, që belbëzon një gjuhë që askush nuk e kupton.</span> <span class="verse"><a name="20">20</a>Sodit Sionin, qytetin e madhështive tona! Sytë e tu do të shohin Jeruzalemin, vendbanim i qetë, çadër që nuk do të lëvizet më nga vendi, hunjtë e së cilës nuk do të shkulen dhe asnjë nga litarët e saj nuk do të hiqet.</span> <span class="verse"><a name="21">21</a>Por aty Zoti në madhështinë e tij do të jetë për ne një vend lumenjsh dhe rrjedhash të gjera uji, ku nuk arrin asnjë anije me lopata dhe nuk kalon asnjë anije e fuqishme.</span> <span class="verse"><a name="22">22</a>Me qenë se Zoti është gjykatësi ynë, Zoti është ligjvënësi ynë, Zoti është mbreti ynë; ai do të na shpëtojë.</span> <span class="verse"><a name="23">23</a>Litarët e tu janë liruar, nuk e mbajnë mirë dyrekun dhe nuk vënë në veprim velat. Atëherë do të ndahet preja e një plaçke të pasur; edhe çalamanët do të marrin pjesë në plaçkitje.</span> <span class="verse"><a name="24">24</a>Asnjë banor i qytetit nuk do të thotë: &quot;Unë jam i sëmurë&quot;. Populli që banon aty do të përfitojë faljen për paudhësinë e tij.</span> </p></div</div></div></body></html>