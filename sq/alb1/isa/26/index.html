<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sq/alb1/isa/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sq">Albanian</a> &gt; <a href="/sq/alb1">Albanian Version</a> &gt; <a href="/sq/alb1/isa">Isaiah</a> &gt <strong>Chapter 26</strong></div><p><span class="verse"><a name="1">1</a>Atë ditë do të këndohet kjo këngë në vendin e Judës: &quot;Ne kemi një qytet të fortë; Perëndia ka vënë shpëtimin për mure dhe për bastione.</span> <span class="verse"><a name="2">2</a>Hapni portat dhe le të hyjë kombi i drejtë, që ruan besnikërinë&quot;.</span> <span class="verse"><a name="3">3</a>Mëndjes që pushon te ti, ti i ruan një paqe të përsosur, sepse kjo ka besim te ti.</span> <span class="verse"><a name="4">4</a>Kini besim te Zoti përjetë, sepse Zoti, po, Zoti është shkëmbi i përjetshëm.</span> <span class="verse"><a name="5">5</a>Ai ka përulur ata që rrinin lart, ka ulur qytetin e lartë, e ka ulur deri në tokë, e ka hedhur në pluhur;</span> <span class="verse"><a name="6">6</a>këmbët e shkelin, pikërisht këmbët e të varfërit dhe hapat e mjeranëve.</span> <span class="verse"><a name="7">7</a>Rruga e të drejtit është e drejtë; o Perëndi i drejtë, ti sheshon shtegun e të drejtit.</span> <span class="verse"><a name="8">8</a>Po, në rrugën e gjykimeve të tua, o Zot, ne të kemi pritur. Dëshira e shpirtit tonë i drejtohet emrit tënd dhe kujtimit tënd.</span> <span class="verse"><a name="9">9</a>Me shpirtin tim të dëshiroj natën, po, me frymën që është brenda meje të kërkoj në mëngjes herët; sepse kur shfaqen gjykimet e tua mbi tokë, banorët e botës mësojnë drejtësinë.</span> <span class="verse"><a name="10">10</a>Në rast se falet i pabesi, ai nuk do ta mësojë drejtësinë; ai do të veprojë në mënyrë të çoroditur në vendin e ndershmërisë dhe nuk do të mund të shikojë madhështinë e Zotit.</span> <span class="verse"><a name="11">11</a>O Zot, dora jote është ngritur, por ata nuk e shohin. Por ata do ta shohin zellin tënd për popullin tënd dhe do të mbeten të hutuar; po, zjarri i armiqve të tu do t'i përpijë.</span> <span class="verse"><a name="12">12</a>O Zot, ti do të vendosësh paqen për ne, sepse ti kryen për ne çdo vepër tonën.</span> <span class="verse"><a name="13">13</a>O Zot, Perëndia ynë, zotër të tjerë, veç teje, na kanë sunduar; por vetëm për ty të mbajmë mend emrin.</span> <span class="verse"><a name="14">14</a>Të vdekurit nuk do të rijetojnë më, ata që shkuan nuk do të vijnë më; prandaj ti i ke ndëshkuar, ke shkatërruar dhe ke zhdukur çdo kujtim të tyre.</span> <span class="verse"><a name="15">15</a>Ti e ke rritur kombin, o Zot, e ke rritur kombin, je përlëvduar; i ke zgjeruar tërë kufijtë e vendit.</span> <span class="verse"><a name="16">16</a>O Zot, në çastet e fatkeqësisë të kanë kujtuar, kanë bërë një lutje kur ndëshkimi yt po i godiste.</span> <span class="verse"><a name="17">17</a>Ashtu si një grua me barrë që është gati për të lindur dhe përpëlitet dhe ulërin nga të prerat që ka, kështu kemi qenë ne para teje, o Zot.</span> <span class="verse"><a name="18">18</a>Jemi ngjizur, kemi ndjerë dhembjet, ashtu sikur të kishim për të lindur, por ishte vetëm erë; nuk i kemi dhënë asnjë shpëtim vendit dhe banorët e botës nuk kanë rënë.</span> <span class="verse"><a name="19">19</a>Të vdekurit e tu do të rijetojnë, bashkë me kufomën time, do të ringjallen. Zgjohuni dhe gëzohuni, o ju që banoni në pluhur! Sepse vesa jote është si vesa e një drite që shkëlqen dhe toka do të nxjerrë në dritë të vdekurit.</span> <span class="verse"><a name="20">20</a>Shko, o populli im, hyr në dhomat e tua, mbylli portat e tua prapa teje; fshihu për një çast, deri sa të kalojë zemërimi.</span> <span class="verse"><a name="21">21</a>Sepse ja, Zoti del nga banesa e tij për të ndëshkuar paudhësinë e banorëve të tokës; toka do të nxjerrë në shesh gjakun e derdhur dhe nuk do të t'i fshehë më të vrarët e saj.</span> </p></div</div></div></body></html>