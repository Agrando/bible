<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 36</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ro/ru/job/36"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ro">Romanian</a> &gt; <a href="/ro/ru">Rumanian Version</a> &gt; <a href="/ro/ru/job">Job</a> &gt <strong>Chapter 36</strong></div><p><span class="verse"><a name="1">1</a>Elihu a urmat şi a zis:</span> <span class="verse"><a name="2">2</a>,,Aşteaptă puţin, şi voi urma, căci mai am încă de vorbit pentru Dumnezeu.</span> <span class="verse"><a name="3">3</a>Îmi voi lua temeiurile de departe, şi voi dovedi dreptatea Ziditorului meu.</span> <span class="verse"><a name="4">4</a>Fii încredinţat, cuvîntările mele nu sînt minciuni, ci ai a face cu un om cu simţăminte curate.</span> <span class="verse"><a name="5">5</a>Dumnezeu este puternic, dar nu leapădă pe nimeni; şi este puternic prin tăria priceperii Lui.</span> <span class="verse"><a name="6">6</a>El nu lasă pe cel rău să trăiască, şi face dreptate celui nenorocit.</span> <span class="verse"><a name="7">7</a>Nu-Şi întoarce ochii de asupra celor fără prihană, şi -i pune pe scaunul de domnie cu împăraţii, îi aşează pentru totdeauna ca să domnească.</span> <span class="verse"><a name="8">8</a>Se întîmplă să cadă în lanţuri, şi să fie prinşi în legăturile nenorocirii?</span> <span class="verse"><a name="9">9</a>Le pune înainte faptele lor, fărădelegile lor, mîndria lor.</span> <span class="verse"><a name="10">10</a>Îi înştiinţează ca să se îndrepte, îi îndeamnă să se întoarcă dela nelegiuire.</span> <span class="verse"><a name="11">11</a>Dacă ascultă şi se supun, îşi sfîrşesc zilele în fericire, şi anii în bucurie.</span> <span class="verse"><a name="12">12</a>Dacă n'ascultă, pier ucişi de sabie, mor în orbirea lor.</span> <span class="verse"><a name="13">13</a>Nelegiuiţii se mînie, nu strigă către Dumnezeu cînd îi înlănţuie;</span> <span class="verse"><a name="14">14</a>îşi pierd viaţa în tinereţă, mor ca cei desfrînaţi.</span> <span class="verse"><a name="15">15</a>Dar Dumnezeu scapă pe cel nenorocit prin nenorocirea lui, şi prin suferinţă îl înştiinţează.</span> <span class="verse"><a name="16">16</a>Şi pe tine te va scoate din strîmtoare, ca să te pună la loc larg, în slobozenie deplină, şi masa ta va fi încărcată cu bucate gustoase.</span> <span class="verse"><a name="17">17</a>Dar dacă-ţi aperi pricina ca un nelegiuit, pedeapsa este nedeslipită de pricina ta.</span> <span class="verse"><a name="18">18</a>Supărarea să nu te împingă la batjocură, şi mărimea preţului răscumpărării să nu te ducă în rătăcire!</span> <span class="verse"><a name="19">19</a>Oare ar ajunge strigătele tale să te scoată din necaz, şi chiar toate puterile pe cari le-ai putea desfăşura?</span> <span class="verse"><a name="20">20</a>Nu suspina după noapte, care ia popoarele din locul lor.</span> <span class="verse"><a name="21">21</a>Fereşte-te să faci rău, căci suferinţa te îndeamnă la rău.</span> <span class="verse"><a name="22">22</a>Dumnezeu este mare în puterea Lui; cine ar putea să înveţe pe alţii ca El?</span> <span class="verse"><a name="23">23</a>Cine Îi cere socoteală de căile Lui, şi cine îndrăzneşte să -I spună: ,,Faci rău?``</span> <span class="verse"><a name="24">24</a>Nu uita să lauzi faptele Lui, pe cari toţi oamenii trebuie să le mărească!</span> <span class="verse"><a name="25">25</a>Orice om le priveşte, fiecare muritor le vede de departe.</span> <span class="verse"><a name="26">26</a>Iată ce mare e Dumnezeu! Dar noi nu -L putem pricepe, numărul anilor Lui nimeni nu l -a pătruns.</span> <span class="verse"><a name="27">27</a>Căci El trage la El picăturile de apă, le preface în abur şi dă ploaia,</span> <span class="verse"><a name="28">28</a>pe care norii o strecoară, şi o picură peste mulţimea oamenilor.</span> <span class="verse"><a name="29">29</a>Şi cine poate pricepe ruperea norului, şi bubuitul cortului Său?</span> <span class="verse"><a name="30">30</a>Iată, El Îşi întinde lumina în jurul Lui, şi acoperă adîncimile mării.</span> <span class="verse"><a name="31">31</a>Prin aceste mijloace, El judecă popoarele, şi dă belşug de hrană.</span> <span class="verse"><a name="32">32</a>Ia fulgerul în mînă, şi -l aruncă asupra protivnicilor Lui.</span> <span class="verse"><a name="33">33</a>Dă de veste că e de faţă printr'unbubuit, şi pînă şi turmele Îi simt apropierea.</span> </p></div</div></div></body></html>