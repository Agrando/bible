<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ro/ru/eccl/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ro">Romanian</a> &gt; <a href="/ro/ru">Rumanian Version</a> &gt; <a href="/ro/ru/eccl">Ecclesiastes</a> &gt <strong>Chapter 7</strong></div><p><span class="verse"><a name="1">1</a>Mai mult face un nume bun de cît untdelemnul mirositor, şi ziua morţii de cît ziua naşterii.</span> <span class="verse"><a name="2">2</a>Mai bine să te duci într'o casă de jale de cît să te duci într'o casă de petrecere; căci acolo îţi aduci aminte de sfîrşitul oricărui om, şi cine trăieşte, îşi pune la inimă lucrul acesta.</span> <span class="verse"><a name="3">3</a>Mai bună este întristarea decît rîsul; căci prin întristarea feţei inima se face mai bună.</span> <span class="verse"><a name="4">4</a>Inima înţelepţilor este în casa de jale, iar inima celor fără minte este în casa petrecerii.</span> <span class="verse"><a name="5">5</a>Mai bine să asculţi mustrarea înţeleptului de cît să asculţi la cîntecul celor fără minte.</span> <span class="verse"><a name="6">6</a>Căci rîsul celor fără minte este ca pîrăitul spinilor supt căldare. Şi aceasta este o deşertăciune.</span> <span class="verse"><a name="7">7</a>Averea luată prin silă înebuneşte pe cel înţelept, şi mita strică inima.</span> <span class="verse"><a name="8">8</a>Mai bun este sfîrşitul unui lucru de cît începutul lui; mai bine cel bun la suflet de cît cel îngîmfat.</span> <span class="verse"><a name="9">9</a>Nu te grăbi să te mînii în sufletul tău, căci mînia locuieşte în sînul nebunilor.</span> <span class="verse"><a name="10">10</a>Nu zice: ,,Cum se face că zilele de mai înainte erau mai bune de cît acestea?`` Căci nu din înţelepciune întrebi aşa.</span> <span class="verse"><a name="11">11</a>Înţelepciunea preţuieşte cît o moştenire, şi chiar mai mult pentru cei ce văd soarele.</span> <span class="verse"><a name="12">12</a>Căci ocrotire dă şi înţelepciunea, ocrotire dă şi argintul; dar un folos mai mult al ştiinţei este că înţelepciunea ţine în viaţă pe cei ce o au.</span> <span class="verse"><a name="13">13</a>Uită-te cu băgare de seamă la lucrarea lui Dumnezeu: cine poate să îndrepte ce a făcut El strîmb?</span> <span class="verse"><a name="14">14</a>În ziua fericirii, fii fericit, şi în ziua nenorocirii, gîndeşte-te că Dumnezeu a făcut şi pe una şi pe cealaltă, pentruca omul să nu mai poată şti nimic din ce va fi după el.</span> <span class="verse"><a name="15">15</a>Tot felul de lucruri am văzut în zilele deşertăciunii mele. Este cîte un om fără prihană, care piere în neprihănirea lui, şi este cîte un nelegiuit, care o duce mult în răutatea lui.</span> <span class="verse"><a name="16">16</a>Nu fi prea neprihănit şi nu te arăta prea înţelept: pentru ce să te pierzi singur?</span> <span class="verse"><a name="17">17</a>Dar nu fi nici peste măsură de rău şi nu fi fără minte: pentru ce vrei să mori înainte de vreme?</span> <span class="verse"><a name="18">18</a>Bine este să ţii la aceasta, dar nici pe cealaltă să n'o laşi din mînă; căci cine se teme de Dumnezeu, scapă din toate acestea.</span> <span class="verse"><a name="19">19</a>Înţelepciunea face pe cel înţelept mai tare de cît zece viteji, cari sînt într'o cetate.</span> <span class="verse"><a name="20">20</a>Fiindcă pe pămînt nu este nici un om fără prihană, care să facă binele fără să păcătuiască.</span> <span class="verse"><a name="21">21</a>Nu lua nici tu seama la toate vorbele cari se spun, ca nu cumva s'auzi pe sluga ta vorbindu-te de rău!</span> <span class="verse"><a name="22">22</a>Căci ştie inima ta de cîte ori ai vorbit şi tu de rău pe alţii.</span> <span class="verse"><a name="23">23</a>Toate acestea le-am cercetat cu înţelepciune. Am zis: ,,Mă voi înţelepţi.`` Dar înţelepciunea a rămas departe de mine.</span> <span class="verse"><a name="24">24</a>Cu mult mai departe decît era mai înainte, şi ce adîncă! Cine o va putea găsi?</span> <span class="verse"><a name="25">25</a>M-am apucat şi am cercetat toate lucrurile, cu gînd să înţeleg, să adîncesc, şi să caut înţelepciunea şi rostul lucrurilor, şi să pricep nebunia răutăţii şi rătăcirea prostiei.</span> <span class="verse"><a name="26">26</a>Şi am găsit că mai amară de cît moartea este femeia, a cărei inimă este o cursă şi un laţ, şi ale cărei mîni sînt nişte lanţuri; cel plăcut lui Dumnezeu scapă de ea, dar cel păcătos este prins de ea.</span> <span class="verse"><a name="27">27</a>Iată ce am găsit, zice Eclesiastul, cercetînd lucrurile unul cîte unul, ca să le pătrund rostul;</span> <span class="verse"><a name="28">28</a>iată ce-mi caută şi acum sufletul, şi n'am găsit. Din o mie am găsit un om: dar o femeie n'am găsit în toate acestea.</span> <span class="verse"><a name="29">29</a>Numai, iată ce am găsit: că Dumnezeu a făcut pe oameni fără prihană, dar ei umblă cu multe şiretenii.</span> </p></div</div></div></body></html>