<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ro/ru/acts/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ro">Romanian</a> &gt; <a href="/ro/ru">Rumanian Version</a> &gt; <a href="/ro/ru/acts">Acts</a> &gt <strong>Chapter 8</strong></div><p><span class="verse"><a name="1">1</a>Saul se învoise la uciderea lui Ştefan. În ziua aceea, s'a pornit o mare prigonire împotriva Bisericii din Ierusalim. Şi toţi, afară de apostoli, s'au împrăştiat prin părţile Iudeii şi ale Samariei.</span> <span class="verse"><a name="2">2</a>Nişte oameni temători de Dumnezeu au îngropat pe Ştefan, şi l-au jălit cu mare tînguire.</span> <span class="verse"><a name="3">3</a>Saul de partea lui, făcea prăpăd în Biserică; intra prin case, lua cu sila pe bărbaţi şi pe femei, şi -i arunca în temniţă.</span> <span class="verse"><a name="4">4</a>Ceice se împrăştiaseră, mergeau din loc în loc, şi propovăduiau Cuvîntul.</span> <span class="verse"><a name="5">5</a>Filip s'a coborît în cetatea Samariei, şi le -a propovăduit pe Hristos.</span> <span class="verse"><a name="6">6</a>Noroadele luau aminte cu un gînd la cele spuse de Filip, cînd au auzit şi au văzut semnele, pe cari le făcea.</span> <span class="verse"><a name="7">7</a>Căci din mulţi îndrăciţi ieşeau duhuri necurate, şi scoteau mari ţipete; mulţi slăbănogi şi şchiopi erau tămăduiţi.</span> <span class="verse"><a name="8">8</a>Şi a fost o mare bucurie în cetatea aceasta.</span> <span class="verse"><a name="9">9</a>În cetate era un om, numit Simon, care zicea că este un om însemnat; el vrăjea şi punea în uimire pe poporul Samariei.</span> <span class="verse"><a name="10">10</a>Toţi, dela mic pînă la mare, îl ascultau cu luare aminte, şi ziceau: ,,Acesta este puterea lui Dumnezeu, cea care se numeşte ,mare`.</span> <span class="verse"><a name="11">11</a>Îl ascultau cu luare aminte, pentrucă multă vreme îi uimise cu vrăjitoriile lui.</span> <span class="verse"><a name="12">12</a>Dar cînd au crezut pe Filip, care propovăduia Evanghelia Împărăţiei lui Dumnezeu şi a Numelui lui Isus Hristos, au fost botezaţi, atît bărbaţi cît şi femei.</span> <span class="verse"><a name="13">13</a>Chiar Simon a crezut; şi dupăce a fost botezat, nu se mai despărţea de Filip, şi privea cu uimire minunile şi semnele mari cari se făceau.</span> <span class="verse"><a name="14">14</a>Apostolii, cari erau în Ierusalim, cînd au auzit că Samaria a primit Cuvîntul lui Dumnezeu, au trimes la ei pe Petru şi pe Ioan.</span> <span class="verse"><a name="15">15</a>Aceştia au venit la Samariteni, şi s'au rugat pentru ei, ca să primească Duhul Sfînt.</span> <span class="verse"><a name="16">16</a>Căci nu Se pogorîse încă peste niciunul din ei, ci fuseseră numai botezaţi în Numele Domnului Isus.</span> <span class="verse"><a name="17">17</a>Atunci Petru şi Ioan au pus mînile peste ei, şi aceia au primit Duhul Sfînt.</span> <span class="verse"><a name="18">18</a>Cînd a văzut Simon că Duhul Sfînt era dat prin punerea mînilor apostolilor, le -a dat bani,</span> <span class="verse"><a name="19">19</a>şi a zis: ,,Daţi-mi şi mie puterea aceasta, pentruca peste oricine-mi voi pune mînile, să primească Duhul Sfînt.``</span> <span class="verse"><a name="20">20</a>Dar Petru i -a zis: ,,Banii tăi să piară împreună cu tine, pentrucă ai crezut că darul lui Dumnezeu s'ar putea căpăta cu bani!</span> <span class="verse"><a name="21">21</a>Tu n'ai nici parte, nici sorţ în toată treaba aceasta, căci inima ta nu este curată înaintea lui Dumnezeu.</span> <span class="verse"><a name="22">22</a>Pocăieşte-te dar de această răutate a ta, şi roagă-te Domnului să ţi se ierte gîndul acesta al inimii tale, dacă este cu putinţă;</span> <span class="verse"><a name="23">23</a>căci văd că eşti plin de fiere amară, şi în lanţurile fărădelegii.``</span> <span class="verse"><a name="24">24</a>Simon a răspuns: ,,Rugaţi-vă voi Domnului pentru mine, ca să nu mi se întîmple nimic din ce aţi zis.``</span> <span class="verse"><a name="25">25</a>După ce au mărturisit despre Cuvîntul Domnului, şi după ce l-au propovăduit, Petru şi Ioan s'au întors la Ierusalim, vestind Evanghelia în multe sate de ale Samaritenilor.</span> <span class="verse"><a name="26">26</a>Un înger al Domnului a vorbit lui Filip, şi i -a zis: ,,Scoală-te, şi du-te spre miazăzi, pe drumul care pogoară spre Ierusalim la Gaza, şi care este pustiu.``</span> <span class="verse"><a name="27">27</a>Filip s'a sculat şi a plecat. Şi iată că un Etiopian, un famen cu mare putere la împărăteasa Candace a Etiopienilor, şi îngrijitorul tuturor vistieriilor ei, venit la Ierusalim ca să se închine,</span> <span class="verse"><a name="28">28</a>se întorcea de acolo, şi şedea în carul lui, şi citea pe proorocul Isaia.</span> <span class="verse"><a name="29">29</a>Duhul a zis lui Filip: ,,Du-te, şi ajunge carul acesta!``</span> <span class="verse"><a name="30">30</a>Filip a alergat, şi a auzit pe Etiopian citind pe proorocul Isaia. El i -a zis: ,,Înţelegi tu ce citeşti?``</span> <span class="verse"><a name="31">31</a>Famenul a răspuns: ,,Cum aş putea să înţeleg, dacă nu mă va călăuzi cineva?`` Şi a rugat pe Filip să se suie în car, şi să şadă împreună cu el.</span> <span class="verse"><a name="32">32</a>Locul din Scriptură, pe care -l citea, era acesta: ,,El a fost dus ca o oaie la tăiere; şi, ca un miel fără glas înaintea celui ce -l tunde, aşa nu Şi -a deschis gura;</span> <span class="verse"><a name="33">33</a>în smerenia Lui, judecata I -a fost luată. Şi cine va zugrăvi pe cei din timpul Lui? Căci viaţa I -a fost luată de pe pămînt.``</span> <span class="verse"><a name="34">34</a>Famenul a zis lui Filip: ,,Rogu-te, despre cine vorbeşte proorocul astfel? Despre sine sau despre vreun altul?``</span> <span class="verse"><a name="35">35</a>Atunci Filip a luat cuvîntul, a început dela Scriptura aceasta, şi i -a propovăduit pe Isus.</span> <span class="verse"><a name="36">36</a>Pe cînd îşi urmau ei drumul, au dat peste o apă. Şi famenul a zis: ,,Uite apă; ce mă împiedică să fiu botezat?``</span> <span class="verse"><a name="37">37</a>Filip a zis: ,,Dacă crezi din toată inima, se poate.`` Famenul a răspuns: ,,Cred că Isus Hristos este Fiul lui Dumnezeu.``</span> <span class="verse"><a name="38">38</a>A poruncit să stea carul, s'au pogorît amîndoi în apă, şi Filip a botezat pe famen.</span> <span class="verse"><a name="39">39</a>Cînd au ieşit afară din apă, Duhul Domnului a răpit pe Filip, şi famenul nu l -a mai văzut. În timp ce famenul îşi vedea de drum, plin de bucurie,</span> <span class="verse"><a name="40">40</a>Filip se afla la Azot, de unde s'a dus pînă la Cezarea. Şi propovăduia Evanghelia în toate cetăţile prin care trecea.</span> </p></div</div></div></body></html>