<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/itadio/mark/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/itadio">1649 Italian Giovanni Diodati Bibbia</a> &gt; <a href="/it/itadio/mark">Mark</a> &gt <strong>Chapter 12</strong></div><p><span class="verse"><a name="1">1</a>POI egli prese a dir loro in parabole: Un uomo piantò una vigna, e le fece attorno una siepe, e cavò in essa un luogo da calcar la vendemmia, e vi edificò una torre, e l’allogò a certi lavoratori; e poi se ne andò in viaggio.</span> <span class="verse"><a name="2">2</a>E nella stagion de’ frutti, mandò a que’ lavoratori un servitore, per ricever da loro del frutto della vigna.</span> <span class="verse"><a name="3">3</a>Ma essi, presolo, lo batterono, e lo rimandarono vuoto.</span> <span class="verse"><a name="4">4</a>Ed egli di nuovo vi mandò un altro servitore; ma essi, tratte anche a lui delle pietre, lo ferirono nel capo, e lo rimandarono vituperato.</span> <span class="verse"><a name="5">5</a>Ed egli da capo ne mandò un altro, e quello uccisero; poi molti altri, de’ quali alcuni batterono, alcuni uccisero.</span> <span class="verse"><a name="6">6</a>Perciò, avendo ancora un suo diletto figliuolo, mandò loro anche quello in ultimo, dicendo: Avranno riverenza al mio figliuolo.</span> <span class="verse"><a name="7">7</a>Ma que’ lavoratori disser tra loro: Costui è l’erede, venite, uccidiamolo, e l’eredità sarà nostra.</span> <span class="verse"><a name="8">8</a>E, presolo, l’uccisero, e lo gettaron fuor della vigna.</span> <span class="verse"><a name="9">9</a>Che farà dunque il padron della vigna? Egli verrà, e distruggerà que’ lavoratori, e darà la vigna ad altri.</span> <span class="verse"><a name="10">10</a>Non avete ancor letta questa scrittura: La pietra, che gli edificatori hanno riprovata, è divenuta il capo del cantone;</span> <span class="verse"><a name="11">11</a>ciò è stato fatto dal Signore, ed è cosa maravigliosa agli occhi nostri?</span> <span class="verse"><a name="12">12</a>Ed essi cercavano di pigliarlo; perciocchè si avvidero ch’egli avea detta quella parabola contro a loro; ma temettero la moltitudine; e, lasciatolo, se ne andarono</span> <span class="verse"><a name="13">13</a>POI gli mandarono alcuni de’ Farisei, e degli Erodiani, acciocchè lo cogliessero in parole.</span> <span class="verse"><a name="14">14</a>Ed essi, venuti, gli dissero: Maestro, noi sappiamo che tu sei verace, e che tu non ti curi di alcuno; perciocchè tu non hai riguardo alla qualità delle persone degli uomini, ma insegni la via di Dio in verità. È egli lecito di dare il censo a Cesare o no? glielo dobbiamo noi dare, o no?</span> <span class="verse"><a name="15">15</a>Ma egli, conosciuta la loro ipocrisia, disse loro: Perchè mi tentate? portatemi un denaro, che io lo vegga.</span> <span class="verse"><a name="16">16</a>Ed essi gliel portarono. Ed egli disse loro: Di chi è questa figura, e questa soprascritta? Ed essi gli dissero: Di Cesare.</span> <span class="verse"><a name="17">17</a>E Gesù, rispondendo, disse loro: Rendete a Cesare le cose di Cesare, e a Dio le cose di Dio. Ed essi si maravigliarono di lui</span> <span class="verse"><a name="18">18</a>POI vennero a lui de’ Sadducei, i quali dicono che non vi è risurrezione; e lo domandarono, dicendo:</span> <span class="verse"><a name="19">19</a>Maestro, Mosè ci ha scritto, che se il fratello di alcuno muore, e lascia moglie senza figliuoli, il suo fratello prenda la sua moglie, e susciti progenie al suo fratello.</span> <span class="verse"><a name="20">20</a>Vi erano sette fratelli; e il primo prese moglie; e, morendo, non lasciò progenie.</span> <span class="verse"><a name="21">21</a>E il secondo la prese, e morì; ed esso ancora non lasciò progenie; simigliantemente ancora il terzo.</span> <span class="verse"><a name="22">22</a>E tutti e sette la presero, e non lasciarono progenie; ultimamente, dopo tutti, morì anche la donna.</span> <span class="verse"><a name="23">23</a>Nella risurrezione adunque, quando saranno risuscitati, di chi di loro sarà ella moglie? poichè tutti e sette l’hanno avuta per moglie.</span> <span class="verse"><a name="24">24</a>Ma Gesù, rispondendo, disse loro: Non errate voi per ciò che ignorate le scritture, e la potenza di Dio?</span> <span class="verse"><a name="25">25</a>Perciocchè, quando gli uomini saranno risuscitati da’ morti, non prenderanno, nè daranno mogli; ma saranno come gli angeli che son ne’ cieli.</span> <span class="verse"><a name="26">26</a>Ora, quant’è a’ morti, che essi risuscitino, non avete voi letto nel libro di Mosè, come Iddio gli parlò nel pruno, dicendo: Io son l’Iddio d’Abrahamo, l’Iddio d’Isacco, e l’Iddio di Giacobbe?</span> <span class="verse"><a name="27">27</a>Iddio non è Dio de’ morti, ma Dio de’ viventi. Voi adunque errate grandemente</span> <span class="verse"><a name="28">28</a>ALLORA uno degli Scribi, avendoli uditi disputare, e riconoscendo ch’egli avea loro ben risposto, si accostò e lo domandò: Quale è il primo comandamento di tutti?</span> <span class="verse"><a name="29">29</a>E Gesù gli rispose: Il primo di tutti i comandamenti è: Ascolta Israele: Il Signore Iddio nostro è l’unico Signore;</span> <span class="verse"><a name="30">30</a>e: Ama il Signore Iddio tuo con tutto il tuo cuore, e con tutta l’anima tua, e con tutta la mente tua, e con tutta la tua forza. Quest’è il primo comandamento. E il secondo, simile, è questo:</span> <span class="verse"><a name="31">31</a>Ama il tuo prossimo come te stesso. Non vi è altro comandamento maggior di questi.</span> <span class="verse"><a name="32">32</a>E lo Scriba gli disse: Maestro, bene hai detto secondo verità, che vi è un solo Iddio, e che fuor di lui non ve ne è alcun altro;</span> <span class="verse"><a name="33">33</a>e che amarlo con tutto il cuore, e con tutta la mente, e con tutta l’anima, e con tutta la forza; ed amare il suo prossimo come sè stesso, è più che tutti gli olocausti, e sacrificii.</span> <span class="verse"><a name="34">34</a>E Gesù, vedendo che egli avea avvedutamente risposto, gli disse: Tu non sei lontano dal regno di Dio. E niuno ardiva più fargli alcuna domanda</span> <span class="verse"><a name="35">35</a>E GESÙ, insegnando nel tempio, prese a dire: Come dicono gli Scribi, che il Cristo è Figliuol di Davide?</span> <span class="verse"><a name="36">36</a>Poichè Davide stesso, per lo Spirito Santo, ha detto: Il Signore ha detto al mio Signore: Siedi alla mia destra, finchè io abbia posti i tuoi nemici per iscannello de’ tuoi piedi.</span> <span class="verse"><a name="37">37</a>Davide stesso adunque lo chiama Signore; come adunque è egli il suo figliuolo? E la maggior parte della moltitudine l’udiva volentieri.</span> <span class="verse"><a name="38">38</a>ED egli diceva loro nella sua dottrina: Guardatevi dagli Scribi, i quali amano di passeggiare in robe lunghe, e le salutazioni nelle piazze,</span> <span class="verse"><a name="39">39</a>ed i primi seggi nelle raunanze, ed i primi luoghi ne’ conviti.</span> <span class="verse"><a name="40">40</a>I quali divorano le case delle vedove, e ciò, sotto specie di lunghe orazioni; essi ne riceveranno maggior condannazione</span> <span class="verse"><a name="41">41</a>E GESÙ, postosi a sedere di rincontro alla cassa delle offerte, riguardava come il popolo gettava denari nella cassa; e molti ricchi vi gettavano assai.</span> <span class="verse"><a name="42">42</a>Ed una povera vedova venne, e vi gettò due piccioli, che sono un quattrino.</span> <span class="verse"><a name="43">43</a>E Gesù, chiamati a sè i suoi discepoli, disse loro: Io vi dico in verità, che questa povera vedova ha gettato più di tutti quanti hanno gettato nella cassa delle offerte.</span> <span class="verse"><a name="44">44</a>Poichè tutti gli altri vi hanno gettato di ciò che soprabbonda loro; ma essa, della sua inopia, vi ha gettato tutto ciò ch’ella avea, tutta la sua sostanza</span> </p></div</div></div></body></html>