<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/itadio/luke/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/itadio">1649 Italian Giovanni Diodati Bibbia</a> &gt; <a href="/it/itadio/luke">Luke</a> &gt <strong>Chapter 19</strong></div><p><span class="verse"><a name="1">1</a>E GESÙ, essendo entrato in Gerico, passava per la città.</span> <span class="verse"><a name="2">2</a>Ed ecco un uomo, detto per nome Zaccheo, il quale era il capo de’ pubblicani, ed era ricco;</span> <span class="verse"><a name="3">3</a>e cercava di veder Gesù, per saper chi egli era; ma non poteva per la moltitudine, perciocchè egli era piccolo di statura.</span> <span class="verse"><a name="4">4</a>E corse innanzi, e salì sopra un sicomoro, per vederlo; perciocchè egli avea da passare per quella via.</span> <span class="verse"><a name="5">5</a>E come Gesù fu giunto a quel luogo, alzò gli occhi, e lo vide, e gli disse: Zaccheo, scendi giù prestamente, perciocchè oggi ho ad albergare in casa tua.</span> <span class="verse"><a name="6">6</a>Ed egli scese prestamente, e lo ricevette con allegrezza.</span> <span class="verse"><a name="7">7</a>E tutti, veduto ciò, mormoravano, dicendo: Egli è andato ad albergare in casa d’un uomo peccatore.</span> <span class="verse"><a name="8">8</a>E Zaccheo, presentatosi al Signore, gli disse: Signore, io dono la metà di tutti i miei beni a’ poveri; e se ho frodato alcuno, io gliene fo la restituzione a quattro doppi.</span> <span class="verse"><a name="9">9</a>E Gesù gli disse: Oggi è avvenuta salute a questa casa; poichè anche costui è figliuol d’Abrahamo.</span> <span class="verse"><a name="10">10</a>Perciocchè il Figliuol dell’uomo è venuto per cercare, e per salvare ciò ch’era perito</span> <span class="verse"><a name="11">11</a>OR ascoltando essi queste cose, Gesù soggiunse, e disse una parabola; perciocchè egli era vicino a Gerusalemme, ed essi stimavano che il regno di Dio apparirebbe subito in quello stante. Disse adunque:</span> <span class="verse"><a name="12">12</a>Un uomo nobile andò in paese lontano, per prender la possession d’un regno, e poi tornare.</span> <span class="verse"><a name="13">13</a>E chiamati a sè dieci suoi servitori, diede loro dieci mine, e disse loro: Trafficate, finchè io venga.</span> <span class="verse"><a name="14">14</a>Or i suoi cittadini l’odiavano, e gli mandarono dietro un’ambasciata, dicendo: Noi non vogliamo che costui regni sopra di noi.</span> <span class="verse"><a name="15">15</a>Ed avvenne che quando egli fu ritornato, dopo aver presa la possessione del regno, comandò che gli fosser chiamati que’ servitori, a’ quali avea dati i denari, acciocchè sapesse quanto ciascuno avea guadagnato trafficando.</span> <span class="verse"><a name="16">16</a>E il primo si presentò, dicendo: Signore, la tua mina ne ha guadagnate altre dieci.</span> <span class="verse"><a name="17">17</a>Ed egli gli disse: Bene sta, buon servitore; perciocchè tu sei stato leale in cosa minima, abbi podestà sopra dieci città.</span> <span class="verse"><a name="18">18</a>Poi venne il secondo, dicendo: Signore, la tua mina ne ha guadagnate cinque.</span> <span class="verse"><a name="19">19</a>Ed egli disse ancora a costui: E tu sii sopra cinque città.</span> <span class="verse"><a name="20">20</a>Poi ne venne un altro, che disse: Signore, ecco la tua mina, la quale io ho tenuta riposta in uno sciugatoio.</span> <span class="verse"><a name="21">21</a>Perciocchè io ho avuto tema di te, perchè tu sei uomo aspro, e togli ciò che non hai messo, e mieti ciò che non hai seminato.</span> <span class="verse"><a name="22">22</a>E il suo signore gli disse: Io ti giudicherò per la tua propria bocca, malvagio servitore; tu sapevi che io sono uomo aspro, che tolgo ciò che non ho messo, e mieto ciò che non ho seminato;</span> <span class="verse"><a name="23">23</a>perchè dunque non desti i miei denari a’ banchieri, ed io, al mio ritorno, li avrei riscossi con frutto?</span> <span class="verse"><a name="24">24</a>Allora egli disse a coloro ch’erano ivi presenti: Toglietegli la mina, e datela a colui che ha le dieci mine.</span> <span class="verse"><a name="25">25</a>Ed essi gli dissero: Signore, egli ha dieci mine.</span> <span class="verse"><a name="26">26</a>Perciocchè io vi dico, che a chiunque ha sarà dato; ma, a chi non ha, eziandio quel ch’egli ha gli sarà tolto.</span> <span class="verse"><a name="27">27</a>Oltre a ciò, menate qua que’ miei nemici, che non hanno voluto che io regnassi sopra loro, e scannateli in mia presenza</span> <span class="verse"><a name="28">28</a>ORA, avendo dette queste cose, egli andava innanzi, salendo in Gerusalemme.</span> <span class="verse"><a name="29">29</a>E come egli fu vicin di Betfage, e di Betania, presso al monte detto degli Ulivi, mandò due de’ suoi discepoli, dicendo:</span> <span class="verse"><a name="30">30</a>Andate nel castello, che è qui di rincontro; nel quale essendo entrati, troverete un puledro d’asino legato, sopra il quale niun uomo giammai montò; scioglietelo, e menatemelo.</span> <span class="verse"><a name="31">31</a>E se alcun vi domanda perchè voi lo sciogliete, ditegli così: Perciocchè il Signore ne ha bisogno.</span> <span class="verse"><a name="32">32</a>E coloro ch’erano mandati andarono, e trovarono come egli avea lor detto.</span> <span class="verse"><a name="33">33</a>E come essi scioglievano il puledro, i padroni d’esso dissero loro: Perchè sciogliete voi quel puledro?</span> <span class="verse"><a name="34">34</a>Ed essi dissero: Il Signore ne ha bisogno.</span> <span class="verse"><a name="35">35</a>E lo menarono a Gesù; e gettaron le lor vesti sopra il puledro, e vi fecero montar Gesù sopra.</span> <span class="verse"><a name="36">36</a>E mentre egli camminava, stendevan le lor veste nella via.</span> <span class="verse"><a name="37">37</a>E come egli già era presso della scesa del monte degli Ulivi, tutta la moltitudine de’ discepoli con allegrezza prese a lodare Iddio con gran voce, per tutte le potenti operazioni che avean vedute;</span> <span class="verse"><a name="38">38</a>dicendo: Benedetto sia il Re che viene nel nome del Signore; pace in cielo, e gloria ne’ luoghi altissimi!</span> <span class="verse"><a name="39">39</a>Ed alcuni de’ Farisei d’infra la moltitudine gli dissero: Maestro, sgrida i tuoi discepoli!</span> <span class="verse"><a name="40">40</a>Ed egli, rispondendo, disse loro: Io vi dico che se costoro si tacciono, le pietre grideranno</span> <span class="verse"><a name="41">41</a>E come egli fu presso della città, veggendola, pianse sopra lei, dicendo:</span> <span class="verse"><a name="42">42</a>Oh! se tu ancora, almeno in questo giorno, avessi riconosciute le cose appartenenti alla tua pace! ma ora, esse son nascoste agli occhi tuoi.</span> <span class="verse"><a name="43">43</a>Perciocchè ti sopraggiungeranno giorni, ne’ quali i tuoi nemici ti faranno degli argini attorno, e ti circonderanno, e ti assedieranno d’ogn’intorno.</span> <span class="verse"><a name="44">44</a>Ed atterreranno te, e i tuoi figliuoli dentro di te; e non lasceranno in te pietra sopra pietra; perciocchè tu non hai riconosciuto il tempo della tua visitazione.</span> <span class="verse"><a name="45">45</a>POI, entrato nel tempio, prese a cacciare coloro che vendevano, e che comperavano in esso;</span> <span class="verse"><a name="46">46</a>dicendo loro: Egli è scritto: La casa mia è casa di orazione; ma voi ne avete fatta una spelonca di ladroni.</span> <span class="verse"><a name="47">47</a>Ed ogni giorno egli insegnava nel tempio. Ed i principali sacerdoti, e gli Scribi, e i capi del popolo cercavano di farlo morire.</span> <span class="verse"><a name="48">48</a>E non trovavano che cosa potesser fare, perciocchè tutto il popolo pendeva dalla sua bocca, ascoltandolo</span> </p></div</div></div></body></html>