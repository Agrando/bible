<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/itadio/lev/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/itadio">1649 Italian Giovanni Diodati Bibbia</a> &gt; <a href="/it/itadio/lev">Leviticus</a> &gt <strong>Chapter 26</strong></div><p><span class="verse"><a name="1">1</a>NON vi fate idoli, e non vi rizzate scultura, nè statua, e non mettete alcuna pietra effigiata nel vostro paese, per adorarla; perciocchè io sono il Signore Iddio vostro.</span> <span class="verse"><a name="2">2</a>Osservate i miei Sabati; e riverite il mio Santuario. Io sono il Signore.</span> <span class="verse"><a name="3">3</a>Se voi camminate ne’ miei statuti, e osservate i miei comandamenti, e li mettete in opera;</span> <span class="verse"><a name="4">4</a>io vi darò le vostre pioggie nelle loro stagioni, e la terra produrrà la sua rendita, e gli alberi della campagna produrranno i lor frutti.</span> <span class="verse"><a name="5">5</a>E la trebbiatura vi giungerà infino alla vendemmia, e la vendemmia giungerà infino alla sementa; e voi mangerete il vostro pane a sazietà, e abiterete nel vostro paese in sicurtà.</span> <span class="verse"><a name="6">6</a>E io farò che vi sarà pace nel paese, e voi vi coricherete, e non vi sarà chi vi spaventi; e farò venir meno le bestie nocive nel paese, e la spada non passerà per lo vostro paese.</span> <span class="verse"><a name="7">7</a>E voi perseguirete i vostri nemici, ed essi caderanno per la spada davanti a voi.</span> <span class="verse"><a name="8">8</a>E cinque di voi ne perseguiranno cento, e cento ne perseguiranno diecimila; e i vostri nemici caderanno per la spada davanti a voi.</span> <span class="verse"><a name="9">9</a>E io mi volgerò verso voi, e vi farò crescere e moltiplicare; e stabilirò il mio patto con voi.</span> <span class="verse"><a name="10">10</a>E voi mangerete del vecchio, serbato per molto tempo; e trarrete fuori il vecchio, per dar luogo al nuovo.</span> <span class="verse"><a name="11">11</a>E io farò che il mio Tabernacolo starà nel mezzo di voi; e l’anima mia non vi sdegnerà.</span> <span class="verse"><a name="12">12</a>E camminerò nel mezzo di voi, e vi sarò Dio, e voi mi sarete popolo.</span> <span class="verse"><a name="13">13</a>Io sono il Signore Iddio vostro, che vi ho tratti fuor del paese degli Egizj, acciocchè non foste loro servi; e ho spezzate le sbarre del vostro giogo, e vi ho fatti camminare a capo erto</span> <span class="verse"><a name="14">14</a>Ma, se voi non mi ubbidite, e non mettete in opera tutti questi comandamenti;</span> <span class="verse"><a name="15">15</a>e se sprezzate i miei statuti, e se l’anima vostra sdegna le mie leggi, per non eseguire tutti i miei comandamenti, per annullare il mio patto;</span> <span class="verse"><a name="16">16</a>io altresì vi farò queste cose: io manderò contr’a voi lo spavento, la tisichezza, e l’arsura, che vi consumeranno gli occhi, e vi tormenteranno l’anima; e voi seminerete indarno la vostra semenza; perciocchè i vostri nemici la mangeranno.</span> <span class="verse"><a name="17">17</a>E io metterò la mia faccia contro a voi, e sarete sconfitti da’ vostri nemici, e quelli che vi odieranno, vi signoreggeranno; e voi fuggirete, senza che alcuno vi persegua.</span> <span class="verse"><a name="18">18</a>E se pur anche, dopo queste cose, voi non mi ubbidite, io continuerò a castigarvi per i vostri peccati sette volte più.</span> <span class="verse"><a name="19">19</a>E romperò l’alterezza della vostra forza; e farò che il vostro cielo sarà come di ferro, e la vostra terra come di rame.</span> <span class="verse"><a name="20">20</a>E la vostra forza si consumerà indarno; e la vostra terra non darà la sua rendita, nè gli alberi della campagna i lor frutti.</span> <span class="verse"><a name="21">21</a>E se voi procedete meco con contrasto, e non volete ubbidirmi, io vi aggiugnerò sette cotanti di piaghe, secondo i vostri peccati.</span> <span class="verse"><a name="22">22</a>E manderò contro a voi le fiere della campagna, le quali vi orberanno di figliuoli, e diserteranno il vostro bestiame, e vi dipopoleranno, e le vostre strade saranno deserte.</span> <span class="verse"><a name="23">23</a>E se pur anche per queste cose voi non vi ammendate inverso me, anzi procedete meco con contrasto;</span> <span class="verse"><a name="24">24</a>io altresì procederò con voi con contrasto e vi percoterò anch’io sette volte più, per i vostri peccati.</span> <span class="verse"><a name="25">25</a>E farò venir contro a voi la spada, che farà la vendetta del patto; e voi vi ricovererete nelle vostre città; ma io manderò nel mezzo di voi la pestilenza, e sarete dati nelle mani dei nemici.</span> <span class="verse"><a name="26">26</a>Quando io vi avrò rotto il sostentamento del pane, dieci donne coceranno il vostro pane in uno stesso forno, e vi renderanno il vostro pane a peso; e voi mangerete, e non vi sazierete.</span> <span class="verse"><a name="27">27</a>E se per questo ancora non mi ubbidite, anzi procedete meco con contrasto;</span> <span class="verse"><a name="28">28</a>io ancora procederò con voi con ira e con contrasto; e io ancora vi castigherò sette volte più, per i vostri peccati.</span> <span class="verse"><a name="29">29</a>E mangerete la carne de’ vostri figliuoli, e la carne delle vostre figliuole.</span> <span class="verse"><a name="30">30</a>E io disfarò i vostri alti luoghi, e distruggerò i vostri idoli, e metterò i vostri corpi morti sopra le carogne dei vostri idoli; e l’anima mia vi avrà in abbominio.</span> <span class="verse"><a name="31">31</a>E ridurrò le vostre città in desolazione, e diserterò i vostri santuari, e non odorerò i vostri odori soavi.</span> <span class="verse"><a name="32">32</a>E io stesso desolerò il paese; e i vostri nemici, che abiteranno in esso, ne saranno stupefatti.</span> <span class="verse"><a name="33">33</a>E, quant’è a voi, io vi disperderò fra le genti, e vi sarò dietro a spada tratta; e il vostro paese sarà deserto, e le vostre città desolate.</span> <span class="verse"><a name="34">34</a>Allora la terra si compiacerà ne’ suoi Sabati, tutto il tempo ch’ella resterà deserta, e che voi sarete nel paese dei vostri nemici; allora la terra si riposerà, e si compiacerà ne’ suoi Sabati.</span> <span class="verse"><a name="35">35</a>Ella si riposerà tutto il tempo ch’ella starà deserta di ciò che non si sarà riposata ne’ vostri Sabati, mentre voi sarete dimorati in essa.</span> <span class="verse"><a name="36">36</a>E, quant’è a quelli che di voi saranno rimasti, io manderò loro un avvilimento di cuore ne’ paesi de’ lor nemici; talchè eziandio il rumor d’una fronde agitata li perseguiterà, e fuggiranno, come d’innanzi alla spada; e caderanno, senza che alcuno li persegua.</span> <span class="verse"><a name="37">37</a>E traboccheranno l’uno sopra l’altro, come se fuggissero davanti alla spada, senza però che alcuno li perseguiti; e voi non potrete durar davanti a’ vostri nemici.</span> <span class="verse"><a name="38">38</a>E perirete fra le genti, e il paese de’ vostri nemici vi consumerà.</span> <span class="verse"><a name="39">39</a>Ma, se pur que’ di voi che saranno rimasti si struggono nel paese de’ lor nemici, per le loro iniquità, e insieme per quelle de’ lor padri;</span> <span class="verse"><a name="40">40</a>e confessano la loro iniquità, e l’iniquità de’ lor padri, ne’ lor misfatti che avranno commessi contro a me; ed anche in ciò che saranno proceduti meco con contrasto;</span> <span class="verse"><a name="41">41</a>onde io ancora sarò proceduto con loro con contrasto; e li avrò condotti nel paese de’ lor nemici; se allora il lor cuore incirconciso si umilia, e se di buon grado riconoscono la loro iniquità;</span> <span class="verse"><a name="42">42</a>io ancora mi ricorderò del mio patto con Giacobbe, e anche del mio patto con Isacco, e anche del mio patto con Abrahamo; mi ricorderò eziandio del paese.</span> <span class="verse"><a name="43">43</a>Appresso adunque che la terra sarà stata disabitata di essi, e si sarà compiaciuta ne’ suoi Sabati, mentre sarà stata desolata, essendone essi fuori; ed essi di buon grado avranno riconosciuta la loro iniquità, perciocchè avranno sprezzate le mie leggi, e l’anima loro avrà sdegnati i miei statuti;</span> <span class="verse"><a name="44">44</a>e che nondimeno, mentre saranno stati nel paese de’ lor nemici, io non li avrò riprovati, e non li avrò avuti in abbominio, per ridurli al niente, annullando il mio patto con loro; perciocchè io sono il Signore Iddio loro;</span> <span class="verse"><a name="45">45</a>io mi ricorderò in favor loro del patto degli antichi loro, i quali io trassi fuor del paese di Egitto, nel cospetto delle genti, per essere loro Dio. Io sono il Signore.</span> <span class="verse"><a name="46">46</a>Questi sono gli statuti, e le ordinazioni, e le leggi, le quali il Signore stabilì fra sè, e i figliuoli d’Israele, nel monte di Sinai, per mano di Mosè</span> </p></div</div></div></body></html>