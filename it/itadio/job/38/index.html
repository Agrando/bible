<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/itadio/job/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/itadio">1649 Italian Giovanni Diodati Bibbia</a> &gt; <a href="/it/itadio/job">Job</a> &gt <strong>Chapter 38</strong></div><p><span class="verse"><a name="1">1</a>ALLORA il Signore rispose a Giobbe da un turbo, e disse:</span> <span class="verse"><a name="2">2</a>Chi è costui, che oscura il consiglio Con ragionamenti senza scienza?</span> <span class="verse"><a name="3">3</a>Deh! cigniti i lombi come un valente uomo, Ed io ti farò delle domande, e tu insegnami</span> <span class="verse"><a name="4">4</a>Ove eri, quando io fondava la terra? Dichiaralo, se hai conoscimento ed intelletto.</span> <span class="verse"><a name="5">5</a>Chi ha disposte le misure di essa, se tu il sai? Ovvero chi ha steso il regolo sopra essa?</span> <span class="verse"><a name="6">6</a>Sopra che sono state fondate le sue basi? Ovvero, chi pose la sua pietra angolare?</span> <span class="verse"><a name="7">7</a>Quando le stelle della mattina cantavano tutte insieme, E tutti i figliuoli di Dio giubilavano?</span> <span class="verse"><a name="8">8</a>E chi rinchiuse il mare con porte Quando fu tratto fuori, ed uscì della matrice?</span> <span class="verse"><a name="9">9</a>Quando io posi le nuvole per suo vestimento, E la caligine per sue fasce,</span> <span class="verse"><a name="10">10</a>E determinai sopra esso il mio statuto, E gli posi attorno sbarre e porte,</span> <span class="verse"><a name="11">11</a>E dissi: Tu verrai fin qua, e non passerai più innanzi; E qui si fermerà l’alterezza delle tue onde?</span> <span class="verse"><a name="12">12</a>Hai tu, da che tu sei in vita, comandato alla mattina? Ed hai tu mostrato all’alba il suo luogo?</span> <span class="verse"><a name="13">13</a>Per occupar l’estremità della terra, E far che gli empi se ne dileguino?</span> <span class="verse"><a name="14">14</a>E far che la terra si muti in diverse forme, come argilla stampata; E che quelle si appresentino alla vista come un vestimento?</span> <span class="verse"><a name="15">15</a>E che la luce di queste cose sia divietata agli empi, E che il braccio altiero sia rotto?</span> <span class="verse"><a name="16">16</a>Sei tu entrato infino a’ gorghi del mare, E sei tu passeggiato nel fondo dell’abisso?</span> <span class="verse"><a name="17">17</a>Le porte della morte ti son esse scoperte, Ed hai tu vedute le porte dell’ombra della morte?</span> <span class="verse"><a name="18">18</a>Hai tu compresa la larghezza della terra? Dichiaralo, se tu la conosci tutta.</span> <span class="verse"><a name="19">19</a>Quale è la via del luogo ove dimora la luce? E dov’è il luogo delle tenebre?</span> <span class="verse"><a name="20">20</a>Perchè tu vada a prendere essa luce, e la meni al termine del suo corso, E conosca i sentieri della sua casa?</span> <span class="verse"><a name="21">21</a>Sì, tu il sai; perciocchè allora nascesti, E il numero de’ tuoi giorni è grande.</span> <span class="verse"><a name="22">22</a>Sei tu entrato dentro a’ tesori della neve, Ed hai tu vedute le conserve della gragnuola,</span> <span class="verse"><a name="23">23</a>La quale io riserbo per lo tempo del nemico, Per lo giorno dell’incontro, e della battaglia?</span> <span class="verse"><a name="24">24</a>Per qual via scoppia la fiamma, E il vento orientale si spande egli in su la terra?</span> <span class="verse"><a name="25">25</a>Chi ha fatti de’ condotti alla piena delle acque, E delle vie a’ lampi de’ tuoni?</span> <span class="verse"><a name="26">26</a>Per far piovere in su la terra, ove non è niuno; E in sul deserto, nel quale non abita uomo alcuno?</span> <span class="verse"><a name="27">27</a>Per satollare il luogo desolato e deserto; E per farvi germogliar l’erba pullulante?</span> <span class="verse"><a name="28">28</a>La pioggia ha ella un padre? Ovvero, chi ha generate le stille della rugiada?</span> <span class="verse"><a name="29">29</a>Del cui ventre è uscito il ghiaccio, E chi ha generata la brina del cielo?</span> <span class="verse"><a name="30">30</a>Chi fa che le acque si nascondano, e divengano come una pietra; E che la superficie dell’abisso si rapprenda?</span> <span class="verse"><a name="31">31</a>Puoi tu legare le delizie delle Gallinelle, Ovvero sciogliere le attrazioni dell’Orione?</span> <span class="verse"><a name="32">32</a>Puoi tu fare uscire i segni settentrionali al tempo loro, E condur fuori Arturo co’ suoi figli?</span> <span class="verse"><a name="33">33</a>Conosci tu gli ordini costituiti de’ cieli? Hai tu stabilito il lor reggimento sopra la terra?</span> <span class="verse"><a name="34">34</a>Puoi tu, alzando la tua voce alla nuvola, Far che una piena d’acqua ti copra?</span> <span class="verse"><a name="35">35</a>Puoi tu mandare i folgori, Sì che vadano e ti dicano: Eccoci?</span> <span class="verse"><a name="36">36</a>Chi ha messa la sapienza nell’interior dell’uomo? Ovvero chi ha dato il senno alla mente di esso?</span> <span class="verse"><a name="37">37</a>Chi annovera le nuvole con sapienza? E chi posa i barili del cielo;</span> <span class="verse"><a name="38">38</a>Dopo che la polvere è stata stemperata, come un metallo fonduto; E le zolle si son rigiunte?</span> <span class="verse"><a name="39">39</a>Andrai tu a cacciar preda per il leone? E satollerai tu la brama de’ leoncelli?</span> <span class="verse"><a name="40">40</a>Quando si appiattano ne’ lor ricetti, E giaccion nelle lor caverne, stando in guato.</span> <span class="verse"><a name="41">41</a>Chi apparecchia al corvo il suo pasto, Quando i suoi figli gridano a Dio, E vagano per mancamento di cibo?</span> </p></div</div></div></body></html>