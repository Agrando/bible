<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/nah/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/nah">Nahum</a> &gt <strong>Chapter 3</strong></div><p><span class="verse"><a name="1">1</a>Guai alla città sanguinaria, piena di menzogne, colma di rapine, che non cessa di depredare!</span> <span class="verse"><a name="2">2</a>Sibilo di frusta, fracasso di ruote, scalpitio di cavalli, cigolio di carri,</span> <span class="verse"><a name="3">3</a>cavalieri incalzanti, lampeggiare di spade, scintillare di lance, feriti in quantità, cumuli di morti, cadaveri senza fine, s`inciampa nei cadaveri.</span> <span class="verse"><a name="4">4</a>Per le tante seduzioni della prostituta, della bella maliarda, della maestra d`incanti, che faceva mercato dei popoli con le sue tresche e delle nazioni con le sue malìe.</span> <span class="verse"><a name="5">5</a>Eccomi a te, oracolo del Signore degli eserciti. Alzerò le tue vesti fin sulla faccia e mostrerò alle genti la tua nudità, ai regni le tue vergogne.</span> <span class="verse"><a name="6">6</a>Ti getterò addosso immondezze, ti svergognerò, ti esporrò al ludibrio.</span> <span class="verse"><a name="7">7</a>Allora chiunque ti vedrà, fuggirà da te e dirà: "Ninive è distrutta!". Chi la compiangerà? Dove cercherò chi la consoli?</span> <span class="verse"><a name="8">8</a>Sei forse più forte di Tebe, seduta fra i canali del Nilo, circondata dalle acque? Per baluardo aveva il mare e per bastione le acque.</span> <span class="verse"><a name="9">9</a>L`Etiopia e l`Egitto erano la sua forza che non aveva limiti. Put e i Libi erano i suoi alleati.</span> <span class="verse"><a name="10">10</a>Eppure anch`essa fu deportata, andò schiava in esilio. Anche i suoi bambini furono sfracellati ai crocicchi di tutte le strade. Sopra i suoi nobili si gettarono le sorti e tutti i suoi grandi furon messi in catene.</span> <span class="verse"><a name="11">11</a>Anche tu berrai fino alla feccia e verrai meno, anche tu cercherai scampo dal nemico.</span> <span class="verse"><a name="12">12</a>Tutte le tue fortezze sono come fichi carichi di frutti primaticci: appena scossi, cadono i fichi in bocca a chi li vuol mangiare.</span> <span class="verse"><a name="13">13</a>Ecco il tuo popolo: in te vi sono solo donne, spalancano la porta della tua terra ai nemici, il fuoco divora le tue sbarre.</span> <span class="verse"><a name="14">14</a>Attingi acqua per l`assedio, rinforza le tue difese, pesta l`argilla, impasta mattoni, prendi la forma.</span> <span class="verse"><a name="15">15</a>Eppure il fuoco ti divorerà, ti sterminerà la spada, anche se ti moltiplicassi come le cavallette, se diventassi numerosa come i bruchi,</span> <span class="verse"><a name="16">16</a>e moltiplicassi i tuoi mercenari più che le stelle del cielo. La locusta mette le ali e vola via!</span> <span class="verse"><a name="17">17</a>I tuoi prìncipi sono come le locuste, i tuoi capi come sciami di cavallette, che si annidano fra le siepi quand`è freddo, ma quando spunta il sole si dileguano e non si sa dove siano andate.</span> <span class="verse"><a name="18">18</a>Re d`Assur, i tuoi pastori dormono, si riposano i tuoi eroi! Il tuo popolo vaga sbandato per i monti e nessuno lo raduna.</span> <span class="verse"><a name="19">19</a>Non c`è rimedio per la tua ferita, incurabile è la tua piaga. Chiunque sentirà tue notizie batterà le mani. Perchè su chi non si è riversata senza tregua la tua crudeltà?</span> </p></div</div></div></body></html>