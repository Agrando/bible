<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 105</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/ps/105"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/ps">Psalms</a> &gt <strong>Chapter 105</strong></div><p><span class="verse"><a name="1">1</a>Alleluia. Celebrate il Signore, perché è buono, perché eterna è la sua misericordia.</span> <span class="verse"><a name="2">2</a>Chi può narrare i prodigi del Signore, far risuonare tutta la sua lode?</span> <span class="verse"><a name="3">3</a>Beati coloro che agiscono con giustizia e praticano il diritto in ogni tempo.</span> <span class="verse"><a name="4">4</a>Ricordati di noi, Signore, per amore del tuo popolo, visitaci con la tua salvezza,</span> <span class="verse"><a name="5">5</a>perché vediamo la felicità dei tuoi eletti, godiamo della gioia del tuo popolo, ci gloriamo con la tua eredità.</span> <span class="verse"><a name="6">6</a>Abbiamo peccato come i nostri padri, abbiamo fatto il male, siamo stati empi.</span> <span class="verse"><a name="7">7</a>I nostri padri in Egitto non compresero i tuoi prodigi, non ricordarono tanti tuoi benefici e si ribellarono presso il mare, presso il mar Rosso.</span> <span class="verse"><a name="8">8</a>Ma Dio li salvò per il suo nome, per manifestare la sua potenza.</span> <span class="verse"><a name="9">9</a>Minacciò il mar Rosso e fu disseccato, li condusse tra i flutti come per un deserto;</span> <span class="verse"><a name="10">10</a>li salvò dalla mano di chi li odiava,li riscattò dalla mano del nemico.</span> <span class="verse"><a name="11">11</a>L`acqua sommerse i loro avversari; nessuno di essi sopravvisse.</span> <span class="verse"><a name="12">12</a>Allora credettero alle sue parole e cantarono la sua lode.</span> <span class="verse"><a name="13">13</a>Ma presto dimenticarono le sue opere, non ebbero fiducia nel suo disegno,</span> <span class="verse"><a name="14">14</a>arsero di brame nel deserto, e tentarono Dio nella steppa.</span> <span class="verse"><a name="15">15</a>Concesse loro quanto domandavano e saziò la loro ingordigia.</span> <span class="verse"><a name="16">16</a>Divennero gelosi di Mosè negli accampamenti, e di Aronne, il consacrato del Signore.</span> <span class="verse"><a name="17">17</a>Allora si aprì la terra e inghiottì Datan, e seppellì l`assemblea di Abiron.</span> <span class="verse"><a name="18">18</a>Divampò il fuoco nella loro fazione e la fiamma divorò i ribelli.</span> <span class="verse"><a name="19">19</a>Si fabbricarono un vitello sull`Oreb, si prostrarono a un`immagine di metallo fuso;</span> <span class="verse"><a name="20">20</a>scambiarono la loro gloria con la figura di un toro che mangia fieno.</span> <span class="verse"><a name="21">21</a>Dimenticarono Dio che li aveva salvati, che aveva operato in Egitto cose grandi,</span> <span class="verse"><a name="22">22</a>prodigi nel paese di Cam, cose terribili presso il mar Rosso.</span> <span class="verse"><a name="23">23</a>E aveva già deciso di sterminarli, se Mosè suo eletto non fosse stato sulla breccia di fronte a lui, per stornare la sua collera dallo sterminio.</span> <span class="verse"><a name="24">24</a>Rifiutarono un paese di delizie, non credettero alla sua parola.</span> <span class="verse"><a name="25">25</a>Mormorarono nelle loro tende, non ascoltarono la voce del Signore.</span> <span class="verse"><a name="26">26</a>Egli alzò la mano su di loro giurando di abbatterli nel deserto,</span> <span class="verse"><a name="27">27</a>di disperdere i loro discendenti tra le genti e disseminarli per il paese.</span> <span class="verse"><a name="28">28</a>Si asservirono a Baal-Peor e mangiarono i sacrifici dei morti,</span> <span class="verse"><a name="29">29</a>provocarono Dio con tali azioni e tra essi scoppiò una pestilenza.</span> <span class="verse"><a name="30">30</a>Ma Finees si alzò e si fece giudice, allora cessò la peste</span> <span class="verse"><a name="31">31</a>e gli fu computato a giustizia presso ogni generazione, sempre.</span> <span class="verse"><a name="32">32</a>Lo irritarono anche alle acque di Meriba e Mosè fu punito per causa loro,</span> <span class="verse"><a name="33">33</a>perché avevano inasprito l`animo suo ed egli disse parole insipienti.</span> <span class="verse"><a name="34">34</a>Non sterminarono i popoli come aveva ordinato il Signore,</span> <span class="verse"><a name="35">35</a>ma si mescolarono con le nazioni e impararono le opere loro.</span> <span class="verse"><a name="36">36</a>Servirono i loro idoli e questi furono per loro un tranello.</span> <span class="verse"><a name="37">37</a>Immolarono i loro figli e le loro figlie agli dei falsi.</span> <span class="verse"><a name="38">38</a>Versarono sangue innocente, il sangue dei figli e delle figlie sacrificati agli idoli di Canaan; la terra fu profanata dal sangue,</span> <span class="verse"><a name="39">39</a>si contaminarono con le opere loro, si macchiarono con i loro misfatti.</span> <span class="verse"><a name="40">40</a>L`ira del Signore si accese contro il suo popolo, ebbe in orrore il suo possesso;</span> <span class="verse"><a name="41">41</a>e li diede in balìa dei popoli, li dominarono i loro avversari,</span> <span class="verse"><a name="42">42</a>li oppressero i loro nemici e dovettero piegarsi sotto la loro mano.</span> <span class="verse"><a name="43">43</a>Molte volte li aveva liberati; ma essi si ostinarono nei loro disegni e per le loro iniquità furono abbattuti.</span> <span class="verse"><a name="44">44</a>Pure, egli guardò alla loro angoscia quando udì il loro grido.</span> <span class="verse"><a name="45">45</a>Si ricordò della sua alleanza con loro, si mosse a pietà per il suo grande amore.</span> <span class="verse"><a name="46">46</a>Fece loro trovare grazia presso quanti li avevano deportati.</span> <span class="verse"><a name="47">47</a>Salvaci, Signore Dio nostro, e raccoglici di mezzo ai popoli, perché proclamiamo il tuo santo nome e ci gloriamo della tua lode.</span> <span class="verse"><a name="48">48</a>Benedetto il Signore, Dio d`Israele da sempre, per sempre. Tutto il popolo dica: Amen.</span> </p></div</div></div></body></html>