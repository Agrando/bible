<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 72</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/ps/72"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/ps">Psalms</a> &gt <strong>Chapter 72</strong></div><p><span class="verse"><a name="1">1</a>Salmo. Di Asaf. Quanto è buono Dio con i giusti, con gli uomini dal cuore puro!</span> <span class="verse"><a name="2">2</a>Per poco non inciampavano i miei piedi, per un nulla vacillavano i miei passi,</span> <span class="verse"><a name="3">3</a>perché ho invidiato i prepotenti, vedendo la prosperità dei malvagi.</span> <span class="verse"><a name="4">4</a>Non c`è sofferenza per essi, sano e pasciuto è il loro corpo.</span> <span class="verse"><a name="5">5</a>Non conoscono l`affanno dei mortali e non sono colpiti come gli altri uomini.</span> <span class="verse"><a name="6">6</a>Dell`orgoglio si fanno una collana e la violenza è il loro vestito.</span> <span class="verse"><a name="7">7</a>Esce l`iniquità dal loro grasso, dal loro cuore traboccano pensieri malvagi.</span> <span class="verse"><a name="8">8</a>Scherniscono e parlano con malizia, minacciano dall`alto con prepotenza.</span> <span class="verse"><a name="9">9</a>Levano la loro bocca fino al cielo e la loro lingua percorre la terra.</span> <span class="verse"><a name="10">10</a>Perciò seggono in alto,non li raggiunge la piena delle acque.</span> <span class="verse"><a name="11">11</a>Dicono: "Come può saperlo Dio? C`è forse conoscenza nell`Altissimo?".</span> <span class="verse"><a name="12">12</a>Ecco, questi sono gli empi: sempre tranquilli, ammassano ricchezze.</span> <span class="verse"><a name="13">13</a>Invano dunque ho conservato puro il mio cuore e ho lavato nell`innocenza le mie mani,</span> <span class="verse"><a name="14">14</a>poiché sono colpito tutto il giorno, e la mia pena si rinnova ogni mattina.</span> <span class="verse"><a name="15">15</a>Se avessi detto: "Parlerò come loro", avrei tradito la generazione dei tuoi figli.</span> <span class="verse"><a name="16">16</a>Riflettevo per comprendere: ma fu arduo agli occhi miei,</span> <span class="verse"><a name="17">17</a>finché non entrai nel santuario di Dio e compresi qual è la loro fine.</span> <span class="verse"><a name="18">18</a>Ecco, li poni in luoghi scivolosi, li fai precipitare in rovina.</span> <span class="verse"><a name="19">19</a>Come sono distrutti in un istante, sono finiti, periscono di spavento!</span> <span class="verse"><a name="20">20</a>Come un sogno al risveglio, Signore, quando sorgi, fai svanire la loro immagine.</span> <span class="verse"><a name="21">21</a>Quando si agitava il mio cuore e nell`intimo mi tormentavo,</span> <span class="verse"><a name="22">22</a>io ero stolto e non capivo, davanti a te stavo come una bestia.</span> <span class="verse"><a name="23">23</a>Ma io sono con te sempre: tu mi hai preso per la mano destra.</span> <span class="verse"><a name="24">24</a>Mi guiderai con il tuo consiglio e poi mi accoglierai nella tua gloria.</span> <span class="verse"><a name="25">25</a>Chi altri avrò per me in cielo? Fuori di te nulla bramo sulla terra.</span> <span class="verse"><a name="26">26</a>Vengono meno la mia carne e il mio cuore; ma la roccia del mio cuore è Dio, è Dio la mia sorte per sempre.</span> <span class="verse"><a name="27">27</a>Ecco, perirà chi da te si allontana, tu distruggi chiunque ti è infedele.</span> <span class="verse"><a name="28">28</a>Il mio bene è stare vicino a Dio: nel Signore Dio ho posto il mio rifugio, per narrare tutte le tue opere presso le porte della città di Sion.</span> </p></div</div></div></body></html>