<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/2sam/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/2sam">2 Samuel</a> &gt <strong>Chapter 1</strong></div><p><span class="verse"><a name="1">1</a>Dopo la morte di Saul, Davide tornò dalla strage degli Amaleciti e rimase in Ziklag due giorni.</span> <span class="verse"><a name="2">2</a>Al terzo giorno ecco arrivare un uomo dal campo di Saul con la veste stracciata e col capo cosparso di polvere. Appena giunto presso Davide, cadde a terra e si prostrò.</span> <span class="verse"><a name="3">3</a>Davide gli chiese: "Da dove vieni?". Rispose: "Sono fuggito dal campo d`Israele".</span> <span class="verse"><a name="4">4</a>Davide gli domandò: "Come sono andate le cose? Su, raccontami!". Rispose: "E` successo che il popolo è fuggito nel corso della battaglia, molti del popolo sono caduti e sono morti; anche Saul e suo figlio Giònata sono morti".</span> <span class="verse"><a name="5">5</a>Davide chiese ancora al giovane che gli portava le notizie: "Come sai che sono morti Saul e suo figlio Giònata?".</span> <span class="verse"><a name="6">6</a>Il giovane che recava la notizia rispose: "Ero capitato per caso sul monte Gelboe ed ecco vidi Saul appoggiato alla lancia, serrato tra carri e cavalieri.</span> <span class="verse"><a name="7">7</a>Egli si volse indietro, mi vide e mi chiamò vicino. Dissi: Eccomi!</span> <span class="verse"><a name="8">8</a>Mi chiese: Chi sei tu? Gli risposi: Sono un Amalecita.</span> <span class="verse"><a name="9">9</a>Mi disse: Gettati contro di me e uccidimi: io sento le vertigini, ma la vita è ancora tutta in me.</span> <span class="verse"><a name="10">10</a>Io gli fui sopra e lo uccisi, perché capivo che non sarebbe sopravvissuto alla sua caduta. Poi presi il diadema che era sul suo capo e la catenella che aveva al braccio e li ho portati qui al mio signore".</span> <span class="verse"><a name="11">11</a>Davide afferrò le sue vesti e le stracciò; così fecero tutti gli uomini che erano con lui.</span> <span class="verse"><a name="12">12</a>Essi alzarono gemiti e pianti e digiunarono fino a sera per Saul e Giònata suo figlio, per il popolo del Signore e per la casa d`Israele, perché erano caduti colpiti di spada.</span> <span class="verse"><a name="13">13</a>Davide chiese poi al giovane che aveva portato la notizia: "Di dove sei tu?". Rispose: "Sono figlio di un forestiero amalecita".</span> <span class="verse"><a name="14">14</a>Davide gli disse allora: "Come non hai provato timore nello stendere la mano per uccidere il consacrato del Signore?".</span> <span class="verse"><a name="15">15</a>Davide chiamò uno dei suoi giovani e gli disse: "Accostati e ammazzalo". Egli lo colpì subito e quegli morì.</span> <span class="verse"><a name="16">16</a>Davide gridò a lui: "Il tuo sangue ricada sul tuo capo. Attesta contro di te la tua bocca che ha detto: Io ho ucciso il consacrato del Signore!".</span> <span class="verse"><a name="17">17</a>Allora Davide intonò questo lamento su Saul e suo figlio Giònata</span> <span class="verse"><a name="18">18</a>e ordinò che fosse insegnato ai figli di Giuda. Ecco, si trova scritto nel Libro del Giusto:</span> <span class="verse"><a name="19">19</a>"Il tuo vanto, Israele, sulle tue alture giace trafitto! Perché sono caduti gli eroi?</span> <span class="verse"><a name="20">20</a>Non fatelo sapere in Gat, non l`annunziate per le vie di Ascalon, non ne faccian festa le figlie dei Filistei, non ne esultino le figlie dei non circoncisi!</span> <span class="verse"><a name="21">21</a>O monti di Gelboe, non più rugiada né pioggia su di voi né campi di primizie, perché qui fu avvilito lo scudo degli eroi, lo scudo di Saul, unto non di olio,</span> <span class="verse"><a name="22">22</a>ma col sangue dei trafitti, col grasso degli eroi. L`arco di Giònata non tornò mai indietro, la spada di Saul non tornava mai a vuoto.</span> <span class="verse"><a name="23">23</a>Saul e Giònata, amabili e gentili, né in vita né in morte furon divisi; erano più veloci delle aquile, più forti dei leoni.</span> <span class="verse"><a name="24">24</a>Figlie d`Israele, piangete su Saul, che vi rivestiva di porpora e di delizie, che appendeva gioielli d`oro sulle vostre vesti.</span> <span class="verse"><a name="25">25</a>Perché son caduti gli eroi in mezzo alla battaglia? Giònata, per la tua morte sento dolore,</span> <span class="verse"><a name="26">26</a>l`angoscia mi stringe per te, fratello mio Giònata! Tu mi eri molto caro; la tua amicizia era per me preziosa più che amore di donna.</span> <span class="verse"><a name="27">27</a>Perché son caduti gli eroi, son periti quei fulmini di guerra?".</span> </p></div</div></div></body></html>