<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/2sam/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/2sam">2 Samuel</a> &gt <strong>Chapter 4</strong></div><p><span class="verse"><a name="1">1</a>Quando il figlio di Saul seppe della morte di Abner in Ebron, gli cascarono le braccia e tutto Israele si sentì scoraggiato.</span> <span class="verse"><a name="2">2</a>Il figlio di Saul aveva due uomini, capi di bande, chiamati l`uno Baanà e il secondo Recab, figli di Rimmon da Beeròt, della tribù di Beniamino, perché anche Beeròt era computata fra le città di Beniamino.</span> <span class="verse"><a name="3">3</a>I Beerotiti si erano rifugiati a Ghittaim e vi sono rimasti come forestieri fino ad oggi.</span> <span class="verse"><a name="4">4</a>Giònata, figlio di Saul, aveva un figlio storpio di ambedue i piedi. Egli aveva cinque anni, quando giunsero da Izreel le notizie circa i fatti di Saul e di Giònata. La nutrice l`aveva preso ed era fuggita, ma nella fretta della fuga il bambino era caduto e rimasto storpio. Si chiamava Merib-Baal.</span> <span class="verse"><a name="5">5</a>Si mossero dunque i figli di Rimmon il Beerotita, Recab e Baanà, e vennero nell`ora più calda del giorno alla casa di Is-Baal mentre egli stava facendo la siesta.</span> <span class="verse"><a name="6">6</a>Or ecco, la portinaia della casa, mentre mondava il grano, si era assopita e dormiva: perciò Recab e Baanà suo fratello, poterono introdursi inosservati.</span> <span class="verse"><a name="7">7</a>Entrarono dunque in casa, mentre egli giaceva sul suo letto e riposava; lo colpirono, l`uccisero e gli tagliarono la testa; poi, portando via la testa di lui, presero la via dell`Araba, camminando tutta la notte.</span> <span class="verse"><a name="8">8</a>Portarono la testa di Is-Baal a Davide in Ebron e dissero al re: "Ecco la testa di Is-Baal figlio di Saul, tuo nemico, che cercava la tua vita. Oggi il Signore ha concesso al re mio signore la vendetta contro Saul e la sua discendenza".</span> <span class="verse"><a name="9">9</a>Ma Davide rispose a Recab e a Baanà suo fratello, figli di Rimmon il Beerotita: "Per la vita del Signore che mi ha liberato da ogni angoscia:</span> <span class="verse"><a name="10">10</a>se ho preso e ucciso in Ziklag colui che mi annunziava: Ecco è morto Saul, credendo di portarmi una lieta notizia, per cui gli dovessi un compenso,</span> <span class="verse"><a name="11">11</a>ora che uomini iniqui hanno ucciso un giusto in casa mentre dormiva, non dovrò a maggior ragione chiedere conto del suo sangue alle vostre mani ed eliminarvi dalla terra?".</span> <span class="verse"><a name="12">12</a>Davide diede ordine ai suoi giovani; questi li uccisero, tagliarono loro le mani e i piedi e li appesero presso la piscina di Ebron. Presero poi il capo di Is-Baal e lo seppellirono nel sepolcro di Abner in Ebron.</span> </p></div</div></div></body></html>