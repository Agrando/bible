<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/1kgs/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/1kgs">1 Kings</a> &gt <strong>Chapter 18</strong></div><p><span class="verse"><a name="1">1</a>Dopo molto tempo, il Signore disse a Elia, nell`anno terzo: "Su, mostrati ad Acab; io concederò la pioggia alla terra".</span> <span class="verse"><a name="2">2</a>Elia andò a farsi vedere da Acab. In Samaria c`era una grande carestia.</span> <span class="verse"><a name="3">3</a>Acab convocò Abdia maggiordomo. Abdia temeva molto Dio;</span> <span class="verse"><a name="4">4</a>quando Gezabele uccideva i profeti del Signore, Abdia prese cento profeti e ne nascose cinquanta alla volta in una caverna e procurò loro pane e acqua.</span> <span class="verse"><a name="5">5</a>Acab disse ad Abdia: "Và nel paese verso tutte le sorgenti e tutti i torrenti della regione; forse troveremo erba per tenere in vita cavalli e muli e non dovremo uccidere una parte del bestiame".</span> <span class="verse"><a name="6">6</a>Si divisero la regione da percorrere; Acab andò per una strada e Abdia per un`altra.</span> <span class="verse"><a name="7">7</a>Mentre Abdia era in cammino, ecco farglisi incontro Elia. Quegli lo riconobbe e si prostrò con la faccia a terra dicendo: "Non sei tu il mio signore Elia?".</span> <span class="verse"><a name="8">8</a>Gli rispose: "Lo sono; su, dì al tuo padrone: C`è qui Elia".</span> <span class="verse"><a name="9">9</a>Quegli disse: "Che male ho fatto perché tu consegni il tuo servo ad Acab perché egli mi uccida?</span> <span class="verse"><a name="10">10</a>Per la vita del Signore tuo Dio, non esiste un popolo o un regno in cui il mio padrone non abbia mandato a cercarti. Se gli rispondevano: Non c`è ! egli faceva giurare il popolo o il regno di non averti trovato.</span> <span class="verse"><a name="11">11</a>Ora tu dici: Su, dì al tuo signore: C`è qui Elia!</span> <span class="verse"><a name="12">12</a>Appena sarò partito da te, lo spirito del Signore ti porterà in un luogo a me ignoto. Se io vado a riferirlo ad Acab egli, non trovandoti, mi ucciderà; ora il tuo servo teme il Signore fin dalla sua giovinezza.</span> <span class="verse"><a name="13">13</a>Non ti hanno forse riferito, mio signore, ciò che ho fatto quando Gezabele sterminava tutti i profeti del Signore, come io nascosi cento profeti, cinquanta alla volta, in una caverna e procurai loro pane e acqua?</span> <span class="verse"><a name="14">14</a>E ora tu comandi: Su, dì al tuo signore: C`è qui Elia? Egli mi ucciderà".</span> <span class="verse"><a name="15">15</a>Elia rispose: "Per la vita del Signore degli eserciti, alla cui presenza io sto, oggi stesso io mi mostrerò a lui".</span> <span class="verse"><a name="16">16</a>Abdia andò incontro ad Acab e gli riferì la cosa. Acab si diresse verso Elia.</span> <span class="verse"><a name="17">17</a>Appena lo vide, Acab disse a Elia: "Sei tu la rovina di Israele!".</span> <span class="verse"><a name="18">18</a>Quegli rispose: "Io non rovino Israele, ma piuttosto tu insieme con la tua famiglia, perché avete abbandonato i comandi del Signore e tu hai seguito Baal.</span> <span class="verse"><a name="19">19</a>Su, con un ordine raduna tutto Israele presso di me sul monte Carmelo insieme con i quattrocentocinquanta profeti di Baal e con i quattrocento profeti di Asera, che mangiano alla tavola di Gezabele".</span> <span class="verse"><a name="20">20</a>Acab convocò tutti gli Israeliti e radunò i profeti sul monte Carmelo.</span> <span class="verse"><a name="21">21</a>Elia si accostò a tutto il popolo e disse: "Fino a quando zoppicherete da enbrambi piedi? Se il Signore è Dio, seguitelo! Se invece lo è Baal, seguite lui!". Il popolo non gli rispose nulla.</span> <span class="verse"><a name="22">22</a>Elia aggiunse al popolo: "Sono rimasto solo, come profeta del Signore, mentre i profeti di Baal sono quattrocentocinquanta.</span> <span class="verse"><a name="23">23</a>Dateci due giovenchi; essi se ne scelgano uno, lo squartino e lo pongano sulla legna senza appiccarvi il fuoco. Io preparerò l`altro giovenco e lo porrò sulla legna senza appiccarvi il fuoco.</span> <span class="verse"><a name="24">24</a>Voi invocherete il nome del vostro dio e io invocherò quello del Signore. La divinità che risponderà concedendo il fuoco è Dio!". Tutto il popolo rispose: "La proposta è buona!".</span> <span class="verse"><a name="25">25</a>Elia disse ai profeti di Baal: "Sceglietevi il giovenco e cominciate voi perché siete più numerosi. Invocate il nome del vostro Dio, ma senza appiccare il fuoco".</span> <span class="verse"><a name="26">26</a>Quelli presero il giovenco, lo prepararono e invocarono il nome di Baal dal mattino fino a mezzogiorno, gridando: "Baal, rispondici!". Ma non si sentiva un alito, né una risposta. Quelli continuavano a saltare intorno all`altare che avevano eretto.</span> <span class="verse"><a name="27">27</a>Essendo già mezzogiorno, Elia cominciò a beffarsi di loro dicendo: "Gridate con voce più alta, perché certo egli è un dio! Forse è soprappensiero oppure indaffarato o in viaggio; caso mai fosse addormentato, si sveglierà".</span> <span class="verse"><a name="28">28</a>Gridarono a voce più forte e si fecero incisioni, secondo il loro costume, con spade e lance, fino a bagnarsi tutti di sangue.</span> <span class="verse"><a name="29">29</a>Passato il mezzogiorno, quelli ancora agivano da invasati ed era venuto il momento in cui si sogliono offrire i sacrifici, ma non si sentiva alcuna voce né una risposta né un segno di attenzione.</span> <span class="verse"><a name="30">30</a>Elia disse a tutto il popolo: "Avvicinatevi!". Tutti si avvicinarono. Si sistemò di nuovo l`altare del Signore che era stato demolito.</span> <span class="verse"><a name="31">31</a>Elia prese dodici pietre, secondo il numero delle tribù dei discendenti di Giacobbe, al quale il Signore aveva detto: "Israele sarà il tuo nome".</span> <span class="verse"><a name="32">32</a>Con le pietre eresse un altare al Signore; scavò intorno un canaletto, capace di contenere due misure di seme.</span> <span class="verse"><a name="33">33</a>Dispose la legna, squartò il giovenco e lo pose sulla legna.</span> <span class="verse"><a name="34">34</a>Quindi disse: "Riempite quattro brocche d`acqua e versatele sull`olocausto e sulla legna!". Ed essi lo fecero. Egli disse: "Fatelo di nuovo!". Ed essi ripeterono il gesto. Disse ancora: "Per la terza volta!". Lo fecero per la terza volta.</span> <span class="verse"><a name="35">35</a>L`acqua scorreva intorno all`altare; anche il canaletto si riempì d`acqua.</span> <span class="verse"><a name="36">36</a>Al momento dell`offerta si avvicinò il profeta Elia e disse: "Signore, Dio di Abramo, di Isacco e di Giacobbe, oggi si sappia che tu sei Dio in Israele e che io sono tuo servo e che ho fatto tutte queste cose per tuo comando.</span> <span class="verse"><a name="37">37</a>Rispondimi, Signore, rispondimi e questo popolo sappia che tu sei il Signore Dio e che converti il loro cuore!".</span> <span class="verse"><a name="38">38</a>Cadde il fuoco del Signore e consumò l`olocausto, la legna, le pietre e la cenere, prosciugando l`acqua del canaletto.</span> <span class="verse"><a name="39">39</a>A tal vista, tutti si prostrarono a terra ed esclamarono: "Il Signore è Dio! Il Signore è Dio!".</span> <span class="verse"><a name="40">40</a>Elia disse loro: "Afferrate i profeti di Baal; non ne scappi uno!". Li afferrarono. Elia li fece scendere nel torrente Kison, ove li scannò.</span> <span class="verse"><a name="41">41</a>Elia disse ad Acab: "Su, mangia e bevi, perché sento un rumore di pioggia torrenziale".</span> <span class="verse"><a name="42">42</a>Acab andò a mangiare e a bere. Elia si recò alla cima del Carmelo; gettatosi a terra, pose la sua faccia tra le ginocchia.</span> <span class="verse"><a name="43">43</a>Quindi disse al suo ragazzo: "Vieni qui, guarda verso il mare". Quegli andò, guardò e disse. "Non c`è nulla!". Elia disse: "Tornaci ancora per sette volte".</span> <span class="verse"><a name="44">44</a>La settima volta riferì: "Ecco, una nuvoletta, come una mano d`uomo, sale dal mare". Elia gli disse: "Và a dire ad Acab: Attacca i cavalli al carro e scendi perché non ti sorprenda la pioggia!".</span> <span class="verse"><a name="45">45</a>Subito il cielo si oscurò per le nubi e per il vento; la pioggia cadde a dirotto. Acab montò sul carro e se ne andò a Izreel.</span> <span class="verse"><a name="46">46</a>La mano del Signore fu sopra Elia che, cintosi i fianchi, corse davanti ad Acab finché giunse a Izreel.</span> </p></div</div></div></body></html>