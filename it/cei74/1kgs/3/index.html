<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/1kgs/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/1kgs">1 Kings</a> &gt <strong>Chapter 3</strong></div><p><span class="verse"><a name="1">1</a>Salomone si imparentò con il faraone, re di Egitto. Sposò la figlia del faraone, che introdusse nella città di Davide, ove rimase finché non terminò di costruire la sua casa, la casa del Signore e le mura di cinta di Gerusalemme.</span> <span class="verse"><a name="2">2</a>Il popolo allora offriva sacrifici sulle alture, perché ancora non era stato costruito un tempio in onore del nome del Signore.</span> <span class="verse"><a name="3">3</a>Salomone amava il Signore e nella sua condotta seguiva i principi di Davide suo padre; tuttavia offriva sacrifici e bruciava incenso sulle alture.</span> <span class="verse"><a name="4">4</a>Il re andò a Gàbaon per offrirvi sacrifici perché ivi sorgeva la più grande altura. Su quell`altare Salomone offrì mille olocausti.</span> <span class="verse"><a name="5">5</a>In Gàbaon il Signore apparve a Salomone in sogno durante la notte e gli disse: "Chiedimi ciò che io devo concederti".</span> <span class="verse"><a name="6">6</a>Salomone disse: "Tu hai trattato il tuo servo Davide mio padre con grande benevolenza, perché egli aveva camminato davanti a te con fedeltà, con giustizia e con cuore retto verso di te. Tu gli hai conservato questa grande benevolenza e gli hai dato un figlio che sedesse sul suo trono, come avviene oggi.</span> <span class="verse"><a name="7">7</a>Ora, Signore mio Dio, tu hai fatto regnare il tuo servo al posto di Davide mio padre. Ebbene io sono un ragazzo; non so come regolarmi.</span> <span class="verse"><a name="8">8</a>Il tuo servo è in mezzo al tuo popolo che ti sei scelto, popolo così numeroso che non si può calcolare né contare.</span> <span class="verse"><a name="9">9</a>Concedi al tuo servo un cuore docile perché sappia rendere giustizia al tuo popolo e sappia distinguere il bene dal male, perché chi potrebbe governare questo tuo popolo così numeroso?".</span> <span class="verse"><a name="10">10</a>Al Signore piacque che Salomone avesse domandato la saggezza nel governare.</span> <span class="verse"><a name="11">11</a>Dio gli disse: "Perché hai domandato questa cosa e non hai domandato per te né una lunga vita, né la ricchezza, né la morte dei tuoi nemici, ma hai domandato per te il discernimento nel giudicare le cause,</span> <span class="verse"><a name="12">12</a>ecco faccio come tu hai detto. Ti concedo un cuore saggio e intelligente: come te non ci fu alcuno prima di te né sorgerà dopo di te.</span> <span class="verse"><a name="13">13</a>Ti concedo anche quanto non hai domandato, cioè ricchezza e gloria come nessun re ebbe mai.</span> <span class="verse"><a name="14">14</a>Se poi camminerai nelle mie vie osservando i miei decreti e i miei comandi, come ha fatto Davide tuo padre, prolungherò anche la tua vita".</span> <span class="verse"><a name="15">15</a>Salomone si svegliò; ecco, era stato un sogno. Andò in Gerusalemme; davanti all`arca dell`alleanza del Signore offrì olocausti, compì sacrifici di comunione e diede un banchetto per tutti i suoi servi.</span> <span class="verse"><a name="16">16</a>Un giorno andarono dal re due prostitute e si presentarono innanzi a lui.</span> <span class="verse"><a name="17">17</a>Una delle due disse: "Ascoltami, signore! Io e questa donna abitiamo nella stessa casa; io ho partorito mentre essa sola era in casa.</span> <span class="verse"><a name="18">18</a>Tre giorni dopo il mio parto, anche questa donna ha partorito; noi stiamo insieme e non c`è nessun estraneo in casa fuori di noi due.</span> <span class="verse"><a name="19">19</a>Il figlio di questa donna è morto durante la notte, perché essa gli si era coricata sopra.</span> <span class="verse"><a name="20">20</a>Essa si è alzata nel cuore della notte, ha preso il mio figlio dal mio fianco - la tua schiava dormiva - e se lo è messo in seno e sul mio seno ha messo il figlio morto.</span> <span class="verse"><a name="21">21</a>Al mattino mi sono alzata per allattare mio figlio, ma ecco, era morto. L`ho osservato bene; ecco, non era il figlio che avevo partorito io".</span> <span class="verse"><a name="22">22</a>L`altra donna disse: "Non è vero! Mio figlio è quello vivo, il tuo è quello morto". E quella, al contrario, diceva: "Non è vero! Quello morto è tuo figlio, il mio è quello vivo". Discutevano così alla presenza del re.</span> <span class="verse"><a name="23">23</a>Egli disse: "Costei dice: Mio figlio è quello vivo, il tuo è quello morto e quella dice: Non è vero! Tuo figlio è quello morto e il mio è quello vivo".</span> <span class="verse"><a name="24">24</a>Allora il re ordinò: "Prendetemi una spada!". Portarono una spada alla presenza del re.</span> <span class="verse"><a name="25">25</a>Quindi il re aggiunse: "Tagliate in due il figlio vivo e datene una metà all`una e una metà all`altra".</span> <span class="verse"><a name="26">26</a>La madre del bimbo vivo si rivolse al re, poiché le sue viscere si erano commosse per il suo figlio, e disse: "Signore, date a lei il bambino vivo; non uccidetelo!". L`altra disse: "Non sia né mio né tuo; dividetelo in due!".</span> <span class="verse"><a name="27">27</a>Presa la parola, il re disse: "Date alla prima il bambino vivo; non uccidetelo. Quella è sua madre".</span> <span class="verse"><a name="28">28</a>Tutti gli Israeliti seppero della sentenza pronunziata dal re e concepirono rispetto per il re, perché avevano constatato che la saggezza di Dio era in lui per render giustizia.</span> </p></div</div></div></body></html>