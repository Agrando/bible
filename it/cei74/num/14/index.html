<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/num/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/num">Numbers</a> &gt <strong>Chapter 14</strong></div><p><span class="verse"><a name="1">1</a>Allora tutta la comunità alzò la voce e diede in alte grida; il popolo pianse tutta quella notte.</span> <span class="verse"><a name="2">2</a>Tutti gli Israeliti mormoravano contro Mosè e contro Aronne e tutta la comunità disse loro: "Oh! fossimo morti nel paese d`Egitto o fossimo morti in questo deserto!</span> <span class="verse"><a name="3">3</a>E perché il Signore ci conduce in quel paese per cadere di spada? Le nostre mogli e i nostri bambini saranno preda. Non sarebbe meglio per noi tornare in Egitto?".</span> <span class="verse"><a name="4">4</a>Si dissero l`un l`altro: "Diamoci un capo e torniamo in Egitto".</span> <span class="verse"><a name="5">5</a>Allora Mosè e Aronne si prostrarono a terra dinanzi a tutta la comunità riunita degli Israeliti.</span> <span class="verse"><a name="6">6</a>Giosuè figlio di Nun e Caleb figlio di Iefunne, che erano fra coloro che avevano esplorato il paese, si stracciarono le vesti</span> <span class="verse"><a name="7">7</a>e parlarono così a tutta la comunità degli Israeliti: "Il paese che abbiamo attraversato per esplorarlo è un paese molto buono.</span> <span class="verse"><a name="8">8</a>Se il Signore ci è favorevole, ci introdurrà in quel paese e ce lo darà: è un paese dove scorre latte e miele.</span> <span class="verse"><a name="9">9</a>Soltanto, non vi ribellate al Signore e non abbiate paura del popolo del paese; è pane per noi e la loro difesa li ha abbandonati mentre il Signore è con noi; non ne abbiate paura".</span> <span class="verse"><a name="10">10</a>Allora tutta la comunità parlò di lapidarli; ma la Gloria del Signore apparve sulla tenda del convegno a tutti gli Israeliti.</span> <span class="verse"><a name="11">11</a>Il Signore disse a Mosè: "Fino a quando mi disprezzerà questo popolo? E fino a quando non avranno fede in me, dopo tutti i miracoli che ho fatti in mezzo a loro?</span> <span class="verse"><a name="12">12</a>Io lo colpirò con la peste e lo distruggerò, ma farò di te una nazione più grande e più potente di esso".</span> <span class="verse"><a name="13">13</a>Mosè disse al Signore: "Ma gli Egiziani hanno saputo che tu hai fatto uscire questo popolo con la tua potenza</span> <span class="verse"><a name="14">14</a>e lo hanno detto agli abitanti di questo paese. Essi hanno udito che tu, Signore, sei in mezzo a questo popolo, e ti mostri loro faccia a faccia, che la tua nube si ferma sopra di loro e che cammini davanti a loro di giorno in una colonna di nube e di notte in una colonna di fuoco.</span> <span class="verse"><a name="15">15</a>Ora se fai perire questo popolo come un solo uomo, le nazioni che hanno udito la tua fama, diranno:</span> <span class="verse"><a name="16">16</a>Siccome il Signore non è stato in grado di far entrare questo popolo nel paese che aveva giurato di dargli, li ha ammazzati nel deserto.</span> <span class="verse"><a name="17">17</a>Ora si mostri grande la potenza del mio Signore, perché tu hai detto:</span> <span class="verse"><a name="18">18</a>Il Signore è lento all`ira e grande in bontà, perdona la colpa e la ribellione, ma non lascia senza punizione; castiga la colpa dei padri nei figli fino alla terza e alla quarta generazione.</span> <span class="verse"><a name="19">19</a>Perdona l`iniquità di questo popolo, secondo la grandezza della tua bontà, così come hai perdonato a questo popolo dall`Egitto fin qui".</span> <span class="verse"><a name="20">20</a>Il Signore disse: "Io perdono come tu hai chiesto;</span> <span class="verse"><a name="21">21</a>ma, per la mia vita, com`è vero che tutta la terra sarà piena della gloria del Signore,</span> <span class="verse"><a name="22">22</a>tutti quegli uomini che hanno visto la mia gloria e i prodigi compiuti da me in Egitto e nel deserto e tuttavia mi hanno messo alla prova già dieci volte e non hanno obbedito alla mia voce,</span> <span class="verse"><a name="23">23</a>certo non vedranno il paese che ho giurato di dare ai loro padri. Nessuno di quelli che mi hanno disprezzato lo vedrà;</span> <span class="verse"><a name="24">24</a>ma il mio servo Caleb che è stato animato da un altro spirito e mi ha seguito fedelmente io lo introdurrò nel paese dove è andato; la sua stirpe lo possiederà.</span> <span class="verse"><a name="25">25</a>Gli Amaleciti e i Cananei abitano nella valle; domani tornate indietro, incamminatevi verso il deserto, per la via del Mare Rosso".</span> <span class="verse"><a name="26">26</a>Il Signore disse ancora a Mosè e ad Aronne:</span> <span class="verse"><a name="27">27</a>"Fino a quando sopporterò io questa comunità malvagia che mormora contro di me? Io ho udito le lamentele degli Israeliti contro di me.</span> <span class="verse"><a name="28">28</a>Riferisci loro: Per la mia vita, dice il Signore, io vi farò quello che ho sentito dire da voi.</span> <span class="verse"><a name="29">29</a>I vostri cadaveri cadranno in questo deserto. Nessuno di voi, di quanti siete stati registrati dall`età di venti anni in su e avete mormorato contro di me,</span> <span class="verse"><a name="30">30</a>potrà entrare nel paese nel quale ho giurato di farvi abitare, se non Caleb, figlio di Iefunne, e Giosuè figlio di Nun.</span> <span class="verse"><a name="31">31</a>I vostri bambini, dei quali avete detto che sarebbero diventati una preda di guerra, quelli ve li farò entrare; essi conosceranno il paese che voi avete disprezzato.</span> <span class="verse"><a name="32">32</a>Ma i vostri cadaveri cadranno in questo deserto.</span> <span class="verse"><a name="33">33</a>I vostri figli saranno nòmadi nel deserto per quarant`anni e porteranno il peso delle vostre infedeltà, finché i vostri cadaveri siano tutti quanti nel deserto.</span> <span class="verse"><a name="34">34</a>Secondo il numero dei giorni che avete impiegato per esplorare il paese, quaranta giorni, sconterete le vostre iniquità per quarant`anni, un anno per ogni giorno e conoscerete la mia ostilità.</span> <span class="verse"><a name="35">35</a>Io, il Signore, ho parlato. Così agirò con tutta questa comunità malvagia che si è riunita contro di me: in questo deserto saranno annientati e qui moriranno".</span> <span class="verse"><a name="36">36</a>Gli uomini che Mosè aveva mandati a esplorare il paese e che, tornati, avevano fatto mormorare tutta la comunità contro di lui diffondendo il discredito sul paese,</span> <span class="verse"><a name="37">37</a>quegli uomini che avevano propagato cattive voci su quel paese, morirono colpiti da un flagello, davanti al Signore.</span> <span class="verse"><a name="38">38</a>Ma di quelli che erano andati a esplorare il paese rimasero vivi Giosuè, figlio di Nun, e Caleb, figlio di Iefunne.</span> <span class="verse"><a name="39">39</a>Mosè riferì quelle parole a tutti gli Israeliti; il popolo ne fu molto turbato.</span> <span class="verse"><a name="40">40</a>La mattina si alzarono presto per salire verso la cima del monte, dicendo: "Eccoci qua; noi saliremo al luogo del quale il Signore ha detto che noi abbiamo peccato".</span> <span class="verse"><a name="41">41</a>Ma Mosè disse: "Perché trasgredite l`ordine del Signore? La cosa non vi riuscirà.</span> <span class="verse"><a name="42">42</a>Poiché il Signore non è in mezzo a voi, non salite perché non siate sconfitti dai vostri nemici!</span> <span class="verse"><a name="43">43</a>Perché di fronte a voi stanno gli Amaleciti e i Cananei e voi cadrete di spada; perché avete abbandonato il Signore, il Signore non sarà con voi".</span> <span class="verse"><a name="44">44</a>Si ostinarono a salire verso la cima del monte, ma l`arca dell`alleanza del Signore e Mosè non si mossero dall`accampamento.</span> <span class="verse"><a name="45">45</a>Allora gli Amaleciti e i Cananei che abitavano su quel monte scesero, li batterono e ne fecero strage fino a Corma.</span> </p></div</div></div></body></html>