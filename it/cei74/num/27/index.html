<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/num/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/num">Numbers</a> &gt <strong>Chapter 27</strong></div><p><span class="verse"><a name="1">1</a>Le figlie di Zelofcad, figlio di Efer, figlio di Gàlaad, figlio di Machir, figlio di Manàsse, delle famiglie di Manàsse, figlio di Giuseppe, che si chiamavano Macla, Noa, Ogla, Milca e Tirza,</span> <span class="verse"><a name="2">2</a>si accostarono e si presentarono davanti a Mosè, davanti al sacerdote Eleazaro, davanti ai capi e a tutta la comunità all`ingresso della tenda del convegno, e dissero:</span> <span class="verse"><a name="3">3</a>"Nostro padre è morto nel deserto. Egli non era nella compagnia di coloro che si adunarono contro il Signore, non era della gente di Core, ma è morto a causa del suo peccato, senza figli maschi.</span> <span class="verse"><a name="4">4</a>Perché dovrebbe il nome del padre nostro scomparire dalla sua famiglia, per il fatto che non ha avuto figli maschi? Dacci un possedimento in mezzo ai fratelli di nostro padre".</span> <span class="verse"><a name="5">5</a>Mosè portò la loro causa davanti al Signore.</span> <span class="verse"><a name="6">6</a>Il Signore disse a Mosè:</span> <span class="verse"><a name="7">7</a>"Le figlie di Zelofcad dicono bene. Darai loro in eredità un possedimento tra i fratelli del loro padre e farai passare ad esse l`eredità del loro padre.</span> <span class="verse"><a name="8">8</a>Parlerai inoltre agli Israeliti e dirai: Quando uno sarà morto senza lasciare un figlio maschio, farete passare la sua eredità alla figlia.</span> <span class="verse"><a name="9">9</a>Se non ha neppure una figlia, darete la sua eredità ai suoi fratelli.</span> <span class="verse"><a name="10">10</a>Se non ha fratelli, darete la sua eredità ai fratelli del padre.</span> <span class="verse"><a name="11">11</a>Se non ci sono fratelli del padre, darete la sua eredità al parente più stretto nella sua famiglia e quegli la possiederà. Questa sarà per i figli di Israele una norma di diritto, come il Signore ha ordinato a Mosè ".</span> <span class="verse"><a name="12">12</a>Il Signore disse a Mosè: "Sali su questo monte degli Abarim e contempla il paese che io dò agli Israeliti.</span> <span class="verse"><a name="13">13</a>Quando l`avrai visto, anche tu sarai riunito ai tuoi antenati, come fu riunito Aronne tuo fratello,</span> <span class="verse"><a name="14">14</a>perché trasgrediste l`ordine che vi avevo dato nel deserto di Sin, quando la comunità si ribellò e voi non dimostraste la mia santità agli occhi loro, a proposito di quelle acque". Sono le acque di Mè riba di Kades, nel deserto di Sin.</span> <span class="verse"><a name="15">15</a>Mosè disse al Signore:</span> <span class="verse"><a name="16">16</a>"Il Signore, il Dio della vita in ogni essere vivente, metta a capo di questa comunità un uomo</span> <span class="verse"><a name="17">17</a>che li preceda nell`uscire e nel tornare, li faccia uscire e li faccia tornare, perché la comunità del Signore non sia un gregge senza pastore".</span> <span class="verse"><a name="18">18</a>Il Signore disse a Mosè: "Prenditi Giosuè, figlio di Nun, uomo in cui è lo spirito; porrai la mano su di lui,</span> <span class="verse"><a name="19">19</a>lo farai comparire davanti al sacerdote Eleazaro e davanti a tutta la comunità, gli darai i tuoi ordini in loro presenza</span> <span class="verse"><a name="20">20</a>e lo farai partecipe della tua autorità, perché tutta la comunità degli Israeliti gli obbedisca.</span> <span class="verse"><a name="21">21</a>Egli si presenterà davanti al sacerdote Eleazaro, che consulterà per lui il giudizio degli Urim davanti al Signore; egli e tutti gli Israeliti con lui e tutta la comunità usciranno all`ordine di Eleazaro ed entreranno all`ordine suo".</span> <span class="verse"><a name="22">22</a>Mosè fece come il Signore gli aveva ordinato; prese Giosuè e lo fece comparire davanti al sacerdote Eleazaro e davanti a tutta la comunità;</span> <span class="verse"><a name="23">23</a>pose su di lui le mani e gli diede i suoi ordini come il Signore aveva comandato per mezzo di Mosè.</span> </p></div</div></div></body></html>