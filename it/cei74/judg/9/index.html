<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/judg/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/judg">Judges</a> &gt <strong>Chapter 9</strong></div><p><span class="verse"><a name="1">1</a>Ora Abimelech, figlio di Ierub-Baal, andò a Sichem dai fratelli di sua madre e disse loro e a tutta la parentela di sua madre:</span> <span class="verse"><a name="2">2</a>"Dite agli orecchi di tutti i signori di Sichem: E` meglio per voi che vi governino settanta uomini, tutti i figli di Ierub-Baal, o che vi governi un solo uomo? Ricordatevi che io sono del vostro sangue".</span> <span class="verse"><a name="3">3</a>I fratelli di sua madre parlarono di lui, ripetendo a tutti i signori di Sichem quelle parole e il cuor loro si piegò a favore di Abimelech, perchè dicevano: "E` nostro fratello".</span> <span class="verse"><a name="4">4</a>Gli diedero settanta sicli d`argento che tolsero dal tempio di Baal-Berit; con essi Abimelech assoldò uomini sfaccendati e audaci che lo seguirono.</span> <span class="verse"><a name="5">5</a>Venne alla casa di suo padre, a Ofra, e uccise sopra una stessa pietra i suoi fratelli, figli di Ierub-Baal, settanta uomini. Ma Iotam, figlio minore di Ierub-Baal, scampò, perchè si era nascosto.</span> <span class="verse"><a name="6">6</a>Tutti i signori di Sichem e tutta Bet-Millo si radunarono e andarono a proclamare re Abimelech presso la Quercia della Stele che si trova a Sichem.</span> <span class="verse"><a name="7">7</a>Ma Iotam, informato della cosa, andò a porsi sulla sommità del monte Garizim e, alzando la voce, gridò: "Ascoltatemi, signori di Sichem, e Dio ascolterà voi!</span> <span class="verse"><a name="8">8</a>Si misero in cammino gli alberi per ungere un re su di essi. Dissero all`ulivo: Regna su di noi.</span> <span class="verse"><a name="9">9</a>Rispose loro l`ulivo: Rinuncerò al mio olio, grazie al quale si onorano dei e uomini, e andrò ad agitarmi sugli alberi?</span> <span class="verse"><a name="10">10</a>Dissero gli alberi al fico: Vieni tu, regna su di noi.</span> <span class="verse"><a name="11">11</a>Rispose loro il fico: Rinuncerò alla mia dolcezza e al mio frutto squisito, e andrò ad agitarmi sugli alberi?</span> <span class="verse"><a name="12">12</a>Dissero gli alberi alla vite: Vieni tu, regna su di noi.</span> <span class="verse"><a name="13">13</a>Rispose loro la vite: Rinuncerò al mio mosto che allieta dei e uomini, e andrò ad agitarmi sugli alberi?</span> <span class="verse"><a name="14">14</a>Dissero tutti gli alberi al rovo: Vieni tu, regna su di noi.</span> <span class="verse"><a name="15">15</a>Rispose il rovo agli alberi: Se in verità ungete me re su di voi, venite, rifugiatevi alla mia ombra; se no, esca un fuoco dal rovo e divori i cedri del Libano.</span> <span class="verse"><a name="16">16</a>Ora voi non avete agito con lealtà e onestà proclamando re Abimelech, non avete operato bene verso Ierub-Baal e la sua casa, non lo avete trattato secondo il merito delle sue azioni...</span> <span class="verse"><a name="17">17</a>Perchè mio padre ha combattuto per voi, ha esposto al pericolo la vita e vi ha liberati dalle mani di Madian.</span> <span class="verse"><a name="18">18</a>Voi invece oggi siete insorti contro la casa di mio padre, avete ucciso i suoi figli, settanta uomini, sopra una stessa pietra e avete proclamato re dei signori di Sichem Abimelech, figlio della sua schiava, perché è vostro fratello.</span> <span class="verse"><a name="19">19</a>Se dunque avete operato oggi con sincerità e con integrità verso Ierub-Baal e la sua casa, godetevi Abimelech ed egli si goda voi!</span> <span class="verse"><a name="20">20</a>Ma se non è così, esca da Abimelech un fuoco che divori i signori di Sichem e Bet-Millo; esca dai signori di Sichem e da Bet-Millo un fuoco che divori Abimelech!".</span> <span class="verse"><a name="21">21</a>Iotam corse via, si mise in salvo e andò a stabilirsi a Beer, lontano da Abimelech suo fratello.Rivolta dei Sichemiti contro Abimel`ch</span> <span class="verse"><a name="22">22</a>Abimelech dominò su Israele tre anni.</span> <span class="verse"><a name="23">23</a>Poi Dio mandò un cattivo spirito fra Abimelech e i signori di Sichem e i signori di Sichem si ribellarono ad Abimelech.</span> <span class="verse"><a name="24">24</a>Questo avvenne perchè la violenza fatta ai settanta figli di Ierub-Baal ricevesse il castigo e il loro sangue ricadesse su Abimelech loro fratello, che li aveva uccisi, e sui signori di Sichem, che gli avevano dato mano per uccidere i suoi fratelli.</span> <span class="verse"><a name="25">25</a>I signori di Sichem posero agguati contro di lui sulla cima dei monti, rapinando chiunque passasse vicino alla strada. Abimelech fu informato della cosa.</span> <span class="verse"><a name="26">26</a>Poi Gaal, figlio di Ebed, e i suoi fratelli vennero e si stabilirono a Sichem e i signori di Sichem riposero la fiducia in lui.</span> <span class="verse"><a name="27">27</a>Usciti nella campagna, vendemmiarono le loro vigne, pigiarono l`uva e fecero festa. Poi entrarono nella casa del loro Dio, mangiarono, bevvero e maledissero Abimelech.</span> <span class="verse"><a name="28">28</a>Gaal, figlio di Ebed, disse: "Chi è Abimelech e chi è Sichem, perchè dobbiamo servirlo? Non dovrebbero piuttosto il figlio di Ierub-Baal e Zebul, suo luogotenente, servire gli uomini di Camor, capostipite di Sichem? Perchè dovremmo servirlo noi?</span> <span class="verse"><a name="29">29</a>Se avessi in mano questo popolo, io scaccerei Abimelech e direi: Accresci pure il tuo esercito ed esci in campo".</span> <span class="verse"><a name="30">30</a>Ora Zebul, governatore della città, udite le parole di Gaal, figlio di Ebed, si accese d`ira</span> <span class="verse"><a name="31">31</a>e mandò messaggeri ad Abimelech in Aruma per dirgli: "Ecco Gaal, figlio di Ebed, e i suoi fratelli sono venuti a Sichem e sollevano la città contro di te.</span> <span class="verse"><a name="32">32</a>Alzati dunque di notte con la gente che hai con te e tendi un agguato nella campagna.</span> <span class="verse"><a name="33">33</a>Domattina, non appena spunterà il sole, ti alzerai e piomberai sulla città mentre lui con la sua gente ti uscirà contro: tu gli farai quel che troverai opportuno".</span> <span class="verse"><a name="34">34</a>Abimelech e tutta la gente che era con lui si alzarono di notte e tesero un agguato contro Sichem, divisi in quattro schiere.</span> <span class="verse"><a name="35">35</a>Gaal, figlio di Ebed, uscì e si fermò all`ingresso della porta della città; allora Abimelech uscì dall`agguato con la gente che aveva.</span> <span class="verse"><a name="36">36</a>Gaal, vista quella gente, disse a Zebul: "Ecco gente che scende dalle cime dei monti". Zebul gli rispose: "Tu vedi l`ombra dei monti e la prendi per uomini".</span> <span class="verse"><a name="37">37</a>Gaal riprese a parlare e disse: "Ecco gente che scende dall`Ombelico della terra e una schiera che giunge per la via della Quercia dei Maghi".</span> <span class="verse"><a name="38">38</a>Allora Zebul gli disse: "Dov'è ora la spavalderia di quando dicevi: Chi è Abimelech, perchè dobbiamo servirlo? Non è questo il popolo che disprezzavi? Ora esci in campo e combatti contro di lui!".</span> <span class="verse"><a name="39">39</a>Allora Gaal uscì alla testa dei signori di Sichem e diede battaglia ad Abimelech.</span> <span class="verse"><a name="40">40</a>Ma Abimelech lo inseguì ed egli fuggì dinanzi a lui e molti uomini caddero morti fino all`ingresso della porta.</span> <span class="verse"><a name="41">41</a>Abimelech ritornò ad Aruma e Zebul cacciò Gaal e i suoi fratelli, che non poterono più rimanere a Sichem.</span> <span class="verse"><a name="42">42</a>Il giorno dopo il popolo di Sichem uscì alla campagna e Abimelech ne fu informato.</span> <span class="verse"><a name="43">43</a>Egli prese la sua gente, la divise in tre schiere e tese un agguato nella campagna: quando vide che il popolo usciva dalla città, si mosse contro di essi e li battè.</span> <span class="verse"><a name="44">44</a>Abimelech e la sua gente fecero irruzione e si fermarono all`ingresso della porta della città, mentre le altre due schiere si gettarono su quelli che erano nella campagna e li colpirono.</span> <span class="verse"><a name="45">45</a>Abimelech combattè contro la città tutto quel giorno, la prese e uccise il popolo che vi si trovava; poi distrusse la città e la cosparse di sale.</span> <span class="verse"><a name="46">46</a>Tutti i signori della torre di Sichem, all`udir questo, entrarono nel sotterraneo del tempio di El-Berit.</span> <span class="verse"><a name="47">47</a>Fu riferito ad Abimelech che tutti i signori della torre di Sichem si erano adunati.</span> <span class="verse"><a name="48">48</a>Allora Abimelech salì sul monte Zalmon con tutta la gente che aveva con sè; prese in mano la scure, tagliò un ramo d`albero, lo sollevò e se lo mise in spalla; poi disse alla sua gente: "Quello che mi avete visto fare, fatelo presto anche voi!".</span> <span class="verse"><a name="49">49</a>Tutti tagliarono ciascuno un ramo e seguirono Abimelech; posero i rami contro il sotterraneo e bruciarono tra le fiamme la sala con quelli che vi erano dentro. Così perì tutta la gente della torre di Sichem, circa mille persone, fra uomini e donne.</span> <span class="verse"><a name="50">50</a>Poi Abimelech andò a Tebes, la cinse d`assedio e la prese.</span> <span class="verse"><a name="51">51</a>In mezzo alla città c`era una torre fortificata, dove si rifugiarono tutti i signori della città, uomini e donne; vi si rinchiusero dentro e salirono sul terrazzo della torre.</span> <span class="verse"><a name="52">52</a>Abimelech, giunto alla torre, l`attaccò e si accostò alla porta della torre per appiccarvi il fuoco.</span> <span class="verse"><a name="53">53</a>Ma una donna gettò giù il pezzo superiore di una macina sulla testa di Abimelech e gli spaccò il cranio.</span> <span class="verse"><a name="54">54</a>Egli chiamò in fretta il giovane che gli portava le armi e gli disse: "Tira fuori la spada e uccidimi, perchè non si dica di me: L`ha ucciso una donna!". Il giovane lo trafisse ed egli morì.</span> <span class="verse"><a name="55">55</a>Quando gli Israeliti videro che Abimelech era morto, se ne andarono ciascuno a casa sua.</span> <span class="verse"><a name="56">56</a>Così Dio fece ricadere sopra Abimelech il male che egli aveva fatto contro suo padre, uccidendo settanta suoi fratelli.</span> <span class="verse"><a name="57">57</a>Dio fece anche ricadere sul capo della gente di Sichem tutto il male che essa aveva fatto; così si avverò su di loro la maledizione di Iotam, figlio di Ierub-Baal.</span> </p></div</div></div></body></html>