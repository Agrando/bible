<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/jer/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/jer">Jeremiah</a> &gt <strong>Chapter 3</strong></div><p><span class="verse"><a name="1">1</a>Se un uomo ripudia la moglie ed essa, allontanatasi da lui, si sposa con un altro uomo, tornerà il primo ancora da lei? Forse una simile donna non è tutta contaminata? Tu ti sei disonorata con molti amanti e osi tornare da me? Oracolo del Signore.</span> <span class="verse"><a name="2">2</a>Alza gli occhi sui colli e osserva: dove non ti sei disonorata? Tu sedevi sulle vie aspettandoli, come fa l`Arabo nel deserto. Così anche la terra hai contaminato con impudicizia e perversità.</span> <span class="verse"><a name="3">3</a>Per questo sono state fermate le piogge e gli scrosci di primavera non sono venuti. Sfrontatezza di prostituta è la tua, ma tu non vuoi arrossire.</span> <span class="verse"><a name="4">4</a>E ora forse non gridi verso di me: Padre mio, amico della mia giovinezza tu sei!</span> <span class="verse"><a name="5">5</a>Serberà egli rancore per sempre? Conserverà in eterno la sua ira? Così parli, ma intanto ti ostini a commettere il male che puoi".</span> <span class="verse"><a name="6">6</a>Il Signore mi disse al tempo del re Giosia: "Hai visto ciò che ha fatto Israele, la ribelle? Si è recata su ogni luogo elevato e sotto ogni albero verde per prostituirsi.</span> <span class="verse"><a name="7">7</a>E io pensavo: Dopo che avrà fatto tutto questo tornerà a me, ma essa non è ritornata. La perfida Giuda sua sorella ha visto ciò,</span> <span class="verse"><a name="8">8</a>ha visto che ho ripudiato la ribelle Israele proprio per tutti i suoi adultèri, consegnandole il documento del divorzio, ma la perfida Giuda sua sorella non ha avuto alcun timore. Anzi anch`essa è andata a prostituirsi;</span> <span class="verse"><a name="9">9</a>e con il clamore delle sue prostituzioni ha contaminato il paese; ha commesso adulterio davanti alla pietra e al legno.</span> <span class="verse"><a name="10">10</a>Ciò nonostante, la perfida Giuda sua sorella non è ritornata a me con tutto il cuore, ma soltanto con menzogna". Parola del Signore.</span> <span class="verse"><a name="11">11</a>Allora il Signore mi disse: "Israele ribelle si è dimostrata più giusta della perfida Giuda.</span> <span class="verse"><a name="12">12</a>Và e grida tali cose verso il settentrione dicendo: Ritorna, Israele ribelle, dice il Signore. Non ti mostrerò la faccia sdegnata, perché io sono pietoso, dice il Signore. Non conserverò l`ira per sempre.</span> <span class="verse"><a name="13">13</a>Su, riconosci la tua colpa, perché sei stata infedele al Signore tuo Dio; hai profuso l`amore agli stranieri sotto ogni albero verde e non hai ascoltato la mia voce. Oracolo del Signore.</span> <span class="verse"><a name="14">14</a>Ritornate, figli traviati - dice il Signore - perché io sono il vostro padrone. Io vi prenderò uno da ogni città e due da ciascuna famiglia e vi condurrò a Sion.</span> <span class="verse"><a name="15">15</a>Vi darò pastori secondo il mio cuore, i quali vi guideranno con scienza e intelligenza.</span> <span class="verse"><a name="16">16</a>Quando poi vi sarete moltiplicati e sarete stati fecondi nel paese, in quei giorni - dice il Signore - non si parlerà più dell`arca dell`alleanza del Signore; nessuno ci penserà né se ne ricorderà; essa non sarà rimpianta né rifatta.</span> <span class="verse"><a name="17">17</a>In quel tempo chiameranno Gerusalemme trono del Signore; tutti i popoli vi si raduneranno nel nome del Signore e non seguiranno più la caparbietà del loro cuore malvagio.</span> <span class="verse"><a name="18">18</a>In quei giorni la casa di Giuda andrà verso la casa di Israele e tutte e due torneranno insieme dalla regione settentrionale nel paese che io avevo dato in eredità ai loro padri.</span> <span class="verse"><a name="19">19</a>Io pensavo: Come vorrei considerarti tra i miei figli e darti una terra invidiabile, un`eredità che sia l`ornamento più prezioso dei popoli! Io pensavo: Voi mi direte: Padre mio, e non tralascerete di seguirmi.</span> <span class="verse"><a name="20">20</a>Ma come una donna è infedele al suo amante, così voi, casa di Israele, siete stati infedeli a me". Oracolo del Signore.</span> <span class="verse"><a name="21">21</a>Sui colli si ode una voce, pianto e gemiti degli Israeliti, perché hanno reso tortuose le loro vie, si sono dimenticati del Signore loro Dio.</span> <span class="verse"><a name="22">22</a>"Ritornate, figli traviati, io risanerò le vostre ribellioni".</span> <span class="verse"><a name="23">23</a>In realtà, menzogna sono le colline, come anche il clamore sui monti; davvero nel Signore nostro Dio è la salvezza di Israele.</span> <span class="verse"><a name="24">24</a>L`infamia ha divorato fino dalla nostra giovinezza il frutto delle fatiche dei nostri padri, i loro greggi e i loro armenti, i loro figli e le loro figlie.</span> <span class="verse"><a name="25">25</a>Avvolgiamoci nella nostra vergogna, la nostra confusione ci ricopra, perché abbiamo peccato contro il Signore nostro Dio, noi e i nostri padri, dalla nostra giovinezza fino ad oggi; non abbiamo ascoltato la voce del Signore nostro Dio".</span> </p></div</div></div></body></html>