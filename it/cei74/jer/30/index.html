<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/jer/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/jer">Jeremiah</a> &gt <strong>Chapter 30</strong></div><p><span class="verse"><a name="1">1</a>Parola che fu rivolta a Geremia da parte del Signore:</span> <span class="verse"><a name="2">2</a>Dice il Signore, Dio di Israele: "Scriviti in un libro tutte le cose che ti dirò,</span> <span class="verse"><a name="3">3</a>perché, ecco, verranno giorni - dice il Signore - nei quali cambierò la sorte del mio popolo, di Israele e di Giuda - dice il Signore -; li ricondurrò nel paese che ho concesso ai loro padri e ne prenderanno possesso".</span> <span class="verse"><a name="4">4</a>Queste sono le parole che il Signore pronunziò per Israele e per Giuda:</span> <span class="verse"><a name="5">5</a>Così dice il Signore: "Si ode un grido di spavento, terrore, non pace.</span> <span class="verse"><a name="6">6</a>Informatevi e osservate se un maschio può partorire. Perché mai vedo tutti gli uomini con le mani sui fianchi come una partoriente? Perché ogni faccia è stravolta, impallidita? Ohimè!</span> <span class="verse"><a name="7">7</a>Perché grande è quel giorno, non ce n`è uno simile! Esso sarà un tempo di angoscia per Giacobbe, tuttavia egli ne uscirà salvato.</span> <span class="verse"><a name="8">8</a>In quel giorno - parola del Signore degli eserciti - romperò il giogo togliendolo dal suo collo, spezzerò le sue catene; non saranno più schiavi di stranieri.</span> <span class="verse"><a name="9">9</a>Essi serviranno il Signore loro Dio e Davide loro re, che io susciterò loro.</span> <span class="verse"><a name="10">10</a>Tu, poi, non temere, Giacobbe, mio servo. Oracolo del Signore. Non abbatterti, Israele, poichè io libererò te dal paese lontano, la tua discendenza dal paese del suo esilio. Giacobbe ritornerà e godrà la pace, vivrà tranquillo e nessuno lo molesterà.</span> <span class="verse"><a name="11">11</a>Poichè io sono con te per salvarti, oracolo del Signore. Sterminerò tutte le nazioni, in mezzo alle quali ti ho disperso; ma con te non voglio operare una strage; cioè ti castigherò secondo giustizia, non ti lascerò del tutto impunito".</span> <span class="verse"><a name="12">12</a>Così dice il Signore: "La tua ferita è incurabile. la tua piaga è molto grave.</span> <span class="verse"><a name="13">13</a>Per la tua piaga non ci sono rimedi, non si forma nessuna cicatrice.</span> <span class="verse"><a name="14">14</a>Tutti i tuoi amanti ti hanno dimenticato, non ti cercano più; poichè ti ho colpito come colpisce un nemico, con un castigo severo, per le tue grandi iniquità, per i molti tuoi peccati.</span> <span class="verse"><a name="15">15</a>Perchè gridi per la tua ferita? Incurabile è la tua piaga. A causa della tua grande iniquità, dei molti tuoi peccati, io ti ho fatto questi mali.</span> <span class="verse"><a name="16">16</a>Però quanti ti divorano saranno divorati, i tuoi oppressori andranno tutti in schiavitù; i tuoi saccheggiatori saranno abbandonati al saccheggio e saranno oggetto di preda quanti ti avranno depredato.</span> <span class="verse"><a name="17">17</a>Farò infatti cicatrizzare la tua ferita e ti guarirò dalle tue piaghe. Parola del Signore. Poichè ti chiamano la ripudiata, o Sion, quella di cui nessuno si cura",</span> <span class="verse"><a name="18">18</a>così dice il Signore:</span> <span class="verse"><a name="19">19</a>Ne usciranno inni di lode, voci di gente festante. Li moltiplicherò e non diminuiranno, li onorerò e non saranno disprezzati,</span> <span class="verse"><a name="20">20</a>i loro figli saranno come una volta, la loro assemblea sarà stabile dinanzi a me; mentre punirò tutti i loro avversari.</span> <span class="verse"><a name="21">21</a>Il loro capo sarà uno di essi e da essi uscirà il loro comandante; io lo farò avvicinare ed egli si accosterà a me. Poichè chi è colui che arrischia la vita per avvicinarsi a me? Oracolo del Signore.</span> <span class="verse"><a name="22">22</a>Voi sarete il mio popolo e io sarò il vostro Dio.</span> <span class="verse"><a name="23">23</a>Ecco la tempesta del Signore, il suo furore si scatena, una tempesta travolgente; si abbatte sul capo dei malvagi.</span> <span class="verse"><a name="24">24</a>Non cesserà l`ira ardente del Signore, finché non abbia compiuto e attuato i progetti del suo cuore. Alla fine dei giorni lo comprenderete!</span> </p></div</div></div></body></html>