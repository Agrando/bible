<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/ezek/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/ezek">Ezekiel</a> &gt <strong>Chapter 4</strong></div><p><span class="verse"><a name="1">1</a>"Tu, figlio dell`uomo, prendi una tavoletta d`argilla, mettila dinanzi a te, disegnaci sopra una città, Gerusalemme,</span> <span class="verse"><a name="2">2</a>e disponi intorno ad essa l`assedio: rizza torri, costruisci terrapieni, schiera gli accampamenti e colloca intorno gli arieti.</span> <span class="verse"><a name="3">3</a>Poi prendi una teglia di ferro e mettila come muro di ferro fra te e la città, e tieni fisso lo sguardo su di essa, che sarà assediata, anzi tu la assedierai! Questo sarà un segno per gli Israeliti.</span> <span class="verse"><a name="4">4</a>Mettiti poi a giacere sul fianco sinistro e sconta su di esso la iniquità d`Israele. Per il numero di giorni in cui giacerai su di esso, espierai le sue iniquità:</span> <span class="verse"><a name="5">5</a>io ho computato a te gli anni della sua espiazione come un numero di giorni. Per centonovanta giorni tu espierai le iniquità degli Israeliti.</span> <span class="verse"><a name="6">6</a>Terminati questi, giacerai sul fianco destro e sconterai l`iniquità di Giuda per quaranta giorni, computando un giorno per ogni anno.</span> <span class="verse"><a name="7">7</a>Terrai fisso lo sguardo contro il muro di Gerusalemme, terrai il braccio disteso e profeterai contro di essa. Ecco ti ho cinto di catene,</span> <span class="verse"><a name="8">8</a>in modo che tu non potrai voltarti né da una parte né dall`altra finché tu non abbia compiuto i giorni della tua reclusione.</span> <span class="verse"><a name="9">9</a>Prendi intanto grano, orzo, fave, lenticchie, miglio e spelta, mettili in un recipiente e fattene del pane: ne mangerai durante tutti i giorni che tu rimarrai disteso sul fianco, cioè per centonovanta giorni.</span> <span class="verse"><a name="10">10</a>Il cibo che ti prenderai sarà del peso di venti sicli al giorno: lo consumerai nelle ventiquattr`ore.</span> <span class="verse"><a name="11">11</a>Anche l`acqua che berrai sarà razionata: un sesto di hin, nelle ventiquattro ore.</span> <span class="verse"><a name="12">12</a>Mangerai questo cibo in forma di una schiacciata d`orzo, che cuocerai sopra escrementi umani davanti ai loro occhi.</span> <span class="verse"><a name="13">13</a>In tal maniera, mi disse il Signore, mangeranno gli Israeliti il loro pane impuro, in mezzo alle genti fra le quali li disperderò".</span> <span class="verse"><a name="14">14</a>Io esclamai: "Ah, Signore Dio, mai mi sono contaminato! Dall`infanzia fino ad ora mai ho mangiato carne di bestia morta o sbranata, né mai è entrato nella mia bocca cibo impuro".</span> <span class="verse"><a name="15">15</a>Egli mi rispose: "Ebbene, invece di escrementi umani ti concedo sterco di bue; lì sopra cuocerai il tuo pane".</span> <span class="verse"><a name="16">16</a>Poi soggiunse: "Figlio dell`uomo, ecco io tolgo a Gerusalemme la riserva del pane; mangeranno il pane a razione e con angoscia e berranno l`acqua a misura in preda all`affanno;</span> <span class="verse"><a name="17">17</a>così, mancando pane e acqua, languiranno tutti insieme e si consumeranno nella loro iniquità.</span> </p></div</div></div></body></html>