<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/ezek/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/ezek">Ezekiel</a> &gt <strong>Chapter 31</strong></div><p><span class="verse"><a name="1">1</a>Il primo giorno del terzo mese dell`undecimo anno, mi fu rivolta questa parola del Signore:</span> <span class="verse"><a name="2">2</a>"Figlio dell`uomo, dì al faraone re d`Egitto e alla moltitudine dei suoi sudditi: A chi credi di essere simile nella tua grandezza?</span> <span class="verse"><a name="3">3</a>Ecco, l`Assiria era un cedro del Libano, bello di rami e folto di fronde, alto di tronco; fra le nubi era la sua cima.</span> <span class="verse"><a name="4">4</a>Le acque lo avevano nutrito, l`abisso lo aveva fatto innalzare inviando i suoi fiumi attorno al suolo dov`era piantato e mandando i suoi ruscelli anche a tutti gli alberi dei campi.</span> <span class="verse"><a name="5">5</a>Per questo aveva superato in altezza tutti gli alberi dei campi: i suoi rami si erano moltiplicati, le sue fronde si erano distese per l`abbondanza delle acque, durante la sua crescita.</span> <span class="verse"><a name="6">6</a>Fra i suoi rami fecero il nido tutti gli uccelli del cielo, sotto le sue fronde partorirono tutte le bestie selvatiche, alla sua ombra sedettero tutte le grandi nazioni.</span> <span class="verse"><a name="7">7</a>Era bello nella sua altezza e nell`ampiezza dei suoi rami, poiché la sua radice era presso grandi acque.</span> <span class="verse"><a name="8">8</a>I cedri non l`uguagliavano nel giardino di Dio, i cipressi non gli assomigliavano con le loro fronde, i platani non erano neppure come uno dei suoi rami: nessun albero nel giardino di Dio lo pareggiava in magnificenza.</span> <span class="verse"><a name="9">9</a>Bello lo aveva fatto nella moltitudine dei suoi rami, perciò lo invidiavano tutti gli alberi dell`Eden nel giardino di Dio".</span> <span class="verse"><a name="10">10</a>Perciò dice il Signore Dio: "Poiché si era elevato in altezza e aveva messo la cima fra le nubi e il suo cuore si era inorgoglito per la sua grandezza,</span> <span class="verse"><a name="11">11</a>io lo diedi in balìa di un principe di popoli; lo rigettai a causa della sua empietà.</span> <span class="verse"><a name="12">12</a>Popoli stranieri, fra i più barbari, lo tagliarono e lo distesero sui monti. Per ogni valle caddero i suoi rami e su ogni pendice della terra furono spezzate le sue fronde. Tutti i popoli del paese si allontanarono dalla sua ombra e lo abbandonarono.</span> <span class="verse"><a name="13">13</a>Sui suoi resti si posano tutti gli uccelli del cielo e fra i suoi rami ogni bestia selvatica,</span> <span class="verse"><a name="14">14</a>perché nessun albero irrigato dalle acque si esalti nella sua altezza ed elevi la cima fra le nubi, né per la propria altezza confidi in sé nessun albero che beve le acque. Poichè tutti sono destinati alla morte, alla regione sotterranea, in mezzo ai figli dell`uomo, fra coloro che scendono nella fossa".</span> <span class="verse"><a name="15">15</a>Così dice il Signore Dio: "Quando scese negli inferi io feci far lutto: coprii per lui l`abisso, arrestai i suoi fiumi e le grandi acque si fermarono; per lui feci vestire il Libano a lutto e tutti gli alberi del campo si seccarono per lui.</span> <span class="verse"><a name="16">16</a>Al rumore della sua caduta feci tremare le nazioni, quando lo feci scendere negli inferi con quelli che scendono nella fossa. Si consolarono nella regione sotterranea tutti gli alberi dell`Eden, la parte più scelta e più bella del Libano, tutti quelli abbeverati dalle acque.</span> <span class="verse"><a name="17">17</a>Anch`essi con lui erano scesi negli inferi fra i trafitti di spada, quelli che in mezzo alle nazioni erano il suo braccio e dimoravano alla sua ombra.</span> <span class="verse"><a name="18">18</a>A chi credi di essere simile per gloria e per grandezza fra gli alberi dell`Eden? Anche tu sarai precipitato insieme con gli alberi dell`Eden nella regione sotterranea; giacerai fra i non circoncisi insieme con i trafitti di spada. Tale sarà il faraone e tutta la sua moltitudine". Parola del Signore Dio.</span> </p></div</div></div></body></html>