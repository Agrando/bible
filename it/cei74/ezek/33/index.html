<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/ezek/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/ezek">Ezekiel</a> &gt <strong>Chapter 33</strong></div><p><span class="verse"><a name="1">1</a>Mi fu rivolta questa parola del Signore:</span> <span class="verse"><a name="2">2</a>"Figlio dell`uomo, parla ai figli del tuo popolo e dì loro: Se mando la spada contro un paese e il popolo di quella terra prende un uomo del suo territorio e lo pone quale sentinella,</span> <span class="verse"><a name="3">3</a>e questa, vedendo sopraggiungere la spada sul paese, suona la tromba e dá l`allarme al popolo:</span> <span class="verse"><a name="4">4</a>se colui che ben sente il suono della tromba non ci bada e la spada giunge e lo sorprende, egli dovrà a se stesso la propria rovina.</span> <span class="verse"><a name="5">5</a>Aveva udito il suono della tromba, ma non ci ha badato: sarà responsabile della sua rovina; se ci avesse badato, si sarebbe salvato.</span> <span class="verse"><a name="6">6</a>Se invece la sentinella vede giunger la spada e non suona la tromba e il popolo non è avvertito e la spada giunge e sorprende qualcuno, questi sarà sorpreso per la sua iniquità: ma della sua morte domanderò conto alla sentinella.</span> <span class="verse"><a name="7">7</a>O figlio dell`uomo, io ti ho costituito sentinella per gli Israeliti; ascolterai una parola dalla mia bocca e tu li avvertirai da parte mia.</span> <span class="verse"><a name="8">8</a>Se io dico all`empio: Empio tu morirai, e tu non parli per distoglier l`empio dalla sua condotta, egli, l`empio, morirà per la sua iniquità; ma della sua morte chiederò conto a te.</span> <span class="verse"><a name="9">9</a>Ma se tu avrai ammonito l`empio della sua condotta perché si converta ed egli non si converte, egli morirà per la sua iniquità. Tu invece sarai salvo.</span> <span class="verse"><a name="10">10</a>Tu, figlio dell`uomo, annunzia agli Israeliti: Voi dite: I nostri delitti e i nostri peccati sono sopra di noi e in essi noi ci consumiamo! In che modo potremo vivere?</span> <span class="verse"><a name="11">11</a>Dì loro: Com`è vero ch`io vivo - oracolo del Signore Dio - io non godo della morte dell`empio, ma che l`empio desista dalla sua condotta e viva. Convertitevi dalla vostra condotta perversa! Perché volete perire, o Israeliti?</span> <span class="verse"><a name="12">12</a>Figlio dell`uomo, dì ancora ai figli del tuo popolo: La giustizia del giusto non lo salva se pecca, e l`empio non cade per la sua iniquità se desiste dall`iniquità, come il giusto non potrà vivere per la sua giustizia se pecca.</span> <span class="verse"><a name="13">13</a>Se io dico al giusto: Vivrai, ed egli, confidando sulla sua giustizia commette l`iniquità, nessuna delle sue azioni buone sarà più ricordata e morirà nella malvagità che egli ha commesso.</span> <span class="verse"><a name="14">14</a>Se dico all`empio: Morirai, ed egli desiste dalla sua iniquità e compie ciò che è retto e giusto,</span> <span class="verse"><a name="15">15</a>rende il pegno, restituisce ciò che ha rubato, osserva le leggi della vita, senza commettere il male, egli vivrà e non morirà;</span> <span class="verse"><a name="16">16</a>nessuno dei peccati che ha commessi sarà più ricordato: egli ha praticato ciò che è retto e giusto e certamente vivrà.</span> <span class="verse"><a name="17">17</a>Eppure, i figli del tuo popolo vanno dicendo: Il modo di agire del Signore non è retto. E` invece il loro modo di agire che non è retto!</span> <span class="verse"><a name="18">18</a>Se il giusto desiste dalla giustizia e fa il male, per questo certo morirà.</span> <span class="verse"><a name="19">19</a>Se l`empio desiste dall`empietà e compie ciò che è retto e giusto, per questo vivrà.</span> <span class="verse"><a name="20">20</a>Voi andate dicendo: Non è retto il modo di agire del Signore. Giudicherò ciascuno di voi secondo il suo modo di agire, Israeliti".</span> <span class="verse"><a name="21">21</a>Il cinque del decimo mese dell`anno decimosecondo della nostra deportazione arrivò da me un fuggiasco da Gerusalemme per dirmi: La città è presa.</span> <span class="verse"><a name="22">22</a>La sera prima dell`arrivo del fuggiasco, la mano del Signore fu su di me e al mattino, quando il fuggiasco giunse, il Signore mi aprì la bocca. La mia bocca dunque si aprì e io non fui più muto.</span> <span class="verse"><a name="23">23</a>Mi fu rivolta questa parola del Signore:</span> <span class="verse"><a name="24">24</a>"Figlio dell`uomo, gli abitanti di quelle rovine, nel paese d`Israele, vanno dicendo: Abramo era uno solo ed ebbe in possesso il paese e noi siamo molti: a noi dunque è stato dato in possesso il paese!</span> <span class="verse"><a name="25">25</a>Perciò dirai loro: Così dice il Signore Dio: Voi mangiate la carne con il sangue, sollevate gli occhi ai vostri idoli, versate il sangue, e vorreste avere in possesso il paese?</span> <span class="verse"><a name="26">26</a>Voi vi appoggiate sulle vostre spade, compite cose nefande, ognuno di voi disonora la donna del suo prossimo e vorreste avere in possesso il paese?</span> <span class="verse"><a name="27">27</a>Annunzierai loro: Dice il Signore Dio: Com`è vero ch`io vivo, quelli che stanno fra le rovine periranno di spada; darò in pasto alle belve quelli che sono per la campagna e quelli che sono nelle fortezze e dentro le caverne moriranno di peste.</span> <span class="verse"><a name="28">28</a>Ridurrò il paese ad una solitudine e a un deserto e l`orgoglio della sua forza cesserà. I monti d`Israele saranno devastati, non ci passerà più nessuno.</span> <span class="verse"><a name="29">29</a>Sapranno che io sono il Signore quando farò del loro paese una solitudine e un deserto, a causa di tutti gli abomini che hanno commessi.</span> <span class="verse"><a name="30">30</a>Figlio dell`uomo, i figli del tuo popolo parlano di te lungo le mura e sulle porte delle case e si dicono l`un l`altro: Andiamo a sentire qual è la parola che viene dal Signore.</span> <span class="verse"><a name="31">31</a>In folla vengono da te, si mettono a sedere davanti a te e ascoltano le tue parole, ma poi non le mettono in pratica, perché si compiacciono di parole, mentre il loro cuore va dietro al guadagno.</span> <span class="verse"><a name="32">32</a>Ecco, tu sei per loro come una canzone d`amore: bella è la voce e piacevole l`accompagnamento musicale. Essi ascoltano le tue parole, ma non le mettono in pratica.</span> <span class="verse"><a name="33">33</a>Ma quando ciò avverrà ed ecco avviene, sapranno che c`è un profeta in mezzo a loro".</span> </p></div</div></div></body></html>