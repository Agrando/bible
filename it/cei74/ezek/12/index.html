<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/ezek/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/ezek">Ezekiel</a> &gt <strong>Chapter 12</strong></div><p><span class="verse"><a name="1">1</a>Questa parola del Signore mi fu riferita:</span> <span class="verse"><a name="2">2</a>"Figlio dell`uomo, tu abiti in mezzo a una genìa di ribelli, che hanno occhi per vedere e non vedono, hanno orecchi per udire e non odono, perché sono una genìa di ribelli.</span> <span class="verse"><a name="3">3</a>Tu, figlio dell`uomo, fà il tuo bagaglio da deportato e, di giorno davanti ai loro occhi, prepàrati a emigrare; emigrerai dal luogo dove stai verso un altro luogo, davanti ai loro occhi: forse comprenderanno che sono una genìa di ribelli.</span> <span class="verse"><a name="4">4</a>Prepara di giorno il tuo bagaglio, come il bagaglio d`un esiliato, davanti ai loro occhi; uscirai però al tramonto, davanti a loro, come partirebbe un esiliato.</span> <span class="verse"><a name="5">5</a>Fà alla loro presenza un`apertura nel muro ed esci di lì.</span> <span class="verse"><a name="6">6</a>Mettiti alla loro presenza il bagaglio sulle spalle ed esci nell`oscurità: ti coprirai la faccia in modo da non vedere il paese, perché io ho fatto di te un simbolo per gli Israeliti".</span> <span class="verse"><a name="7">7</a>Io feci come mi era stato comandato: preparai di giorno il mio bagaglio come il bagaglio d`un esiliato e sul tramonto feci un foro nel muro con le mani, uscii nell`oscurità e mi misi il bagaglio sulle spalle sotto i loro occhi.</span> <span class="verse"><a name="8">8</a>Al mattino mi fu rivolta questa parola del Signore:</span> <span class="verse"><a name="9">9</a>"Figlio dell`uomo, non t`ha chiesto il popolo d`Israele, quella genìa di ribelli, che cosa stai facendo?</span> <span class="verse"><a name="10">10</a>Rispondi loro: Così dice il Signore Dio: Quest`oracolo è per il principe di Gerusalemme e per tutti gli Israeliti che vi abitano.</span> <span class="verse"><a name="11">11</a>Tu dirai: Io sono un simbolo per voi; infatti quello che ho fatto a te, sarà fatto a loro; saranno deportati e andranno in schiavitù.</span> <span class="verse"><a name="12">12</a>Il principe, che è in mezzo a loro si caricherà il bagaglio sulle spalle, nell`oscurità, e uscirà per la breccia che verrà fatta nel muro per farlo partire; si coprirà il viso, per non vedere con gli occhi il paese.</span> <span class="verse"><a name="13">13</a>Ma io tenderò la mia rete contro di lui ed egli rimarrà preso nei miei lacci: lo condurrò in Babilonia, nel paese dei Caldei, ma egli non la vedrà e là morirà.</span> <span class="verse"><a name="14">14</a>Disperderò ad ogni vento quanti sono intorno a lui, le sue guardie e tutte le sue truppe, e snuderò dietro a loro la spada.</span> <span class="verse"><a name="15">15</a>Allora sapranno che io sono il Signore, quando li avrò dispersi fra le genti e li avrò disseminati in paesi stranieri.</span> <span class="verse"><a name="16">16</a>Tuttavia ne risparmierò alcuni, superstiti alla spada, alla fame e alla peste, perché raccontino tutte le loro scelleratezze alle genti fra le quali andranno e anch`esse sappiano che io sono il Signore".</span> <span class="verse"><a name="17">17</a>Mi fu rivolta ancora questa parola del Signore:</span> <span class="verse"><a name="18">18</a>"Figlio dell`uomo, mangia il pane con paura e bevi l`acqua con trepidazione e con angoscia.</span> <span class="verse"><a name="19">19</a>Al popolo del paese dirai: Così dice il Signore Dio agli abitanti di Gerusalemme, al paese d`Israele: Mangeranno il loro pane nell`angoscia e berranno la loro acqua nella desolazione, perché la loro terra sarà spogliata della sua abbondanza per l`empietà di tutti i suoi abitanti.</span> <span class="verse"><a name="20">20</a>Le città popolose saranno distrutte e la campagna ridotta a un deserto: saprete che io sono il Signore".</span> <span class="verse"><a name="21">21</a>Mi fu ancora rivolta questa parola del Signore:</span> <span class="verse"><a name="22">22</a>"Figlio dell`uomo, che cos`è questo proverbio che si va ripetendo nel paese di Israele: Passano i giorni e ogni visione svanisce?</span> <span class="verse"><a name="23">23</a>Ebbene, riferisci loro: Così dice il Signore Dio: Farò cessare questo proverbio e non si sentirà più ripetere in Israele; anzi riferisci loro: Si avvicinano i giorni in cui si avvererà ogni visione.</span> <span class="verse"><a name="24">24</a>Infatti non ci sarà più visione falsa, né predizione fallace in mezzo agli Israeliti,</span> <span class="verse"><a name="25">25</a>perché io, il Signore, parlerò e attuerò senza indugio la parola che ho detta. Anzi, ai vostri giorni, o genìa di ribelli, pronunzierò una parola e l`attuerò: parola del Signore Dio".</span> <span class="verse"><a name="26">26</a>Mi fu rivolta ancora questa parola del Signore:</span> <span class="verse"><a name="27">27</a>"Figlio dell`uomo, ecco, gli Israeliti van dicendo: La visione che costui vede è per i giorni futuri; costui predice per i tempi lontani.</span> <span class="verse"><a name="28">28</a>Ebbene, riferisci loro: Dice il Signore Dio: Non sarà ritardata più a lungo ogni mia parola: la parola che dirò l`eseguirò. Oracolo del Signore Dio".</span> </p></div</div></div></body></html>