<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/sir/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/sir">Sirach</a> &gt <strong>Chapter 38</strong></div><p><span class="verse"><a name="1">1</a>Onora il medico come si deve secondo il bisogno, anch`egli è stato creato dal Signore.</span> <span class="verse"><a name="2">2</a>Dall`Altissimo viene la guarigione, anche dal re egli riceve doni.</span> <span class="verse"><a name="3">3</a>La scienza del medico lo fa procedere a testa alta, egli è ammirato anche tra i grandi.</span> <span class="verse"><a name="4">4</a>Il Signore ha creato medicamenti dalla terra, l`uomo assennato non li disprezza.</span> <span class="verse"><a name="5">5</a>L`acqua non fu forse resa dolce per mezzo di un legno, per rendere evidente la potenza di lui?</span> <span class="verse"><a name="6">6</a>Dio ha dato agli uomini la scienza perché potessero gloriarsi delle sue meraviglie.</span> <span class="verse"><a name="7">7</a>Con esse il medico cura ed elimina il dolore e il farmacista prepara le miscele.</span> <span class="verse"><a name="8">8</a>Non verranno meno le sue opere! Da lui proviene il benessere sulla terra.</span> <span class="verse"><a name="9">9</a>Figlio, non avvilirti nella malattia, ma prega il Signore ed egli ti guarirà.</span> <span class="verse"><a name="10">10</a>Purìficati, lavati le mani; monda il cuore da ogni peccato.</span> <span class="verse"><a name="11">11</a>Offri incenso e un memoriale di fior di farina e sacrifici pingui secondo le tue possibilità.</span> <span class="verse"><a name="12">12</a>Fà poi passare il medico - il Signore ha creato anche lui - non stia lontano da te, poiché ne hai bisogno.</span> <span class="verse"><a name="13">13</a>Ci sono casi in cui il successo è nelle loro mani.</span> <span class="verse"><a name="14">14</a>Anch`essi pregano il Signore perché li guidi felicemente ad alleviare la malattia e a risanarla, perché il malato ritorni alla vita.</span> <span class="verse"><a name="15">15</a>Chi pecca contro il proprio creatore cada nelle mani del medico.</span> <span class="verse"><a name="16">16</a>Figlio, versa lacrime sul morto, e come uno che soffre crudelmente inizia il lamento; poi seppelliscine il corpo secondo il suo rito e non trascurare la sua tomba.</span> <span class="verse"><a name="17">17</a>Piangi amaramente e alza il tuo lamento, il lutto sia proporzionato alla sua dignità, un giorno o due, per prevenire le dicerie, quindi consòlati del tuo dolore.</span> <span class="verse"><a name="18">18</a>Difatti il dolore precede la morte, il dolore del cuore logora la forza.</span> <span class="verse"><a name="19">19</a>In una disgrazia resta a lungo il dolore, una vita di miseria è dura al cuore.</span> <span class="verse"><a name="20">20</a>Non abbandonare il tuo cuore al dolore; scaccialo pensando alla tua fine.</span> <span class="verse"><a name="21">21</a>Non dimenticare: non ci sarà infatti ritorno; al morto non gioverai e farai del male a te stesso.</span> <span class="verse"><a name="22">22</a>Ricòrdati della mia sorte che sarà anche la tua: "Ieri a me e oggi a te".</span> <span class="verse"><a name="23">23</a>Nel riposo del morto lascia riposare anche il suo ricordo; consòlati di lui, ora che il suo spirito è partito.</span> <span class="verse"><a name="24">24</a>La sapienza dello scriba si deve alle sue ore di quiete; chi ha poca attività diventerà saggio.</span> <span class="verse"><a name="25">25</a>Come potrà divenir saggio chi maneggia l`aratro e si vanta di brandire un pungolo? Spinge innanzi i buoi e si occupa del loro lavoro e parla solo di vitelli?</span> <span class="verse"><a name="26">26</a>Pone la sua mente a tracciare solchi, non dorme per dare il foraggio alle giovenche.</span> <span class="verse"><a name="27">27</a>Così ogni artigiano e ogni artista che passa la notte come il giorno: quelli che incidono incisioni per sigilli e con pazienza cercano di variare l`intaglio; pongono mente a ritrarre bene il disegno e stanno svegli per terminare il lavoro.</span> <span class="verse"><a name="28">28</a>Così il fabbro siede davanti all`incudine ed è intento ai lavori del ferro: la vampa del fuoco gli strugge le carni, e col calore del fornello deve lottare; il rumore del martello gli assorda gli orecchi, i suoi occhi sono fissi al modello dell`oggetto, è tutto preoccupato per finire il suo lavoro, sta sveglio per rifinirlo alla perfezione.</span> <span class="verse"><a name="29">29</a>Così il vasaio seduto al suo lavoro gira con i piedi la ruota, è sempre in ansia per il suo lavoro; tutti i suoi gesti sono calcolati.</span> <span class="verse"><a name="30">30</a>Con il braccio imprime una forma all`argilla, mentre con i piedi ne piega la resistenza; è preoccupato per una verniciatura perfetta, sta sveglio per pulire il fornello.</span> <span class="verse"><a name="31">31</a>Tutti costoro hanno fiducia nelle proprie mani; ognuno è esperto nel proprio mestiere.</span> <span class="verse"><a name="32">32</a>Senza di loro sarebbe impossibile costruire una città; gli uomini non potrebbero né abitarvi né circolare.</span> <span class="verse"><a name="33">33</a>Ma essi non sono ricercati nel consiglio del popolo, nell`assemblea non hanno un posto speciale, non siedono sul seggio del giudice, non conoscono le disposizioni del giudizio.</span> <span class="verse"><a name="34">34</a>Non fanno brillare né l`istruzione né il diritto, non compaiono tra gli autori di proverbi; ma sostengono le cose materiali, e la loro preghiera riguarda i lavori del mestiere.</span> </p></div</div></div></body></html>