<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/sir/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/sir">Sirach</a> &gt <strong>Chapter 39</strong></div><p><span class="verse"><a name="1">1</a>Differente è il caso di chi si applica e medita la legge dell`Altissimo. Egli indaga la sapienza di tutti gli antichi, si dedica allo studio delle profezie.</span> <span class="verse"><a name="2">2</a>Conserva i detti degli uomini famosi, penetra le sottigliezze delle parabole,</span> <span class="verse"><a name="3">3</a>indaga il senso recondito dei proverbi e s`occupa degli enigmi delle parabole.</span> <span class="verse"><a name="4">4</a>Svolge il suo compito fra i grandi, è presente alle riunioni dei capi, viaggia fra genti straniere, investigando il bene e il male in mezzo agli uomini.</span> <span class="verse"><a name="5">5</a>Di buon mattino rivolge il cuore al Signore, che lo ha creato, prega davanti all`Altissimo, apre la bocca alla preghiera, implora per i suoi peccati.</span> <span class="verse"><a name="6">6</a>Se questa è la volontà del Signore grande, egli sarà ricolmato di spirito di intelligenza, come pioggia effonderà parole di sapienza, nella preghiera renderà lode al Signore.</span> <span class="verse"><a name="7">7</a>Egli dirigerà il suo consiglio e la sua scienza, mediterà sui misteri di Dio.</span> <span class="verse"><a name="8">8</a>Farà brillare la dottrina del suo insegnamento, si vanterà della legge dell`alleanza del Signore.</span> <span class="verse"><a name="9">9</a>Molti loderanno la sua intelligenza, egli non sarà mai dimenticato, non scomparirà il suo ricordo, il suo nome vivrà di generazione in generazione.</span> <span class="verse"><a name="10">10</a>I popoli parleranno della sua sapienza, l`assemblea proclamerà le sue lodi.</span> <span class="verse"><a name="11">11</a>Finché vive, lascerà un nome più noto di mille, quando muore, avrà già fatto abbastanza per sé.</span> <span class="verse"><a name="12">12</a>Esporrò ancora le mie riflessioni, ne sono pieno come la luna a metà mese.</span> <span class="verse"><a name="13">13</a>Ascoltatemi, figli santi, e crescete come una pianta di rose su un torrente.</span> <span class="verse"><a name="14">14</a>Come incenso spandete un buon profumo, fate fiorire fiori come il giglio, spargete profumo e intonate un canto di lode; benedite il Signore per tutte le opere sue.</span> <span class="verse"><a name="15">15</a>Magnificate il suo nome; proclamate le sue lodi con i vostri canti e le vostre cetre; così direte nella vostra lode:</span> <span class="verse"><a name="16">16</a>"Quanto sono magnifiche tutte le opere del Signore! Ogni sua disposizione avrà luogo a suo tempo!". Non c`è da dire: "Che è questo? Perché quello?". Tutte le cose saranno indagate a suo tempo.</span> <span class="verse"><a name="17">17</a>Alla sua parola l`acqua si ferma come un cumulo, a un suo detto si aprono i serbatoi delle acque.</span> <span class="verse"><a name="18">18</a>A un suo comando si realizza quanto egli vuole; nessuno può ostacolare il suo aiuto.</span> <span class="verse"><a name="19">19</a>Ogni azione umana è davanti a lui, non è possibile nascondersi ai suoi occhi.</span> <span class="verse"><a name="20">20</a>Il suo sguardo passa da un`eternità all`altra, nulla è straordinario davanti a lui.</span> <span class="verse"><a name="21">21</a>Non c`è da dire: "Che è questo? Perché quello?" poiché tutte le cose sono state create per un fine.</span> <span class="verse"><a name="22">22</a>La sua benedizione si diffonde come un fiume e irriga come un`inondazione la terra.</span> <span class="verse"><a name="23">23</a>Così le genti sperimenteranno la sua ira, come trasformò le acque in deserto salato.</span> <span class="verse"><a name="24">24</a>Le sue vie sono diritte per i santi, ma per gli empi piene di inciampi.</span> <span class="verse"><a name="25">25</a>I beni per i buoni furon creati sin da principio, ma anche i mali per i peccatori.</span> <span class="verse"><a name="26">26</a>Le cose di prima necessità per la vita dell`uomo sono: acqua, fuoco, ferro, sale, farina di frumento, latte, miele, succo di uva, olio e vestito.</span> <span class="verse"><a name="27">27</a>Tutte queste cose per i pii sono beni, ma per i peccatori diventano mali.</span> <span class="verse"><a name="28">28</a>Ci sono venti creati per castigo, e nella loro furia rafforzano i loro flagelli; quando verrà la fine, scateneranno violenza, e placheranno lo sdegno del loro creatore.</span> <span class="verse"><a name="29">29</a>Fuoco, grandine, fame e morte son tutte cose create per il castigo.</span> <span class="verse"><a name="30">30</a>Denti delle fiere, scorpioni e vipere, e spade vendicatrici sono per la rovina degli empi.</span> <span class="verse"><a name="31">31</a>Esulteranno al comando divino; sono pronte sulla terra per tutti i bisogni. A tempo opportuno non trasgrediranno la parola.</span> <span class="verse"><a name="32">32</a>Per questo ero convinto fin dal principio, vi ho riflettuto e l`ho messo per iscritto:</span> <span class="verse"><a name="33">33</a>"Tutte le opere del Signore sono buone; egli provvederà tutto a suo tempo".</span> <span class="verse"><a name="34">34</a>Non c`è da dire: "Questo è peggiore di quello", a suo tempo ogni cosa sarà riconosciuta buona.</span> <span class="verse"><a name="35">35</a>Ora cantate inni con tutto il cuore e con la bocca e benedite il nome del Signore.</span> </p></div</div></div></body></html>