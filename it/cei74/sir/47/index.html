<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 47</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/sir/47"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/sir">Sirach</a> &gt <strong>Chapter 47</strong></div><p><span class="verse"><a name="1">1</a>Dopo di questi sorse Natan, per profetizzare al tempo di Davide.</span> <span class="verse"><a name="2">2</a>Come il grasso si preleva nel sacrificio pacifico, così Davide dagli Israeliti.</span> <span class="verse"><a name="3">3</a>Egli scherzò con leoni quasi fossero capretti, con gli orsi quasi fossero agnelli.</span> <span class="verse"><a name="4">4</a>Nella giovinezza non ha forse ucciso il gigante e cancellata l`ignominia dal popolo, scagliando con la fionda la pietra, che abbattè la tracotanza di Golia?</span> <span class="verse"><a name="5">5</a>Poiché aveva invocato il Signore altissimo, egli concesse alla sua destra la forza di eliminare un potente guerriero e riaffermare la potenza del suo popolo.</span> <span class="verse"><a name="6">6</a>Così l`esaltarono per i suoi diecimila, lo lodarono nei canti del Signore e gli offrirono un diadema di gloria.</span> <span class="verse"><a name="7">7</a>Egli infatti sterminò i nemici all`intorno e annientò i Filistei, suoi avversari; distrusse la loro potenza fino ad oggi.</span> <span class="verse"><a name="8">8</a>In ogni sua opera glorificò il Santo altissimo con parole di lode; cantò inni a lui con tutto il cuore e amò colui che l`aveva creato.</span> <span class="verse"><a name="9">9</a>Introdusse musicanti davanti all`altare; raddolcendo i canti con i loro suoni;</span> <span class="verse"><a name="10">10</a>conferì splendore alle feste, abbellì le solennità fino alla perfezione, facendo lodare il nome santo di Dio ed echeggiare fin dal mattino il santuario.</span> <span class="verse"><a name="11">11</a>Il Signore gli perdonò i suoi peccati, innalzò la sua potenza per sempre, gli concesse un`alleanza regale e un trono di gloria in Israele.</span> <span class="verse"><a name="12">12</a>Dopo di lui sorse un figlio saggio, che, in grazia sua, ebbe un vasto regno.</span> <span class="verse"><a name="13">13</a>Salomone regnò in tempo di pace, Dio dispose che tutto fosse tranquillo all`intorno perché costruisse una casa al suo nome e preparasse un santuario perenne.</span> <span class="verse"><a name="14">14</a>Come fosti saggio nella giovinezza, versando copiosa intelligenza come acqua d`un fiume!</span> <span class="verse"><a name="15">15</a>La tua scienza ricoprì la terra, riempiendola di sentenze difficili.</span> <span class="verse"><a name="16">16</a>Il tuo nome giunse fino alle isole lontane; fosti amato nella tua pace.</span> <span class="verse"><a name="17">17</a>Per i tuoi canti, i tuoi proverbi, le tue massime e per le tue risposte ti ammirarono i popoli.</span> <span class="verse"><a name="18">18</a>Nel nome del Signore Dio, che è chiamato Dio di Israele, accumulasti l`oro quasi fosse stagno, come il piombo rendesti abbondante l`argento.</span> <span class="verse"><a name="19">19</a>Ma accostasti i tuoi fianchi alle donne, e ne fosti dominato nel corpo.</span> <span class="verse"><a name="20">20</a>Così deturpasti la tua gloria e profanasti la tua discendenza, sì da attirare l`ira divina sui tuoi figli e sofferenze con la tua follia.</span> <span class="verse"><a name="21">21</a>Il regno fu diviso in due e in Efraim si instaurò un potere ribelle.</span> <span class="verse"><a name="22">22</a>Ma il Signore non rinnegherà la sua misericordia e non permetterà che venga meno alcuna delle sue parole. Non farà perire la posterità del suo eletto né distruggerà la stirpe di colui che lo amò. Concesse un resto a Giacobbe e a Davide un germoglio nato dalla sua stirpe.</span> <span class="verse"><a name="23">23</a>Salomone andò a riposare con i suoi padri, lasciando dopo di sé un discendente, stoltezza del popolo e privo di senno, Roboàmo, che si alienò il popolo con i suoi consigli.</span> <span class="verse"><a name="24">24</a>Geroboàmo figlio di Nabàt fece peccare Israele e aprì a Efraim la via del peccato; le loro colpe si moltiplicarono assai, sì da farli esiliare dal proprio paese.</span> <span class="verse"><a name="25">25</a>Essi commisero ogni genere di malvagità finché non giunse su di loro la vendetta.</span> </p></div</div></div></body></html>