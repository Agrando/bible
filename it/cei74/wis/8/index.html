<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/wis/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/wis">Wisdom</a> &gt <strong>Chapter 8</strong></div><p><span class="verse"><a name="1">1</a>Essa si estende da un confine all`altro con forza, governa con bontà eccellente ogni cosa.</span> <span class="verse"><a name="2">2</a>Questa ho amato e ricercato fin dalla mia giovinezza, ho cercato di prendermela come sposa, mi sono innamorato della sua bellezza.</span> <span class="verse"><a name="3">3</a>Essa manifesta la sua nobiltà, in comunione di vita con Dio, perché il Signore dell`universo l`ha amata.</span> <span class="verse"><a name="4">4</a>Essa infatti è iniziata alla scienza di Dio e sceglie le opere sue.</span> <span class="verse"><a name="5">5</a>Se la ricchezza è un bene desiderabile in vita, quale ricchezza è più grande della sapienza, la quale tutto produce?</span> <span class="verse"><a name="6">6</a>Se l`intelligenza opera, chi, tra gli esseri, è più artefice di essa?</span> <span class="verse"><a name="7">7</a>Se uno ama la giustizia, le virtù sono il frutto delle sue fatiche. Essa insegna infatti la temperanza e la prudenza, la giustizia e la fortezza, delle quali nulla è più utile agli uomini nella vita.</span> <span class="verse"><a name="8">8</a>Se uno desidera anche un`esperienza molteplice, essa conosce le cose passate e intravede le future, conosce le sottigliezze dei discorsi e le soluzioni degli enigmi, pronostica segni e portenti, come anche le vicende dei tempi e delle epoche.</span> <span class="verse"><a name="9">9</a>Ho dunque deciso di prenderla a compagna della mia vita, sapendo che mi sarà consigliera di bene e conforto nelle preoccupazioni e nel dolore.</span> <span class="verse"><a name="10">10</a>Per essa avrò gloria fra le folle e, anche se giovane, onore presso gli anziani.</span> <span class="verse"><a name="11">11</a>Sarò trovato acuto in giudizio, sarò ammirato di fronte ai potenti.</span> <span class="verse"><a name="12">12</a>Se tacerò, resteranno in attesa; se parlerò, mi presteranno attenzione; se prolungherò il discorso, si porranno la mano sulla bocca.</span> <span class="verse"><a name="13">13</a>Per essa otterrò l`immortalità e lascerò un ricordo eterno ai miei successori.</span> <span class="verse"><a name="14">14</a>Governerò i popoli e le nazioni mi saranno soggette;</span> <span class="verse"><a name="15">15</a>sentendo il mio nome sovrani terribili mi temeranno, tra il popolo apparirò buono e in guerra coraggioso.</span> <span class="verse"><a name="16">16</a>Ritornato a casa, riposerò vicino a lei, perché la sua compagnia non dá amarezza, né dolore la sua convivenza, ma contentezza e gioia.</span> <span class="verse"><a name="17">17</a>Riflettendo su tali cose in me stesso e pensando in cuor mio che nell`unione con la sapienza c`è l`immortalità</span> <span class="verse"><a name="18">18</a>e nella sua amicizia grande godimento e nel lavoro delle sue mani una ricchezza inesauribile e nell`assiduità del rapporto con essa prudenza e nella partecipazione ai suoi discorsi fama, andavo cercando come prenderla con me.</span> <span class="verse"><a name="19">19</a>Ero un fanciullo di nobile indole, avevo avuto in sorte un`anima buona</span> <span class="verse"><a name="20">20</a>o piuttosto, essendo buono, ero entrato in un corpo senza macchia.</span> <span class="verse"><a name="21">21</a>Sapendo che non l`avrei altrimenti ottenuta, se Dio non me l`avesse concessa, - ed era proprio dell`intelligenza sapere da chi viene tale dono - mi rivolsi al Signore e lo pregai, dicendo con tutto il cuore:</span> </p></div</div></div></body></html>