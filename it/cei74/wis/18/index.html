<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/wis/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/wis">Wisdom</a> &gt <strong>Chapter 18</strong></div><p><span class="verse"><a name="1">1</a>Per i tuoi santi risplendeva una luce vivissima; essi invece, sentendone le voci, senza vederne l`aspetto. li proclamavan beati, chè non avevan come loro sofferto</span> <span class="verse"><a name="2">2</a>ed erano loro grati perché, offesi per primi, non facevano loro del male e imploravano perdono d`essere stati loro nemici.</span> <span class="verse"><a name="3">3</a>Invece delle tenebre desti loro una colonna di fuoco, come guida in un viaggio sconosciuto e come un sole innocuo per il glorioso emigrare.</span> <span class="verse"><a name="4">4</a>Eran degni di essere privati della luce e di essere imprigionati nelle tenebre quelli che avevano tenuto chiusi in carcere i tuoi figli, per mezzo dei quali la luce incorruttibile della legge doveva esser concessa al mondo.</span> <span class="verse"><a name="5">5</a>Poiché essi avevan deciso di uccidere i neonati dei santi - e un solo bambino fu esposto e salvato - per castigo eliminasti una moltitudine di loro figli e li facesti perire tutti insieme nell`acqua impetuosa.</span> <span class="verse"><a name="6">6</a>Quella notte fu preannunziata ai nostri padri, perché sapendo a quali promesse avevano creduto, stessero di buon animo.</span> <span class="verse"><a name="7">7</a>Il tuo popolo si attendeva la salvezza dei giusti come lo sterminio dei nemici.</span> <span class="verse"><a name="8">8</a>Difatti come punisti gli avversari, così ci rendesti gloriosi, chiamandoci a te.</span> <span class="verse"><a name="9">9</a>I figli santi dei giusti offrivano sacrifici in segreto e si imposero, concordi, questa legge divina: i santi avrebbero partecipato ugualmente ai beni e ai pericoli, intonando prima i canti di lode dei padri.</span> <span class="verse"><a name="10">10</a>Faceva eco il grido confuso dei nemici e si diffondeva il lamento di quanti piangevano i figli.</span> <span class="verse"><a name="11">11</a>Con la stessa pena lo schiavo era punito insieme con il padrone, il popolano soffriva le stesse pene del re.</span> <span class="verse"><a name="12">12</a>Tutti insieme, nello stesso modo, ebbero innumerevoli morti, e i vivi non bastavano a seppellirli perché in un istante perì la loro più nobile prole.</span> <span class="verse"><a name="13">13</a>Quelli rimasti increduli a tutto per via delle loro magie, alla morte dei primogeniti confessarono che questo popolo è figlio di Dio.</span> <span class="verse"><a name="14">14</a>Mentre un profondo silenzio avvolgeva tutte le cose, e la notte era a metà del suo corso,</span> <span class="verse"><a name="15">15</a>la tua parola onnipotente dal cielo, dal tuo trono regale, guerriero implacabile, si lanciò in mezzo a quella terra di sterminio, portando, come spada affilata, il tuo ordine inesorabile.</span> <span class="verse"><a name="16">16</a>Fermatasi, riempì tutto di morte; toccava il cielo e camminava sulla terra.</span> <span class="verse"><a name="17">17</a>Allora improvvisi fantasmi di sogni terribili li atterrivano; timori impensabili piombarono su di loro.</span> <span class="verse"><a name="18">18</a>Cadendo mezzi morti qua e là, ognuno mostrava la causa della morte.</span> <span class="verse"><a name="19">19</a>I loro sogni terrificanti li avevano preavvisati, perché non morissero ignorando il motivo delle loro sofferenze.</span> <span class="verse"><a name="20">20</a>La prova della morte colpì anche i giusti e nel deserto ci fu strage di molti; ma l`ira non durò a lungo,</span> <span class="verse"><a name="21">21</a>perché un uomo incensurabile si affrettò a difenderli: prese le armi del suo ministero, la preghiera e il sacrificio espiatorio dell`incenso; si oppose alla collera e mise fine alla sciagura, mostrando che era tuo servitore.</span> <span class="verse"><a name="22">22</a>Egli superò l`ira divina non con la forza del corpo, né con l`efficacia delle armi; ma con la parola placò colui che castigava, ricordandogli i giuramenti e le alleanze dei padri.</span> <span class="verse"><a name="23">23</a>I morti eran caduti a mucchi gli uni sugli altri, quando egli, ergendosi lì in mezzo, arrestò l`ira e le tagliò la strada che conduceva verso i viventi.</span> <span class="verse"><a name="24">24</a>Sulla sua veste lunga fino ai piedi vi era tutto il mondo, i nomi gloriosi dei padri intagliati sui quattro ordini di pietre preziose e la tua maestà sulla corona della sua testa.</span> <span class="verse"><a name="25">25</a>Di fronte a questo lo sterminatore indietreggiò, ebbe paura, poiché un solo saggio della collera bastava.</span> </p></div</div></div></body></html>