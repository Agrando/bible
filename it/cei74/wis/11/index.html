<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/wis/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/wis">Wisdom</a> &gt <strong>Chapter 11</strong></div><p><span class="verse"><a name="1">1</a>Essa fece riuscire le loro imprese per mezzo di un santo profeta:</span> <span class="verse"><a name="2">2</a>attraversarono un deserto inospitale, fissarono le tende in terreni impraticabili,</span> <span class="verse"><a name="3">3</a>resistettero agli avversari, respinsero i nemici.</span> <span class="verse"><a name="4">4</a>Quando ebbero sete, ti invocarono e fu data loro acqua da una rupe scoscesa, rimedio contro la sete da una dura roccia.</span> <span class="verse"><a name="5">5</a>Ciò che era servito a punire i loro nemici, nel bisogno fu per loro un beneficio.</span> <span class="verse"><a name="6">6</a>Invece della corrente di un fiume perenne, sconvolto da putrido sangue</span> <span class="verse"><a name="7">7</a>in punizione di un decreto infanticida, tu desti loro inaspettatamente acqua abbondante,</span> <span class="verse"><a name="8">8</a>mostrando per la sete di allora, come avevi punito i loro avversari.</span> <span class="verse"><a name="9">9</a>Difatti, messi alla prova, sebbene puniti con misericordia, compresero quali tormenti avevan sofferto gli empi, giudicati nella collera,</span> <span class="verse"><a name="10">10</a>perché tu provasti gli uni come un padre che corregge, mentre vagliasti gli altri come un re severo che condanna.</span> <span class="verse"><a name="11">11</a>Lontani o vicini erano ugualmente tribolati,</span> <span class="verse"><a name="12">12</a>perché un duplice dolore li colse e un pianto per i ricordi del passato.</span> <span class="verse"><a name="13">13</a>Quando infatti seppero che dal loro castigo quegli altri ricevevano benefici, sentirono la presenza del Signore;</span> <span class="verse"><a name="14">14</a>poiché colui che avevano una volta esposto e quindi respinto con scherni, lo ammiravano alla fine degli eventi, dopo aver patito una sete ben diversa da quella dei giusti.</span> <span class="verse"><a name="15">15</a>Per i ragionamenti insensati della loro ingiustizia, da essi ingannati, venerarono rettili senza ragione e vili bestiole. Tu inviasti loro in castigo una massa di animali senza ragione,</span> <span class="verse"><a name="16">16</a>perché capissero che con quelle stesse cose per cui uno pecca, con esse è poi castigato.</span> <span class="verse"><a name="17">17</a>Certo, non aveva difficoltà la tua mano onnipotente, che aveva creato il mondo da una materia senza forma, a mandare loro una moltitudine di orsi e leoni feroci</span> <span class="verse"><a name="18">18</a>o belve ignote, create apposta, piene di furore, o sbuffanti un alito infuocato o esalanti vapori pestiferi o folgoranti con le terribili scintille degli occhi,</span> <span class="verse"><a name="19">19</a>bestie di cui non solo l`assalto poteva sterminarli, ma annientarli anche l`aspetto terrificante.</span> <span class="verse"><a name="20">20</a>Anche senza questo potevan soccombere con un soffio, perseguitati dalla giustizia e dispersi dallo spirito della tua potenza. Ma tu hai tutto disposto con misura, calcolo e peso.</span> <span class="verse"><a name="21">21</a>Prevalere con la forza ti è sempre possibile; chi potrà opporsi al potere del tuo braccio?</span> <span class="verse"><a name="22">22</a>Tutto il mondo davanti a te, come polvere sulla bilancia, come una stilla di rugiada mattutina caduta sulla terra.</span> <span class="verse"><a name="23">23</a>Hai compassione di tutti, perché tutto tu puoi, non guardi ai peccati degli uomini, in vista del pentimento.</span> <span class="verse"><a name="24">24</a>Poiché tu ami tutte le cose esistenti e nulla disprezzi di quanto hai creato; se avessi odiato qualcosa, non l`avresti neppure creata.</span> <span class="verse"><a name="25">25</a>Come potrebbe sussistere una cosa, se tu non vuoi? O conservarsi se tu non l`avessi chiamata all`esistenza?</span> <span class="verse"><a name="26">26</a>Tu risparmi tutte le cose, perché tutte son tue, Signore, amante della vita,</span> </p></div</div></div></body></html>