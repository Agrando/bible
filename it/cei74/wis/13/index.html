<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/wis/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/wis">Wisdom</a> &gt <strong>Chapter 13</strong></div><p><span class="verse"><a name="1">1</a>Davvero stolti per natura tutti gli uomini che vivevano nell`ignoranza di Dio. e dai beni visibili non riconobbero colui che è, non riconobbero l`artefice, pur considerandone le opere.</span> <span class="verse"><a name="2">2</a>Ma o il fuoco o il vento o l`aria sottile o la volta stellata o l`acqua impetuosa o i luminari del cielo considerarono come dei, reggitori del mondo.</span> <span class="verse"><a name="3">3</a>Se, stupiti per la loro bellezza, li hanno presi per dei, pensino quanto è superiore il loro Signore, perché li ha creati lo stesso autore della bellezza.</span> <span class="verse"><a name="4">4</a>Se sono colpiti dalla loro potenza e attività, pensino da ciò quanto è più potente colui che li ha formati.</span> <span class="verse"><a name="5">5</a>Difatti dalla grandezza e bellezza delle creature per analogia si conosce l`autore.</span> <span class="verse"><a name="6">6</a>Tuttavia per costoro leggero è il rimprovero, perché essi forse s`ingannano nella loro ricerca di Dio e nel volere trovarlo.</span> <span class="verse"><a name="7">7</a>Occupandosi delle sue opere, compiono indagini, ma si lasciano sedurre dall`apparenza, perché le cosa vedute sono tanto belle.</span> <span class="verse"><a name="8">8</a>Neppure costoro però sono scusabili,</span> <span class="verse"><a name="9">9</a>perché se tanto poterono sapere da scrutare l`universo, come mai non ne hanno trovato più presto il padrone?</span> <span class="verse"><a name="10">10</a>Infelici sono coloro le cui speranze sono in cose morte e che chiamarono dèi i lavori di mani d`uomo, oro e argento lavorati con arte, e immagini di animali, oppure una pietra inutile, opera di mano antica.</span> <span class="verse"><a name="11">11</a>Se insomma un abile legnaiuolo, segato un albero maneggevole, ne raschia con diligenza tutta la scorza e, lavorando con abilità conveniente, ne forma un utensile per gli usi della vita;</span> <span class="verse"><a name="12">12</a>raccolti poi gli avanzi del suo lavoro, li consuma per prepararsi il cibo e si sazia.</span> <span class="verse"><a name="13">13</a>Quanto avanza ancora, buono proprio a nulla, legno distorto e pieno di nodi, lo prende e lo scolpisce per occupare il tempo libero; senza impegno, per diletto, gli dá una forma, lo fa simile a un`immagine umana</span> <span class="verse"><a name="14">14</a>oppure a quella di un vile animale. Lo vernicia con minio, ne colora di rosso la superficie e ricopre con la vernice ogni sua macchia;</span> <span class="verse"><a name="15">15</a>quindi, preparatagli una degna dimora, lo pone sul muro, fissandolo con un chiodo.</span> <span class="verse"><a name="16">16</a>Provvede perché non cada, ben sapendo che non è in grado di aiutarsi da sé; esso infatti è solo un`immagine e ha bisogno di aiuto.</span> <span class="verse"><a name="17">17</a>Eppure quando prega per i suoi beni, per le sue nozze e per i figli, non si vergogna di parlare a quell`oggetto inanimato; per la sua salute invoca un essere debole,</span> <span class="verse"><a name="18">18</a>per la sua vita prega un morto: per un aiuto supplica un essere inetto, per il suo viaggio chi non può neppure camminare;</span> <span class="verse"><a name="19">19</a>per acquisti, lavoro e successo negli affari, chiede abilità ad uno che è il più inabile di mani.</span> </p></div</div></div></body></html>