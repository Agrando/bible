<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/exod/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/exod">Exodus</a> &gt <strong>Chapter 19</strong></div><p><span class="verse"><a name="1">1</a>Al terzo mese dall`uscita degli Israeliti dal paese di Egitto, proprio in quel giorno, essi arrivarono al deserto del Sinai.</span> <span class="verse"><a name="2">2</a>Levato l`accampamento da Refidim, arrivarono al deserto del Sinai, dove si accamparono; Israele si accampò davanti al monte.</span> <span class="verse"><a name="3">3</a>Mosè salì verso Dio e il Signore lo chiamò dal monte, dicendo: "Questo dirai alla casa di Giacobbe e annuncerai agli Israeliti:</span> <span class="verse"><a name="4">4</a>Voi stessi avete visto ciò che io ho fatto all`Egitto e come ho sollevato voi su ali di aquile e vi ho fatti venire fino a me.</span> <span class="verse"><a name="5">5</a>Ora, se vorrete ascoltare la mia voce e custodirete la mia alleanza, voi sarete per me la proprietà tra tutti i popoli, perché mia è tutta la terra!</span> <span class="verse"><a name="6">6</a>Voi sarete per me un regno di sacerdoti e una nazione santa. Queste parole dirai agli Israeliti".</span> <span class="verse"><a name="7">7</a>Mosè andò, convocò gli anziani del popolo e riferì loro tutte queste parole, come gli aveva ordinato il Signore.</span> <span class="verse"><a name="8">8</a>Tutto il popolo rispose insieme e disse: "Quanto il Signore ha detto, noi lo faremo!". Mosè tornò dal Signore e riferì le parole del popolo.</span> <span class="verse"><a name="9">9</a>Il Signore disse a Mosè: "Ecco, io sto per venire verso di te in una densa nube, perché il popolo senta quando io parlerò con te e credano sempre anche a te". Mosè riferì al Signore le parole del popolo.</span> <span class="verse"><a name="10">10</a>Il Signore disse a Mosè: "Và dal popolo e purificalo oggi e domani: lavino le loro vesti</span> <span class="verse"><a name="11">11</a>e si tengano pronti per il terzo giorno, perché nel terzo giorno il Signore scenderà sul monte Sinai alla vista di tutto il popolo.</span> <span class="verse"><a name="12">12</a>Fisserai per il popolo un limite tutto attorno, dicendo: Guardatevi dal salire sul monte e dal toccare le falde. Chiunque toccherà il monte sarà messo a morte.</span> <span class="verse"><a name="13">13</a>Nessuna mano però dovrà toccare costui: dovrà essere lapidato o colpito con tiro di arco. Animale o uomo non dovrà sopravvivere. Quando suonerà il corno, allora soltanto essi potranno salire sul monte".</span> <span class="verse"><a name="14">14</a>Mosè scese dal monte verso il popolo; egli fece purificare il popolo ed essi lavarono le loro vesti.</span> <span class="verse"><a name="15">15</a>Poi disse al popolo: "Siate pronti in questi tre giorni: non unitevi a donna".</span> <span class="verse"><a name="16">16</a>Appunto al terzo giorno, sul far del mattino, vi furono tuoni, lampi, una nube densa sul monte e un suono fortissimo di tromba: tutto il popolo che era nell`accampamento fu scosso da tremore.</span> <span class="verse"><a name="17">17</a>Allora Mosè fece uscire il popolo dall`accampamento incontro a Dio. Essi stettero in piedi alle falde del monte.</span> <span class="verse"><a name="18">18</a>Il monte Sinai era tutto fumante, perché su di esso era sceso il Signore nel fuoco e il suo fumo saliva come il fumo di una fornace: tutto il monte tremava molto.</span> <span class="verse"><a name="19">19</a>Il suono della tromba diventava sempre più intenso: Mosè parlava e Dio gli rispondeva con voce di tuono.</span> <span class="verse"><a name="20">20</a>Il Signore scese dunque sul monte Sinai, sulla vetta del monte, e il Signore chiamò Mosè sulla vetta del monte. Mosè salì.</span> <span class="verse"><a name="21">21</a>Poi il Signore disse a Mosè: "Scendi, scongiura il popolo di non irrompere verso il Signore per vedere, altrimenti ne cadrà una moltitudine!</span> <span class="verse"><a name="22">22</a>Anche i sacerdoti, che si avvicinano al Signore, si tengano in stato di purità, altrimenti il Signore si avventerà contro di loro!".</span> <span class="verse"><a name="23">23</a>Mosè disse al Signore: "Il popolo non può salire al monte Sinai, perché tu stesso ci hai avvertiti dicendo: Fissa un limite verso il monte e dichiaralo sacro".</span> <span class="verse"><a name="24">24</a>Il Signore gli disse: "Và, scendi, poi salirai tu e Aronne con te. Ma i sacerdoti e il popolo non si precipitino per salire verso il Signore, altrimenti egli si avventerà contro di loro!".</span> <span class="verse"><a name="25">25</a>Mosè scese verso il popolo e parlò.</span> </p></div</div></div></body></html>