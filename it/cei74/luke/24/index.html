<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/luke/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/luke">Luke</a> &gt <strong>Chapter 24</strong></div><p><span class="verse"><a name="1">1</a>Il primo giorno dopo il sabato, di buon mattino, si recarono alla tomba, portando con sé gli aromi che avevano preparato.</span> <span class="verse"><a name="2">2</a>Trovarono la pietra rotolata via dal sepolcro;</span> <span class="verse"><a name="3">3</a>ma, entrate, non trovarono il corpo del Signore Gesù.</span> <span class="verse"><a name="4">4</a>Mentre erano ancora incerte, ecco due uomini apparire vicino a loro in vesti sfolgoranti.</span> <span class="verse"><a name="5">5</a>Essendosi le donne impaurite e avendo chinato il volto a terra, essi dissero loro: "Perché cercate tra i morti colui che è vivo?</span> <span class="verse"><a name="6">6</a>Non è qui, è risuscitato. Ricordatevi come vi parlò quando era ancora in Galilea,</span> <span class="verse"><a name="7">7</a>dicendo che bisognava che il Figlio dell`uomo fosse consegnato in mano ai peccatori, che fosse crocifisso e risuscitasse il terzo giorno".</span> <span class="verse"><a name="8">8</a>Ed esse si ricordarono delle sue parole.</span> <span class="verse"><a name="9">9</a>E, tornate dal sepolcro, annunziarono tutto questo agli Undici e a tutti gli altri.</span> <span class="verse"><a name="10">10</a>Erano Maria di Màgdala, Giovanna e Maria di Giacomo. Anche le altre che erano insieme lo raccontarono agli apostoli.</span> <span class="verse"><a name="11">11</a>Quelle parole parvero loro come un vaneggiamento e non credettero ad esse.</span> <span class="verse"><a name="12">12</a>Pietro tuttavia corse al sepolcro e chinatosi vide solo le bende. E tornò a casa pieno di stupore per l`accaduto.</span> <span class="verse"><a name="13">13</a>Ed ecco in quello stesso giorno due di loro erano in cammino per un villaggio distante circa sette miglia da Gerusalemme, di nome Emmaus,</span> <span class="verse"><a name="14">14</a>e conversavano di tutto quello che era accaduto.</span> <span class="verse"><a name="15">15</a>Mentre discorrevano e discutevano insieme, Gesù in persona si accostò e camminava con loro.</span> <span class="verse"><a name="16">16</a>Ma i loro occhi erano incapaci di riconoscerlo.</span> <span class="verse"><a name="17">17</a>Ed egli disse loro: "Che sono questi discorsi che state facendo fra voi durante il cammino?". Si fermarono, col volto triste;</span> <span class="verse"><a name="18">18</a>uno di loro, di nome Clèopa, gli disse: "Tu solo sei così forestiero in Gerusalemme da non sapere ciò che vi è accaduto in questi giorni?".</span> <span class="verse"><a name="19">19</a>Domandò: "Che cosa?". Gli risposero: "Tutto ciò che riguarda Gesù Nazareno, che fu profeta potente in opere e in parole, davanti a Dio e a tutto il popolo;</span> <span class="verse"><a name="20">20</a>come i sommi sacerdoti e i nostri capi lo hanno consegnato per farlo condannare a morte e poi l`hanno crocifisso.</span> <span class="verse"><a name="21">21</a>Noi speravamo che fosse lui a liberare Israele; con tutto ciò son passati tre giorni da quando queste cose sono accadute.</span> <span class="verse"><a name="22">22</a>Ma alcune donne, delle nostre, ci hanno sconvolti; recatesi al mattino al sepolcro</span> <span class="verse"><a name="23">23</a>e non avendo trovato il suo corpo, son venute a dirci di aver avuto anche una visione di angeli, i quali affermano che egli è vivo.</span> <span class="verse"><a name="24">24</a>Alcuni dei nostri sono andati al sepolcro e hanno trovato come avevan detto le donne, ma lui non l`hanno visto".</span> <span class="verse"><a name="25">25</a>Ed egli disse loro: "Stolti e tardi di cuore nel credere alla parola dei profeti!</span> <span class="verse"><a name="26">26</a>Non bisognava che il Cristo sopportasse queste sofferenze per entrare nella sua gloria?".</span> <span class="verse"><a name="27">27</a>E cominciando da Mosè e da tutti i profeti spiegò loro in tutte le Scritture ciò che si riferiva a lui.</span> <span class="verse"><a name="28">28</a>Quando furon vicini al villaggio dove erano diretti, egli fece come se dovesse andare più lontano.</span> <span class="verse"><a name="29">29</a>Ma essi insistettero: "Resta con noi perché si fa sera e il giorno già volge al declino". Egli entrò per rimanere con loro.</span> <span class="verse"><a name="30">30</a>Quando fu a tavola con loro, prese il pane, disse la benedizione, lo spezzò e lo diede loro.</span> <span class="verse"><a name="31">31</a>Ed ecco si aprirono loro gli occhi e lo riconobbero. Ma lui sparì dalla loro vista.</span> <span class="verse"><a name="32">32</a>Ed essi si dissero l`un l`altro: "Non ci ardeva forse il cuore nel petto mentre conversava con noi lungo il cammino, quando ci spiegava le Scritture?".</span> <span class="verse"><a name="33">33</a>E partirono senz`indugio e fecero ritorno a Gerusalemme, dove trovarono riuniti gli Undici e gli altri che erano con loro,</span> <span class="verse"><a name="34">34</a>i quali dicevano: "Davvero il Signore è risorto ed è apparso a Simone".</span> <span class="verse"><a name="35">35</a>Essi poi riferirono ciò che era accaduto lungo la via e come l`avevano riconosciuto nello spezzare il pane.</span> <span class="verse"><a name="36">36</a>Mentre essi parlavano di queste cose, Gesù in persona apparve in mezzo a loro e disse: "Pace a voi!".</span> <span class="verse"><a name="37">37</a>Stupiti e spaventati credevano di vedere un fantasma.</span> <span class="verse"><a name="38">38</a>Ma egli disse: "Perché siete turbati, e perché sorgono dubbi nel vostro cuore?</span> <span class="verse"><a name="39">39</a>Guardate le mie mani e i miei piedi: sono proprio io! Toccatemi e guardate; un fantasma non ha carne e ossa come vedete che io ho".</span> <span class="verse"><a name="40">40</a>Dicendo questo, mostrò loro le mani e i piedi.</span> <span class="verse"><a name="41">41</a>Ma poiché per la grande gioia ancora non credevano ed erano stupefatti, disse: "Avete qui qualche cosa da mangiare?".</span> <span class="verse"><a name="42">42</a>Gli offrirono una porzione di pesce arrostito;</span> <span class="verse"><a name="43">43</a>egli lo prese e lo mangiò davanti a loro.</span> <span class="verse"><a name="44">44</a>Poi disse: "Sono queste le parole che vi dicevo quando ero ancora con voi: bisogna che si compiano tutte le cose scritte su di me nella Legge di Mosè, nei Profeti e nei Salmi".</span> <span class="verse"><a name="45">45</a>Allora aprì loro la mente all`intelligenza delle Scritture e disse:</span> <span class="verse"><a name="46">46</a>"Così sta scritto: il Cristo dovrà patire e risuscitare dai morti il terzo giorno</span> <span class="verse"><a name="47">47</a>e nel suo nome saranno predicati a tutte le genti la conversione e il perdono dei peccati, cominciando da Gerusalemme.</span> <span class="verse"><a name="48">48</a>Di questo voi siete testimoni.</span> <span class="verse"><a name="49">49</a>E io manderò su di voi quello che il Padre mio ha promesso; ma voi restate in città, finché non siate rivestiti di potenza dall`alto".</span> <span class="verse"><a name="50">50</a>Poi li condusse fuori verso Betània e, alzate le mani, li benedisse.</span> <span class="verse"><a name="51">51</a>Mentre li benediceva, si staccò da loro e fu portato verso il cielo.</span> <span class="verse"><a name="52">52</a>Ed essi, dopo averlo adorato, tornarono a Gerusalemme con grande gioia;</span> <span class="verse"><a name="53">53</a>e stavano sempre nel tempio lodando Dio.</span> </p></div</div></div></body></html>