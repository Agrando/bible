<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/1macc/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/1macc">1 Maccabees</a> &gt <strong>Chapter 6</strong></div><p><span class="verse"><a name="1">1</a>Il re Antioco intanto percorreva le regioni settentrionali e seppe che c`era in Persia la città di Elimàide, famosa per ricchezza e argento e oro;</span> <span class="verse"><a name="2">2</a>che vi era un tempio ricchissimo, dove si trovavano armature d`oro, corazze e armi, lasciate là da Alessandro figlio di Filippo, il re macedone, che aveva regnato per primo sui Greci.</span> <span class="verse"><a name="3">3</a>Allora vi si recò e cercava di impadronirsi della città e di depredarla, ma non vi riuscì, perché il suo piano fu risaputo dagli abitanti della città,</span> <span class="verse"><a name="4">4</a>che si opposero a lui con le armi; egli fu messo in fuga e dovette partire di là con grande tristezza e tornare in Babilonia.</span> <span class="verse"><a name="5">5</a>Poi venne un messaggero in Persia ad annunciargli che erano state sconfitte le truppe inviate contro Giuda,</span> <span class="verse"><a name="6">6</a>che Lisia si era mosso con un esercito tra i più agguerriti ma era rimasto sconfitto davanti a loro e che quelli si erano rinforzati con armi e truppe e bottino ingente, riportato dagli accampamenti che avevano distrutti;</span> <span class="verse"><a name="7">7</a>che inoltre avevano demolito l`idolo da lui innalzato sull`altare in Gerusalemme, che avevano circondato con mura alte come prima il santuario e anche Bet-Zur,</span> <span class="verse"><a name="8">8</a>Rimase così molti giorni, perché si rinnovava in lui una forte depressione e credeva di morire.</span> <span class="verse"><a name="9">9</a>Il re, sentendo queste novità, rimase sbigottito e scosso terribilmente; si mise a letto e cadde ammalato per la tristezza, perché non era avvenuto secondo i suoi desideri.</span> <span class="verse"><a name="10">10</a>Allora chiamò tutti i suoi amici e disse loro: "Se ne va il sonno dai miei occhi e ho l`animo oppresso dai dispiaceri;</span> <span class="verse"><a name="11">11</a>ho pensato: in quale tribolazione sono giunto, in quale terribile agitazione sono caduto io che ero sì fortunato e benvoluto sul mio trono!</span> <span class="verse"><a name="12">12</a>Ora mi ricordo dei mali che ho fatto in Gerusalemme, portando via tutti gli arredi d`oro e d`argento che vi erano e mandando a sopprimere gli abitanti di Giuda senza ragione.</span> <span class="verse"><a name="13">13</a>Riconosco che a causa di tali cose mi colpiscono questi mali: ed ecco muoio nella più nera tristezza in paese straniero".</span> <span class="verse"><a name="14">14</a>Poi chiamò Filippo, uno dei suoi amici, lo costituì reggente su tutto il suo regno</span> <span class="verse"><a name="15">15</a>e gli diede il diadema e la veste regia e l`anello con l`incarico di guidare Antioco suo figlio e di educarlo al regno.</span> <span class="verse"><a name="16">16</a>Il re Antioco morì in quel luogo nel centoquarantanove.</span> <span class="verse"><a name="17">17</a>Lisia fu informato che il re era morto e dispose che regnasse Antioco figlio di lui, che egli aveva educato fin da piccolo, e lo chiamò Eupàtore.</span> <span class="verse"><a name="18">18</a>Ora coloro che risiedevano nell`Acra impedivano il passaggio degli Israeliti intorno al tempio e cercavano di molestarli continuamente e di sostenere gli stranieri.</span> <span class="verse"><a name="19">19</a>Giuda si propose di eliminarli e radunò in assemblea tutto il popolo per stringerli d`assedio.</span> <span class="verse"><a name="20">20</a>Si organizzarono dunque e posero l`assedio attorno all`Acra nell`anno centocinquanta e Giuda fece costruire terrapieni e macchine.</span> <span class="verse"><a name="21">21</a>Ma alcuni di loro sfuggirono all`assedio e si unirono ad essi alcuni rinnegati d`Israele</span> <span class="verse"><a name="22">22</a>e andarono dal re e gli dissero: "Fino a quando non farai giustizia e vendetta dei nostri fratelli?</span> <span class="verse"><a name="23">23</a>Noi siamo stati lieti di servire tuo padre e di comportarci secondo i suoi comandi e di obbedire ai suoi editti.</span> <span class="verse"><a name="24">24</a>A causa di questo i figli del nostro popolo hanno posto assedio alla fortezza e si sono estraniati da noi; inoltre uccidono quanti di noi capitano nelle loro mani e si dividono i nostri averi.</span> <span class="verse"><a name="25">25</a>E non soltanto contro di noi allungano le mani, ma anche su tutto il tuo territorio.</span> <span class="verse"><a name="26">26</a>Ed ecco, ora hanno posto il campo contro l`Acra in Gerusalemme per espugnarla e hanno fortificato il santuario e Bet-Zur.</span> <span class="verse"><a name="27">27</a>Se tu non sarai sollecito nel prevenirli, faranno peggio e non li potrai più arrestare".</span> <span class="verse"><a name="28">28</a>Il re si adirò, quando ebbe sentito ciò, e radunò tutti i suoi amici, comandanti dell`esercito e della cavalleria.</span> <span class="verse"><a name="29">29</a>Anche dagli altri regni e dalle isole del mare gli giunsero truppe mercenarie.</span> <span class="verse"><a name="30">30</a>Gli effettivi del suo esercito assommavano a centomila fanti, ventimila cavalli e trentadue elefanti addestrati alla guerra.</span> <span class="verse"><a name="31">31</a>Passarono per l`Idumea e posero il campo contro Bet-Zur; attaccarono per molti giorni e allestirono macchine; ma quelli uscivano, le incendiavano e contrattaccavano con valore.</span> <span class="verse"><a name="32">32</a>Giuda allora levò il campo dall`Acra e lo trasferì a Bet-Zaccaria di fronte al campo del re.</span> <span class="verse"><a name="33">33</a>Ma il re si mosse alle prime luci del mattino e trasferì lo schieramento con impeto lungo la strada di Bet-Zaccaria; le truppe si disposero a battaglia e suonarono le trombe.</span> <span class="verse"><a name="34">34</a>Posero innanzi agli elefanti succo d`uva e di more per stimolarli al combattimento.</span> <span class="verse"><a name="35">35</a>Distribuirono le bestie tra le falangi e affiancarono a ciascun elefante mille uomini protetti da corazze a maglia e da elmi di bronzo in testa e cinquecento cavalieri scelti disposti in ordine intorno a ciascuna bestia:</span> <span class="verse"><a name="36">36</a>questi in ogni caso si tenevano ai lati della bestia e, quando si muoveva, si spostavano insieme senza allontanarsi da essa.</span> <span class="verse"><a name="37">37</a>Sopra ogni elefante vi erano solide torrette di legno, protette dagli attacchi, legate con cinghie, e su ogni torretta stavano quattro soldati, che di là bersagliavano, e un conducente indiano.</span> <span class="verse"><a name="38">38</a>Il resto della cavalleria si dispose di qua e di là sui due fianchi dello schieramento, per terrorizzare i nemici e proteggere le falangi.</span> <span class="verse"><a name="39">39</a>Quando il sole brillava sugli scudi d`oro e di bronzo, ne risplendevano per quei riflessi i monti e brillavano come fiaccole ardenti.</span> <span class="verse"><a name="40">40</a>Un distaccamento delle truppe del re si dispose sulle cime dei monti, un altro nella pianura e avanzavano sicuri e ordinati.</span> <span class="verse"><a name="41">41</a>Tremavano quanti sentivano il frastuono di quella moltitudine e la marcia di tanta gente e il cozzo delle armi: era veramente un esercito immenso e forte.</span> <span class="verse"><a name="42">42</a>Giuda con le sue truppe si avvicinò per attaccare lo schieramento e caddero nel campo del re seicento uomini.</span> <span class="verse"><a name="43">43</a>Eleàzaro, chiamato Auaran, vide uno degli elefanti, protetto di corazze regie, sopravanzare tutte le altre bestie e pensò che sopra ci fosse il re;</span> <span class="verse"><a name="44">44</a>volle allora sacrificarsi per la salvezza del suo popolo e procurarsi nome eterno.</span> <span class="verse"><a name="45">45</a>Corse dunque là con coraggio attraverso la falange e colpiva a morte a destra e a sinistra, mentre i nemici si dividevano davanti a lui, ritirandosi sui due lati.</span> <span class="verse"><a name="46">46</a>Egli s`introdusse sotto l`elefante, lo infilò con la spada e lo uccise; quello cadde sopra di lui ed Eleàzaro morì.</span> <span class="verse"><a name="47">47</a>Ma vedendo la potenza delle forze del re e l`impeto delle milizie, i Giudei si ritirarono.</span> <span class="verse"><a name="48">48</a>Allora i reparti dell`esercito del re salirono per attaccarli a Gerusalemme e il re si accampò contro la Giudea e il monte Sion.</span> <span class="verse"><a name="49">49</a>Fece pace con quelli che erano in Bet-Zur, i quali uscirono dalla città, non avendo più vettovaglie per sostenere l`assedio: la terra infatti era nel riposo dell`anno sabbatico.</span> <span class="verse"><a name="50">50</a>Il re s`impadronì di Bet-Zur e vi pose un presidio a guardia.</span> <span class="verse"><a name="51">51</a>Intanto si accampò contro il santuario per molto tempo e allestì terrapieni e macchine, lanciafiamme e baliste, scorpioni per lanciar frecce e fionde.</span> <span class="verse"><a name="52">52</a>Anche i difensori opposero macchine alle loro macchine e i combattimenti durarono molti giorni.</span> <span class="verse"><a name="53">53</a>Ma non c`erano più viveri nei depositi poiché era in corso l`anno sabbatico e coloro che erano arrivati in Giudea per sfuggire ai pagani avevano consumato il resto delle provviste.</span> <span class="verse"><a name="54">54</a>Furono allora lasciati pochi uomini nel santuario, perché li aveva sorpresi la fame, e gli altri si dispersero ciascuno al suo paese.</span> <span class="verse"><a name="55">55</a>Lisia poi venne a sapere che Filippo, designato dal re Antioco, ancora in vita, per educare Antioco suo figlio e prepararlo al regno,</span> <span class="verse"><a name="56">56</a>era tornato dalla Persia e dalla Media; c`era con lui l`esercito partito con il re ed egli cercava di prendere in mano il governo.</span> <span class="verse"><a name="57">57</a>Allora mostrò fretta e accennò di voler partire e disse al re e ai comandanti dell`esercito e ai soldati: "Noi ci esauriamo di giorno in giorno: il cibo è scarso e il luogo che assediamo è ben munito, mentre gli affari del regno ci premono.</span> <span class="verse"><a name="58">58</a>Ora dunque offriamo la destra a questi uomini e facciamo pace con loro e con tutto il loro popolo</span> <span class="verse"><a name="59">59</a>e permettiamo loro di seguire le loro tradizioni come prima; proprio per queste tradizioni che noi abbiamo cercato di distruggere, essi si sono irritati e hanno provocato tutto questo".</span> <span class="verse"><a name="60">60</a>La proposta piacque al re e a tutti i capi e mandò a negoziare la pace con loro ed essi accettarono.</span> <span class="verse"><a name="61">61</a>Il re e i capi giurarono davanti a loro ed essi a tali patti uscirono dalla fortezza.</span> <span class="verse"><a name="62">62</a>Ma quando il re fece l`ingresso sul monte Sion e vide le fortificazioni del luogo, violò il giuramento che aveva fatto e impose la distruzione delle mura all`intorno.</span> <span class="verse"><a name="63">63</a>Poi partì in fretta e fece ritorno ad Antiochia; vi trovò Filippo padrone della città, gli fece guerra e s`impadronì della città con la forza.</span> </p></div</div></div></body></html>