<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/mal/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/mal">Malachi</a> &gt <strong>Chapter 14</strong></div><p><span class="verse"><a name="1">1</a>Ecco, viene un giorno per il Signore; allora le tue spoglie saranno spartite in mezzo a te.</span> <span class="verse"><a name="2">2</a>Il Signore radunerà tutte le genti contro Gerusalemme per la battaglia; la città sarà presa, le case saccheggiate, le donne violate, una metà della cittadinanza partirà per l`esilio, ma il resto del popolo non sarà strappato dalla città.</span> <span class="verse"><a name="3">3</a>Il Signore uscirà e combatterà contro quelle nazioni, come quando combattè nel giorno della battaglia.</span> <span class="verse"><a name="4">4</a>In quel giorno i suoi piedi si poseranno sopra il monte degli Ulivi che sta di fronte a Gerusalemme verso oriente, e il monte degli Ulivi si fenderà in due, da oriente a occidente, formando una valle molto profonda; una metà del monte si ritirerà verso settentrione e l`altra verso mezzogiorno.</span> <span class="verse"><a name="5">5</a>Sarà ostruita la valle fra i monti, poiché la nuova valle fra i monti giungerà fino ad Asal; sarà ostruita come fu ostruita durante il terremoto, avvenuto al tempo di Ozia re di Giuda. Verrà allora il Signore mio Dio e con lui tutti i suoi santi.</span> <span class="verse"><a name="6">6</a>In quel giorno, non vi sarà né luce né freddo, né gelo:</span> <span class="verse"><a name="7">7</a>sarà un unico giorno, il Signore lo conosce; non ci sarà né giorno né notte; verso sera risplenderà la luce.</span> <span class="verse"><a name="8">8</a>In quel giorno acque vive sgorgheranno da Gerusalemme e scenderanno parte verso il mare orientale, parte verso il Mar Mediterraneo, sempre, estate e inverno.</span> <span class="verse"><a name="9">9</a>Il Signore sarà re di tutta la terra e ci sarà il Signore soltanto, e soltanto il suo nome.</span> <span class="verse"><a name="10">10</a>Tutto il paese si trasformerà in pianura da Gabaa fino a Rimmon nel Negheb; Gerusalemme si eleverà e sarà abitata nel luogo dov`è, dalla porta di Beniamino fino al posto della prima porta, cioè fino alla porta dell`Angolo, e dalla torre di Cananeel fino ai torchi del re.</span> <span class="verse"><a name="11">11</a>Ivi abiteranno: non vi sarà più sterminio e Gerusalemme se ne starà tranquilla e sicura.</span> <span class="verse"><a name="12">12</a>Questa sarà la piaga con cui il Signore colpirà tutti i popoli che avranno mosso guerra a Gerusalemme: imputridiranno le loro carni, mentre saranno ancora in piedi; i loro occhi marciranno nelle orbite; la lingua marcirà loro in bocca.</span> <span class="verse"><a name="13">13</a>In quel giorno vi sarà per opera del Signore un grande tumulto tra di loro: uno afferrerà la mano dell`altro e alzerà la mano sopra la mano del suo amico.</span> <span class="verse"><a name="14">14</a>Anche Giuda combatterà in Gerusalemme e là si ammasseranno le ricchezze di tutte le nazioni vicine: oro, argento e vesti in grande quantità.</span> <span class="verse"><a name="15">15</a>Di piaga simile saranno colpiti i cavalli, i muli, i cammelli, gli asini e tutte le bestie degli accampamenti.</span> <span class="verse"><a name="16">16</a>Allora fra tutte le genti che avranno combattuto contro Gerusalemme, i superstiti andranno ogni anno per adorare il re, il Signore degli eserciti, e per celebrare la solennità delle capanne.</span> <span class="verse"><a name="17">17</a>Se qualche stirpe della terra non andrà a Gerusalemme per adorare il re, il Signore degli eserciti, su di essa non ci sarà pioggia.</span> <span class="verse"><a name="18">18</a>Se la stirpe d`Egitto non salirà e non vorrà venire, sarà colpita dalla stessa pena che il Signore ha inflitta alle genti che non sono salite a celebrare la festa delle capanne.</span> <span class="verse"><a name="19">19</a>Questo sarà il castigo per l`Egitto e per tutte le genti che non saliranno a celebrare la festa delle capanne.</span> <span class="verse"><a name="20">20</a>In quel tempo anche sopra i sonagli dei cavalli si troverà scritto: "Sacro al Signore", e le caldaie nel tempio del Signore saranno come i bacini che sono davanti all`altare.</span> <span class="verse"><a name="21">21</a>Anzi, tutte le caldaie di Gerusalemme e di Giuda saranno sacre al Signore, re degli eserciti; quanti vorranno sacrificare verranno e le adopereranno per cuocere le carni. In quel giorno non vi sarà neppure un Cananeo nella casa del Signore degli eserciti.</span> </p></div</div></div></body></html>