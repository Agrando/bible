<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/2kgs/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/2kgs">2 Kings</a> &gt <strong>Chapter 6</strong></div><p><span class="verse"><a name="1">1</a>I figli dei profeti dissero a Eliseo: "Ecco, il luogo in cui ci raduniamo alla tua presenza è troppo stretto per noi.</span> <span class="verse"><a name="2">2</a>Andiamo fino al Giordano; là prenderemo una trave per ciascuno e ci costruiremo una residenza". Quegli rispose: "Andate!".</span> <span class="verse"><a name="3">3</a>Uno disse: "Degnati di venire anche tu con i tuoi servi". Egli rispose: "Ci verrò".</span> <span class="verse"><a name="4">4</a>E andò con loro. Giunti al Giordano, tagliarono alcuni alberi.</span> <span class="verse"><a name="5">5</a>Ora, mentre uno abbatteva un tronco, il ferro dell`ascia gli cadde in acqua. Egli gridò: "Oh, mio signore! Era stato preso in prestito!".</span> <span class="verse"><a name="6">6</a>L`uomo di Dio domandò: "Dove è caduto?". Gli mostrò il posto. Eliseo, allora, tagliò un legno e lo gettò in quel punto e il ferro venne a galla.</span> <span class="verse"><a name="7">7</a>Disse: "Prendilo!". Quegli stese la mano e lo prese.</span> <span class="verse"><a name="8">8</a>Mentre il re di Aram era in guerra contro Israele, in un consiglio con i suoi ufficiali disse: "In quel tal posto sarà il mio accampamento".</span> <span class="verse"><a name="9">9</a>L`uomo di Dio mandò a dire al re di Israele: "Guardati dal passare per quel punto, perché là stanno scendendo gli Aramei".</span> <span class="verse"><a name="10">10</a>Il re di Israele mandò a esplorare il punto indicatogli dall`uomo di Dio. Questi l`avvertiva e il re si metteva in guardia; ciò accadde non una volta o due soltanto.</span> <span class="verse"><a name="11">11</a>Molto turbato in cuor suo per questo fatto, il re di Aram convocò i suoi ufficiali e disse loro: "Non mi potreste indicare chi dei nostri è per il re di Israele?".</span> <span class="verse"><a name="12">12</a>Uno degli ufficiali rispose: "No, re mio signore, perché Eliseo profeta di Israele riferisce al re di Israele quanto tu dici nella tua camera da letto".</span> <span class="verse"><a name="13">13</a>Quegli disse: "Andate, informatevi dove sia costui; io manderò a prenderlo". Gli fu riferito: "Ecco, sta in Dotan".</span> <span class="verse"><a name="14">14</a>Egli mandò là cavalli, carri e un bel numero di soldati; vi giunsero di notte e circondarono la città.</span> <span class="verse"><a name="15">15</a>Il giorno dopo, l`uomo di Dio, alzatosi di buon mattino, uscì. Ecco, un esercito circondava la città con cavalli e carri. Il suo servo disse: "Ohimè, mio signore, come faremo?".</span> <span class="verse"><a name="16">16</a>Quegli rispose: "Non temere, perché i nostri sono più numerosi dei loro".</span> <span class="verse"><a name="17">17</a>Eliseo pregò così: "Signore, apri i suoi occhi; egli veda". Il Signore aprì gli occhi del servo, che vide. Ecco, il monte era pieno di cavalli e di carri di fuoco intorno a Eliseo.</span> <span class="verse"><a name="18">18</a>Poiché gli Aramei scendevano verso di lui, Eliseo pregò il Signore: "Oh, colpisci questa gente di cecità!". E il Signore li colpì di cecità secondo la parola di Eliseo.</span> <span class="verse"><a name="19">19</a>Disse loro Eliseo: "Non è questa la strada e non è questa la città. Seguitemi e io vi condurrò dall`uomo che cercate". Egli li condusse in Samaria.</span> <span class="verse"><a name="20">20</a>Quando giunsero in Samaria, Eliseo disse: "Signore, apri i loro occhi; essi vedano!". Il Signore aprì i loro occhi ed essi videro. Erano in mezzo a Samaria!</span> <span class="verse"><a name="21">21</a>Il re di Israele quando li vide, disse a Eliseo: "Li devo uccidere, padre mio?".</span> <span class="verse"><a name="22">22</a>Quegli rispose: "Non ucciderli. Forse uccidi uno che hai fatto prigioniero con la spada e con l`arco? Piuttosto metti davanti a loro pane e acqua; mangino e bevano, poi se ne vadano dal loro padrone".</span> <span class="verse"><a name="23">23</a>Fu imbandito loro un gran banchetto. Dopo che ebbero mangiato e bevuto, li congedò ed essi se ne andarono dal loro padrone. Le bande aramee non penetrarono più nel paese di Israele.</span> <span class="verse"><a name="24">24</a>Dopo tali cose Ben-Adad, re di Aram, radunò tutto il suo esercito e venne ad assediare Samaria.</span> <span class="verse"><a name="25">25</a>Ci fu una carestia eccezionale in Samaria, mentre l`assedio si faceva più duro, tanto che una testa d`asino si vendeva ottanta sicli d`argento e un quarto di qab di tuberi cinque sicli.</span> <span class="verse"><a name="26">26</a>Mentre il re di Israele passava sulle mura, una donna gli gridò contro: "Aiuto, mio signore re!".</span> <span class="verse"><a name="27">27</a>Rispose: "Non ti aiuta neppure il Signore! Come potrei aiutarti io? Forse con il prodotto dell`aia o con quello del torchio?".</span> <span class="verse"><a name="28">28</a>Il re aggiunse: "Che hai?". Quella rispose: "Questa donna mi ha detto: Dammi tuo figlio; mangiamocelo oggi. Mio figlio ce lo mangeremo domani.</span> <span class="verse"><a name="29">29</a>Abbiamo cotto mio figlio e ce lo siamo mangiato. Il giorno dopo io le ho detto: Dammi tuo figlio; mangiamocelo, ma essa ha nascosto suo figlio".</span> <span class="verse"><a name="30">30</a>Quando udì le parole della donna, il re si stracciò le vesti. Mentre egli passava sulle mura, lo vide il popolo; ecco, aveva un sacco di sotto, sulla carne.</span> <span class="verse"><a name="31">31</a>Egli disse: "Dio mi faccia questo e anche di peggio, se oggi la testa di Eliseo, figlio di Safat, resterà sulle sue spalle".</span> <span class="verse"><a name="32">32</a>Eliseo stava seduto in casa; con lui sedevano gli anziani. Il re si fece precedere da un uomo. Prima che arrivasse il messaggero, quegli disse agli anziani: "Avete visto? Quel figlio di assassino ordina che mi si tolga la vita. Fate attenzione! Quando arriva il messaggero, chiudete la porta; tenetelo fermo sulla porta. Forse dietro non si sente il rumore dei piedi del suo padrone?".</span> <span class="verse"><a name="33">33</a>Stava ancora parlando con loro, quando il re scese da lui e gli disse: "Tu vedi quanto male ci viene dal Signore; che aspetterò più io dal Signore?".</span> </p></div</div></div></body></html>