<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/2kgs/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/2kgs">2 Kings</a> &gt <strong>Chapter 24</strong></div><p><span class="verse"><a name="1">1</a>Durante il suo regno, Nabucodonosor re di Babilonia gli mosse guerra; Ioiakim gli fu sottomesso per tre anni, poi gli si ribellò.</span> <span class="verse"><a name="2">2</a>Il Signore mandò contro di lui bande armate di Caldei, di Aramei, di Moabiti e di Ammoniti; le mandò in Giuda per annientarlo, secondo la parola che il Signore aveva pronunziata per mezzo dei suoi servi, i profeti.</span> <span class="verse"><a name="3">3</a>Ciò avvenne in Giuda solo per volere del Signore, che volle allontanarlo dalla sua presenza a causa del peccato di Manasse, per tutto ciò che aveva fatto,</span> <span class="verse"><a name="4">4</a>e anche a causa del sangue innocente versato quando aveva riempito di sangue innocente Gerusalemme; per questo il Signore non volle placarsi.</span> <span class="verse"><a name="5">5</a>Le altre gesta di Ioiakim e tutte le sue azioni sono descritte nel libro delle Cronache dei re di Giuda.</span> <span class="verse"><a name="6">6</a>Ioiakim si addormentò con i suoi padri e al suo posto divenne re suo figlio Ioiachìn.</span> <span class="verse"><a name="7">7</a>Il re d`Egitto non uscì più dal suo paese, perché il re di Babilonia, dal torrente di Egitto sino al fiume Eufrate, aveva conquistato quanto una volta apparteneva al re d`Egitto.</span> <span class="verse"><a name="8">8</a>Ioiachìn aveva diciotto anni, quando divenne re; regnò tre mesi in Gerusalemme. Sua madre, di Gerusalemme, si chiamava Necusta, figlia di Elnatàn.</span> <span class="verse"><a name="9">9</a>Fece ciò che è male agli occhi del Signore, come aveva fatto suo padre.</span> <span class="verse"><a name="10">10</a>In quel tempo gli ufficiali di Nabucodònosor re di Babilonia marciarono contro Gerusalemme; la città subì l`assedio.</span> <span class="verse"><a name="11">11</a>Nabucodònosor re di Babilonia giunse presso la città, mentre i suoi ufficiali l`assediavano.</span> <span class="verse"><a name="12">12</a>Ioiachìn re di Giuda si presentò con sua madre, i suoi ministri, i suoi capi e i suoi eunuchi, al re di Babilonia; questi, nell`anno ottavo del suo regno, lo fece prigioniero.</span> <span class="verse"><a name="13">13</a>Il re di Babilonia portò via di là tutti i tesori del tempio e i tesori della reggia; fece a pezzi tutti gli oggetti d`oro, che Salomone re di Israele aveva posti nel tempio. Così si adempì la parola del Signore.</span> <span class="verse"><a name="14">14</a>Deportò tutta Gerusalemme, cioè tutti i capi, tutti i prodi, in numero di diecimila, tutti i falegnami e i fabbri; rimase solo la gente povera del paese.</span> <span class="verse"><a name="15">15</a>Deportò in Babilonia Ioiachìn, la madre del re, le mogli del re, i suoi eunuchi e le guide del paese, conducendoli in esilio da Gerusalemme in Babilonia.</span> <span class="verse"><a name="16">16</a>Tutti gli uomini di valore, in numero di settemila, i falegnami e i fabbri, in numero di mille, e tutti i guerrieri più prodi furono condotti in esilio a Babilonia dal re di Babilonia.</span> <span class="verse"><a name="17">17</a>Il re di Babilonia nominò re, al posto di Ioiachìn, Mattania suo zio, cambiandogli il nome in Sedecìa.</span> <span class="verse"><a name="18">18</a>Quando divenne re, Sedecìa aveva ventun anni; regnò undici anni in Gerusalemme. Sua madre, di Libna, si chiamava Camutàl, figlia di Geremia.</span> <span class="verse"><a name="19">19</a>Fece ciò che è male agli occhi del Signore, come aveva fatto Ioiakim.</span> <span class="verse"><a name="20">20</a>Ciò accadde in Gerusalemme e in Giuda a causa dell`ira del Signore, tanto che infine li allontanò da sé. Sedecìa poi si ribellò al re di Babilonia.</span> </p></div</div></div></body></html>