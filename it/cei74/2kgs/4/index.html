<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/2kgs/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/2kgs">2 Kings</a> &gt <strong>Chapter 4</strong></div><p><span class="verse"><a name="1">1</a>Una donna, moglie di uno dei profeti, gridò a Eliseo: "Mio marito, tuo servo, è morto; tu sai che il tuo servo temeva il Signore. Ora è venuto il suo creditore per prendersi come schiavi i due miei figli".</span> <span class="verse"><a name="2">2</a>Eliseo le disse: "Che posso fare io per te? Dimmi che cosa hai in casa". Quella rispose: "In casa la tua serva non ha altro che un orcio di olio".</span> <span class="verse"><a name="3">3</a>Le disse: "Su, chiedi in prestito vasi da tutti i tuoi vicini, il maggior numero possibile di vasi vuoti.</span> <span class="verse"><a name="4">4</a>Poi entra in casa e chiudi la porta dietro a te e ai tuoi figli; versa olio in tutti quei vasi; i pieni mettili da parte".</span> <span class="verse"><a name="5">5</a>Si allontanò da lui e chiuse la porta dietro a sé e ai suoi figli; questi porgevano ed essa versava.</span> <span class="verse"><a name="6">6</a>Quando i vasi furono pieni, disse a un figlio: "Porgimi ancora un vaso". Le rispose: "Non ce ne sono più". L`olio cessò.</span> <span class="verse"><a name="7">7</a>Essa andò a riferire la cosa all`uomo di Dio, che le disse: "Và, vendi l`olio e accontenta i tuoi creditori; tu e i tuoi figli vivete con quanto ne resterà".</span> <span class="verse"><a name="8">8</a>Un giorno Eliseo passava per Sunem, ove c`era una donna facoltosa, che l`invitò con insistenza a tavola. In seguito, tutte le volte che passava, si fermava a mangiare da lei.</span> <span class="verse"><a name="9">9</a>Essa disse al marito: "Io so che è un uomo di Dio, un santo, colui che passa sempre da noi.</span> <span class="verse"><a name="10">10</a>Prepariamogli una piccola camera al piano di sopra, in muratura, mettiamoci un letto, un tavolo, una sedia e una lampada, sì che, venendo da noi, vi si possa ritirare".</span> <span class="verse"><a name="11">11</a>Recatosi egli un giorno là, si ritirò nella camera e si coricò.</span> <span class="verse"><a name="12">12</a>Egli disse a Giezi suo servo: "Chiama questa Sunammita". La chiamò ed essa si presentò a lui.</span> <span class="verse"><a name="13">13</a>Eliseo disse al suo servo: "Dille tu: Ecco hai avuto per noi tutta questa premura; che cosa possiamo fare per te? C`è forse bisogno di intervenire in tuo favore presso il re oppure presso il capo dell`esercito?". Essa rispose: "Io sto in mezzo al mio popolo".</span> <span class="verse"><a name="14">14</a>Eliseo replicò: "Che cosa si può fare per lei?". Giezi disse: "Purtroppo essa non ha figli e suo marito è vecchio".</span> <span class="verse"><a name="15">15</a>Eliseo disse: "Chiamala!". La chiamò; essa si fermò sulla porta.</span> <span class="verse"><a name="16">16</a>Allora disse: "L`anno prossimo, in questa stessa stagione, tu terrai in braccio un figlio". Essa rispose: "No, mio signore, uomo di Dio, non mentire con la tua serva".</span> <span class="verse"><a name="17">17</a>Ora la donna rimase incinta e partorì un figlio, proprio alla data indicata da Eliseo.</span> <span class="verse"><a name="18">18</a>Il bambino crebbe e un giorno uscì per andare dal padre fra i mietitori.</span> <span class="verse"><a name="19">19</a>Egli disse al padre: "La mia testa, la mia testa!". Il padre ordinò a un servo: "Portalo dalla mamma".</span> <span class="verse"><a name="20">20</a>Questi lo prese e lo portò da sua madre. Il bambino stette sulle ginocchia di costei fino a mezzogiorno, poi morì.</span> <span class="verse"><a name="21">21</a>Essa salì a stenderlo sul letto dell`uomo di Dio; chiuse la porta e uscì.</span> <span class="verse"><a name="22">22</a>Chiamò il marito e gli disse: "Su, mandami uno dei servi e un`asina; voglio correre dall`uomo di Dio; tornerò subito".</span> <span class="verse"><a name="23">23</a>Quegli domandò: "Perché vuoi andare oggi? Non è il novilunio né sabato". Ma essa rispose: "Addio".</span> <span class="verse"><a name="24">24</a>Fece sellare l`asina e disse al proprio servo: "Conducimi, cammina, non fermarmi durante il tragitto, a meno che non te l`ordini io".</span> <span class="verse"><a name="25">25</a>Si incamminò; giunse dall`uomo di Dio sul monte Carmelo. Quando l`uomo di Dio la vide da lontano, disse a Giezi suo servo: "Ecco la Sunammita!</span> <span class="verse"><a name="26">26</a>Su, corrile incontro e domandale: Stai bene? Tuo marito sta bene? E tuo figlio sta bene?". Quella rispose: "Bene!".</span> <span class="verse"><a name="27">27</a>Giunta presso l`uomo di Dio sul monte, gli afferrò le ginocchia. Giezi si avvicinò per tirarla indietro, ma l`uomo di Dio disse: "Lasciala stare, perché la sua anima è amareggiata e il Signore me ne ha nascosto il motivo; non me l`ha rivelato".</span> <span class="verse"><a name="28">28</a>Essa disse: "Avevo forse domandato io un figlio al mio signore? Non ti dissi forse: Non mi ingannare?".</span> <span class="verse"><a name="29">29</a>Eliseo disse a Giezi: "Cingi i tuoi fianchi, prendi il mio bastone e parti. Se incontrerai qualcuno, non salutarlo; se qualcuno ti saluta, non rispondergli. Metterai il mio bastone sulla faccia del ragazzo".</span> <span class="verse"><a name="30">30</a>La madre del ragazzo disse: "Per la vita del Signore e per la tua vita, non ti lascerò". Allora quegli si alzò e la seguì.</span> <span class="verse"><a name="31">31</a>Giezi li aveva preceduti; aveva posto il bastone sulla faccia del ragazzo, ma non c`era stato un gemito né altro segno di vita. Egli tornò verso Eliseo e gli riferì: "Il ragazzo non si è svegliato".</span> <span class="verse"><a name="32">32</a>Eliseo entrò in casa. Il ragazzo era morto, steso sul letto.</span> <span class="verse"><a name="33">33</a>Egli entrò, chiuse la porta dietro a loro due e pregò il Signore.</span> <span class="verse"><a name="34">34</a>Quindi salì, si distese sul ragazzo; pose la bocca sulla bocca di lui, gli occhi sugli occhi di lui, le mani nelle mani di lui e si curvò su di lui. Il corpo del bambino riprese calore.</span> <span class="verse"><a name="35">35</a>Quindi si alzò e girò qua e là per la casa; tornò a curvarsi su di lui; il ragazzo starnutì sette volte, poi aprì gli occhi.</span> <span class="verse"><a name="36">36</a>Eliseo chiamò Giezi e gli disse: "Chiama questa Sunammita!". La chiamò e, quando essa gli giunse vicino, le disse: "Prendi tuo figlio!".</span> <span class="verse"><a name="37">37</a>Quella entrò, cadde ai piedi di lui, gli si prostrò davanti, prese il figlio e uscì.</span> <span class="verse"><a name="38">38</a>Eliseo tornò in Gàlgala. Nella regione imperversava la carestia. Mentre i figli dei profeti stavano seduti davanti a lui, egli disse al suo servo: "Metti la pentola grande e cuoci una minestra per i figli dei profeti".</span> <span class="verse"><a name="39">39</a>Uno di essi andò in campagna per cogliere erbe selvatiche e trovò una specie di vite selvatica: da essa colse zucche agresti e se ne riempì il mantello. Ritornò e gettò i frutti a pezzi nella pentola della minestra, non sapendo cosa fossero.</span> <span class="verse"><a name="40">40</a>Si versò da mangiare agli uomini, che appena assaggiata la minestra gridarono: "Nella pentola c`è la morte, uomo di Dio!". Non ne potevano mangiare.</span> <span class="verse"><a name="41">41</a>Allora Eliseo ordinò: "Portatemi della farina". Versatala nella pentola, disse: "Danne da mangiare alla gente". Non c`era più nulla di cattivo nella pentola.</span> <span class="verse"><a name="42">42</a>Da Baal-Salisa venne un individuo, che offrì primizie all`uomo di Dio, venti pani d`orzo e farro che aveva nella bisaccia. Eliseo disse: "Dallo da mangiare alla gente".</span> <span class="verse"><a name="43">43</a>Ma colui che serviva disse: "Come posso mettere questo davanti a cento persone?". Quegli replicò: "Dallo da mangiare alla gente. Poiché così dice il Signore: Ne mangeranno e ne avanzerà anche".</span> <span class="verse"><a name="44">44</a>Lo pose davanti a quelli, che mangiarono, e ne avanzò, secondo la parola del Signore.</span> </p></div</div></div></body></html>