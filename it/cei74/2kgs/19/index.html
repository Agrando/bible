<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/2kgs/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/2kgs">2 Kings</a> &gt <strong>Chapter 19</strong></div><p><span class="verse"><a name="1">1</a>Quando udì, il re Ezechia si lacerò le vesti, si coprì di sacco e andò nel tempio.</span> <span class="verse"><a name="2">2</a>Quindi mandò Eliakim, il maggiordomo, Sebna lo scriba e gli anziani dei sacerdoti coperti di sacco dal profeta Isaia figlio di Amoz,</span> <span class="verse"><a name="3">3</a>perché gli dicessero: "Dice Ezechia: Giorno di angoscia, di castigo e di vergogna è questo, poiché i bambini giungono al punto di venire alla luce, ma manca alla partoriente la forza di partorire.</span> <span class="verse"><a name="4">4</a>Forse il Signore tuo Dio ha udito le parole del gran coppiere, che il re d`Assiria suo padrone ha inviato a insultare il Dio vivente e lo castigherà per le parole che il Signore tuo Dio ha udito. Innalza ora una preghiera per quelli che ancora sopravvivono".</span> <span class="verse"><a name="5">5</a>Così i ministri del re Ezechia andarono da Isaia.</span> <span class="verse"><a name="6">6</a>Disse loro Isaia: "Riferite al vostro padrone: Dice il Signore: Non temere le cose che hai udite e con le quali i servitori del re d`Assiria mi hanno ingiuriato.</span> <span class="verse"><a name="7">7</a>Ecco io manderò in lui uno spirito tale che egli, appena avrà udito una notizia, ritornerà nel suo paese e nel suo paese io lo farò perire di spada".</span> <span class="verse"><a name="8">8</a>Il gran coppiere ritornò e trovò il re d`Assiria che assaliva Libna, poiché aveva saputo che si era allontanato da Lachis.</span> <span class="verse"><a name="9">9</a>Appena Sennàcherib seppe che Tiraca re di Etiopia era uscito per muovergli guerra, inviò di nuovo messaggeri a Ezechia per dirgli:</span> <span class="verse"><a name="10">10</a>"Direte a Ezechia, re di Giuda: Non ti inganni il Dio in cui confidi, dicendoti: Gerusalemme non sarà consegnata nelle mani del re d`Assiria.</span> <span class="verse"><a name="11">11</a>Ecco, tu sai ciò che hanno fatto i re di Assiria in tutti i paesi che votarono allo sterminio. Soltanto tu ti salveresti?</span> <span class="verse"><a name="12">12</a>Gli dei delle nazioni che i miei padri distrussero hanno forse salvato quelli di Gozan, di Carran, di Rezef e le genti di Eden in Telassar?</span> <span class="verse"><a name="13">13</a>Dove sono il re di Camat e il re di Arpad e il re della città di Sefarvàim, di Ena e di Ivva?".</span> <span class="verse"><a name="14">14</a>Ezechia prese la lettera dalle mani dei messaggeri e la lesse, poi salì al tempio e, svolgendo lo scritto davanti al Signore,</span> <span class="verse"><a name="15">15</a>pregò: "Signore Dio di Israele, che siedi sui cherubini, tu solo sei Dio per tutti i regni della terra; tu hai fatto il cielo e la terra.</span> <span class="verse"><a name="16">16</a>Porgi, Signore, l`orecchio e ascolta; apri, Signore, gli occhi e vedi; ascolta tutte le parole che Sennàcherib ha fatto dire per insultare il Dio vivente.</span> <span class="verse"><a name="17">17</a>E` vero, o Signore, che i re d`Assiria hanno devastato tutte le nazioni e i loro territori;</span> <span class="verse"><a name="18">18</a>hanno gettato i loro dei nel fuoco; quelli però, non erano dei, ma solo opera delle mani d`uomo, legno e pietra; perciò li hanno distrutti.</span> <span class="verse"><a name="19">19</a>Ora, Signore nostro Dio, liberaci dalla sua mano, perché sappiano tutti i regni della terra che tu sei il Signore, il solo Dio".</span> <span class="verse"><a name="20">20</a>Allora Isaia figlio di Amoz mandò a dire a Ezechia: "Dice il Signore, Dio di Israele: Ho udito quanto hai chiesto nella tua preghiera riguardo a Sennàcherib re d`Assiria.</span> <span class="verse"><a name="21">21</a>Questa è la parola che il Signore ha pronunziato contro di lui: Ti disprezza, ti deride la vergine figlia di Sion. Dietro a te scuote il capo la figlia di Gerusalemme.</span> <span class="verse"><a name="22">22</a>Chi hai insultato e schernito? Contro chi hai alzato la voce e hai elevato, superbo, i tuoi occhi? Contro il Santo di Israele!</span> <span class="verse"><a name="23">23</a>Per mezzo dei tuoi messaggeri hai insultato il Signore e hai detto: Con i miei carri numerosi sono salito in cima ai monti, sugli estremi gioghi del Libano: ne ho tagliato i cedri più alti, i suoi cipressi più belli; sono penetrato nel suo angolo più remoto, nella sua foresta lussureggiante.</span> <span class="verse"><a name="24">24</a>Io ho scavato e bevuto acque straniere; ho fatto inaridire con la pianta dei miei piedi tutti i torrenti d`Egitto.</span> <span class="verse"><a name="25">25</a>Non hai forse udito? Da tempo ho preparato questo; da giorni remoti io l`ho progettato; ora lo eseguisco. Era deciso che tu riducessi un cumulo di rovine le città fortificate;</span> <span class="verse"><a name="26">26</a>i loro abitanti impotenti erano spaventati e confusi, erano come l`erba dei campi, come una giovane pianta verde, come l`erba dei tetti, bruciata dal vento d`oriente.</span> <span class="verse"><a name="27">27</a>Ti sieda, esca o rientri, io ti conosco.</span> <span class="verse"><a name="28">28</a>Siccome infuri contro di me e la tua arroganza è salita ai miei orecchi, ti porrò il mio anello alle narici e il mio morso alle labbra; ti farò tornare per la strada, per la quale sei venuto.</span> <span class="verse"><a name="29">29</a>Questo ti serva come segno: si mangi quest`anno il frutto dei semi caduti, nell`anno prossimo ciò che nasce da sé, nel terzo anno semineranno e mieteranno, pianteranno vigne e ne mangeranno il frutto.</span> <span class="verse"><a name="30">30</a>Il resto della casa di Giuda che scamperà continuerà a mettere radici di sotto e a dar frutto in alto.</span> <span class="verse"><a name="31">31</a>Poiché da Gerusalemme uscirà il resto, dal monte Sion il residuo. Lo zelo del Signore farà ciò.</span> <span class="verse"><a name="32">32</a>Perciò dice il Signore contro il re d`Assiria: Non entrerà in questa città e non vi lancerà una freccia, non l`affronterà con scudi e non vi costruirà terrapieno.</span> <span class="verse"><a name="33">33</a>Ritornerà per la strada per cui è venuto; non entrerà in questa città. Oracolo del Signore.</span> <span class="verse"><a name="34">34</a>Proteggerò questa città per salvarla, per amore di me e di Davide mio servo".</span> <span class="verse"><a name="35">35</a>Ora in quella notte l`angelo del Signore scese e percosse nell`accampamento degli Assiri centottantacinquemila uomini. Quando i superstiti si alzarono al mattino, ecco, quelli erano tutti morti.</span> <span class="verse"><a name="36">36</a>Sennàcherib re d`Assiria levò le tende, fece ritorno e rimase a Ninive.</span> <span class="verse"><a name="37">37</a>Mentre pregava nel tempio di Nisroch suo dio, Adram-Melech e Sarezer suoi figli l`uccisero di spada, mettendosi quindi al sicuro nel paese di Ararat. Al suo posto divenne re suo figlio Assarhàddon.</span> </p></div</div></div></body></html>