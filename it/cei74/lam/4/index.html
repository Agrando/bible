<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/lam/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/lam">Lamentations</a> &gt <strong>Chapter 4</strong></div><p><span class="verse"><a name="1">1</a>Ah! come si è annerito l`oro, si è alterato l`oro migliore. Sono disperse le pietre sante all`angolo di ogni strada.</span> <span class="verse"><a name="2">2</a>I preziosi figli di Sion, valutati come oro fino, ah! come sono stimati quali vasi di creta, lavoro delle mani di vasaio!</span> <span class="verse"><a name="3">3</a>Perfino gli sciacalli porgono le mammelle e allattano i loro cuccioli, ma la figlia del mio popolo è divenuta crudele come gli struzzi nel deserto.</span> <span class="verse"><a name="4">4</a>La lingua del lattante si è attaccata al palato per la sete; i bambini chiedevano il pane e non c`era chi lo spezzasse loro.</span> <span class="verse"><a name="5">5</a>Coloro che si cibavano di leccornìe languono lungo le strade; coloro che erano allevati sulla porpora abbracciano letame.</span> <span class="verse"><a name="6">6</a>Grande è stata l`iniquità della figlia del mio popolo, maggiore del peccato di Sòdoma, la quale fu distrutta in un attimo, senza fatica di mani.</span> <span class="verse"><a name="7">7</a>I suoi giovani erano più splendenti della neve, più candidi del latte; avevano il corpo più roseo dei coralli, era zaffìro la loro figura.</span> <span class="verse"><a name="8">8</a>Ora il loro aspetto s`è fatto più scuro della fuliggine, non si riconoscono più per le strade; si è raggrinzita la loro pelle sulle ossa, è divenuta secca come legno.</span> <span class="verse"><a name="9">9</a>Sono più fortunati gli uccisi di spada che i morti per fame, che son caduti estenuati per mancanza dei prodotti del campo.</span> <span class="verse"><a name="10">10</a>Mani di donne, già inclini a pietà, hanno cotto i loro bambini, che sono serviti loro di cibo nel disastro della figlia del mio popolo.</span> <span class="verse"><a name="11">11</a>Il Signore ha esaurito la sua collera, ha rovesciato l`ira ardente; ha acceso in Sion un fuoco, che ha divorato le sue fondamenta.</span> <span class="verse"><a name="12">12</a>Non credevano i re della terra e tutti gli abitanti del mondo che l`avversario e il nemico sarebbero penetrati entro le porte di Gerusalemme.</span> <span class="verse"><a name="13">13</a>Fu per i peccati dei suoi profeti, per le iniquità dei suoi sacerdoti, che versarono in mezzo ad essa il sangue dei giusti.</span> <span class="verse"><a name="14">14</a>Costoro vagavano come ciechi per le strade, insozzati di sangue, così che non si potevan toccare le loro vesti.</span> <span class="verse"><a name="15">15</a>"Scostatevi! Un impuro!", si gridava per loro, "Scostatevi! Non toccate!". Fuggivano e andavano randagi tra le genti, non potevano trovare dimora.</span> <span class="verse"><a name="16">16</a>La faccia del Signore li ha dispersi, egli non gli volgerà più lo sguardo; non si è avuto riguardo dei sacerdoti, non si è usata pietà agli anziani.</span> <span class="verse"><a name="17">17</a>Ancora si consumavano i nostri occhi, in cerca di un vano soccorso. Dal nostro osservatorio scrutavamo verso una nazione che non poteva salvarci.</span> <span class="verse"><a name="18">18</a>Han dato la caccia ai nostri passi, impedendoci di andare per le nostre piazze. "Prossima è la nostra fine; son compiuti i nostri giorni! Certo, è arrivata la nostra fine".</span> <span class="verse"><a name="19">19</a>I nostri inseguitori erano più veloci delle aquile del cielo; sui monti ci hanno inseguiti, nel deserto ci hanno teso agguati.</span> <span class="verse"><a name="20">20</a>Il nostro respiro, l`unto del Signore, è stato preso nei loro trabocchetti, lui, di cui dicevamo: "Alla sua ombra vivremo fra le nazioni".</span> <span class="verse"><a name="21">21</a>Esulta pure, gioisci, figlia di Edom, che abiti nella terra di Uz; anche a te arriverà il calice, ti inebrierai ed esporrai la tua nudità.</span> <span class="verse"><a name="22">22</a>E` completa la tua punizione, figlia di Sion, egli non ti manderà più in esilio; ma punirà la tua iniquità, figlia di Edom, scoprirà i tuoi peccati.</span> </p></div</div></div></body></html>