<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/rev/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/rev">Revelation</a> &gt <strong>Chapter 16</strong></div><p><span class="verse"><a name="1">1</a>Udii poi una gran voce dal tempio che diceva ai sette angeli: "Andate e versate sulla terra le sette coppe dell`ira di Dio".</span> <span class="verse"><a name="2">2</a>Partì il primo e versò la sua coppa sopra la terra; e scoppiò una piaga dolorosa e maligna sugli uomini che recavano il marchio della bestia e si prostravano davanti alla sua statua.</span> <span class="verse"><a name="3">3</a>Il secondo versò la sua coppa nel mare che diventò sangue come quello di un morto e perì ogni essere vivente che si trovava nel mare.</span> <span class="verse"><a name="4">4</a>Il terzo versò la sua coppa nei fiumi e nelle sorgenti delle acque, e diventarono sangue.</span> <span class="verse"><a name="5">5</a>Allora udii l`angelo delle acque che diceva: "Sei giusto, tu che sei e che eri, tu, il Santo, poiché così hai giudicato.</span> <span class="verse"><a name="6">6</a>Essi hanno versato il sangue di santi e di profeti, tu hai dato loro sangue da bere: ne sono ben degni!".</span> <span class="verse"><a name="7">7</a>Udii una voce che veniva dall`altare e diceva: "Sì, Signore, Dio onnipotente; veri e giusti sono i tuoi giudizi!".</span> <span class="verse"><a name="8">8</a>Il quarto versò la sua coppa sul sole e gli fu concesso di bruciare gli uomini con il fuoco.</span> <span class="verse"><a name="9">9</a>E gli uomini bruciarono per il terribile calore e bestemmiarono il nome di Dio che ha in suo potere tali flagelli, invece di ravvedersi per rendergli omaggio.</span> <span class="verse"><a name="10">10</a>Il quinto versò la sua coppa sul trono della bestia e il suo regno fu avvolto dalle tenebre. Gli uomini si mordevano la lingua per il dolore e</span> <span class="verse"><a name="11">11</a>bestemmiarono il Dio del cielo a causa dei dolori e delle piaghe, invece di pentirsi delle loro azioni.</span> <span class="verse"><a name="12">12</a>Il sesto versò la sua coppa sopra il gran fiume Eufràte e le sue acque furono prosciugate per preparare il passaggio ai re dell`oriente.</span> <span class="verse"><a name="13">13</a>Poi dalla bocca del drago e dalla bocca della bestia e dalla bocca del falso profeta vidi uscire tre spiriti immondi, simili a rane:</span> <span class="verse"><a name="14">14</a>sono infatti spiriti di demòni che operano prodigi e vanno a radunare tutti i re di tutta la terra per la guerra del gran giorno di Dio onnipotente.</span> <span class="verse"><a name="15">15</a>Ecco, io vengo come un ladro. Beato chi è vigilante e conserva le sue vesti per non andar nudo e lasciar vedere le sue vergogne.</span> <span class="verse"><a name="16">16</a>E radunarono i re nel luogo che in ebraico si chiama Armaghedòn.</span> <span class="verse"><a name="17">17</a>Il settimo versò la sua coppa nell`aria e uscì dal tempio, dalla parte del trono, una voce potente che diceva: "E` fatto!".</span> <span class="verse"><a name="18">18</a>Ne seguirono folgori, clamori e tuoni, accompagnati da un grande terremoto, di cui non vi era mai stato l`uguale da quando gli uomini vivono sopra la terra.</span> <span class="verse"><a name="19">19</a>La grande città si squarciò in tre parti e crollarono le città delle nazioni. Dio si ricordò di Babilonia la grande, per darle da bere la coppa di vino della sua ira ardente.</span> <span class="verse"><a name="20">20</a>Ogni isola scomparve e i monti si dileguarono.</span> <span class="verse"><a name="21">21</a>E grandine enorme del peso di mezzo quintale scrosciò dal cielo sopra gli uomini, e gli uomini bestemmiarono Dio a causa del flagello della grandine, poiché era davvero un grande flagello.</span> </p></div</div></div></body></html>