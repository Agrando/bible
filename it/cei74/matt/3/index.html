<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/matt/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/matt">Matthew</a> &gt <strong>Chapter 3</strong></div><p><span class="verse"><a name="1">1</a>In quei giorni comparve Giovanni il Battista a predicare nel deserto della Giudea,</span> <span class="verse"><a name="2">2</a>dicendo: "Convertitevi, perché il regno dei cieli è vicino!".</span> <span class="verse"><a name="3">3</a>Egli è colui che fu annunziato dal profeta Isaia quando disse: Voce di uno che grida nel deserto: Preparate la via del Signore, raddrizzate i suoi sentieri!</span> <span class="verse"><a name="4">4</a>Giovanni portava un vestito di peli di cammello e una cintura di pelle attorno ai fianchi; il suo cibo erano locuste e miele selvatico.</span> <span class="verse"><a name="5">5</a>Allora accorrevano a lui da Gerusalemme, da tutta la Giudea e dalla zona adiacente il Giordano;</span> <span class="verse"><a name="6">6</a>e, confessando i loro peccati, si facevano battezzare da lui nel fiume Giordano.</span> <span class="verse"><a name="7">7</a>Vedendo però molti farisei e sadducei venire al suo battesimo, disse loro: "Razza di vipere! Chi vi ha suggerito di sottrarvi all`ira imminente?</span> <span class="verse"><a name="8">8</a>Fate dunque frutti degni di conversione,</span> <span class="verse"><a name="9">9</a>e non crediate di poter dire fra voi: Abbiamo Abramo per padre. Vi dico che Dio può far sorgere figli di Abramo da queste pietre.</span> <span class="verse"><a name="10">10</a>Già la scure è posta alla radice degli alberi: ogni albero che non produce frutti buoni viene tagliato e gettato nel fuoco.</span> <span class="verse"><a name="11">11</a>Io vi battezzo con acqua per la conversione; ma colui che viene dopo di me è più potente di me e io non son degno neanche di portargli i sandali; egli vi battezzerà in Spirito santo e fuoco.</span> <span class="verse"><a name="12">12</a>Egli ha in mano il ventilabro, pulirà la sua aia e raccoglierà il suo grano nel granaio, ma brucerà la pula con un fuoco inestinguibile".</span> <span class="verse"><a name="13">13</a>In quel tempo Gesù dalla Galilea andò al Giordano da Giovanni per farsi battezzare da lui.</span> <span class="verse"><a name="14">14</a>Giovanni però voleva impedirglielo, dicendo: "Io ho bisogno di essere battezzato da te e tu vieni da me?".</span> <span class="verse"><a name="15">15</a>Ma Gesù gli disse: "Lascia fare per ora, poiché conviene che così adempiamo ogni giustizia". Allora Giovanni acconsentì.</span> <span class="verse"><a name="16">16</a>Appena battezzato, Gesù uscì dall`acqua: ed ecco, si aprirono i cieli ed egli vide lo Spirito di Dio scendere come una colomba e venire su di lui.</span> <span class="verse"><a name="17">17</a>Ed ecco una voce dal cielo che disse: "Questi è il Figlio mio prediletto, nel quale mi sono compiaciuto".</span> </p></div</div></div></body></html>