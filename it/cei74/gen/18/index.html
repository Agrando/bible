<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/gen/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/gen">Genesis</a> &gt <strong>Chapter 18</strong></div><p><span class="verse"><a name="1">1</a>Poi il Signore apparve a lui alle Querce di Mamre, mentre egli sedeva all`ingresso della tenda nell`ora più calda del giorno.</span> <span class="verse"><a name="2">2</a>Egli alzò gli occhi e vide che tre uomini stavano in piedi presso di lui. Appena li vide, corse loro incontro dall'ingresso della tenda e si prostrò fino a terra,</span> <span class="verse"><a name="3">3</a>dicendo: "Mio signore, se ho trovato grazia ai tuoi occhi, non passar oltre senza fermarti dal tuo servo.</span> <span class="verse"><a name="4">4</a>Si vada a prendere un pò di acqua, lavatevi i piedi e accomodatevi sotto l`albero.</span> <span class="verse"><a name="5">5</a>Permettete che vada a prendere un boccone di pane e rinfrancatevi il cuore; dopo, potrete proseguire, perché è ben per questo che voi siete passati dal vostro servo". Quelli dissero: "Fà pure come hai detto".</span> <span class="verse"><a name="6">6</a>Allora Abramo andò in fretta nella tenda, da Sara, e disse: "Presto, tre staia di fior di farina, impastala e fanne focacce".</span> <span class="verse"><a name="7">7</a>All`armento corse lui stesso, Abramo, prese un vitello tenero e buono e lo diede al servo, che si affrettò a prepararlo.</span> <span class="verse"><a name="8">8</a>Prese latte acido e latte fresco insieme con il vitello, che aveva preparato, e li porse a loro. Così, mentr`egli stava in piedi presso di loro sotto l`albero, quelli mangiarono.</span> <span class="verse"><a name="9">9</a>Poi gli dissero: "Dov`è Sara, tua moglie?". Rispose: "E` là nella tenda".</span> <span class="verse"><a name="10">10</a>Il Signore riprese: "Tornerò da te fra un anno a questa data e allora Sara, tua moglie, avrà un figlio". Intanto Sara stava ad ascoltare all`ingresso della tenda ed era dietro di lui.</span> <span class="verse"><a name="11">11</a>Abramo e Sara erano vecchi, avanti negli anni; era cessato a Sara ciò che avviene regolarmente alle donne.</span> <span class="verse"><a name="12">12</a>Allora Sara rise dentro di sé e disse: "Avvizzita come sono dovrei provare il piacere, mentre il mio signore è vecchio!".</span> <span class="verse"><a name="13">13</a>Ma il Signore disse ad Abramo: "Perché Sara ha riso dicendo: Potrò davvero partorire, mentre sono vecchia?</span> <span class="verse"><a name="14">14</a>C`è forse qualche cosa impossibile per il Signore? Al tempo fissato tornerò da te alla stessa data e Sara avrà un figlio".</span> <span class="verse"><a name="15">15</a>Allora Sara negò: "Non ho riso!", perché aveva paura; ma quegli disse: "Sì, hai proprio riso".</span> <span class="verse"><a name="16">16</a>Quegli uomini si alzarono e andarono a contemplare Sòdoma dall`alto, mentre Abramo li accompagnava per congedarli.</span> <span class="verse"><a name="17">17</a>Il Signore diceva: "Devo io tener nascosto ad Abramo quello che sto per fare,</span> <span class="verse"><a name="18">18</a>mentre Abramo dovrà diventare una nazione grande e potente e in lui si diranno benedette tutte le nazioni della terra?</span> <span class="verse"><a name="19">19</a>Infatti io l`ho scelto, perché egli obblighi i suoi figli e la sua famiglia dopo di lui ad osservare la via del Signore e ad agire con giustizia e diritto, perché il Signore realizzi per Abramo quanto gli ha promesso".</span> <span class="verse"><a name="20">20</a>Disse allora il Signore: "Il grido contro Sòdoma e Gomorra è troppo grande e il loro peccato è molto grave.</span> <span class="verse"><a name="21">21</a>Voglio scendere a vedere se proprio hanno fatto tutto il male di cui è giunto il grido fino a me; lo voglio sapere!".</span> <span class="verse"><a name="22">22</a>Quegli uomini partirono e andarono verso Sòdoma, mentre Abramo stava ancora davanti al Signore.</span> <span class="verse"><a name="23">23</a>Abramo gli si avvicinò e gli disse: "Davvero sterminerai il giusto con l`empio?</span> <span class="verse"><a name="24">24</a>Forse vi sono cinquanta giusti nella città: davvero li vuoi sopprimere? E non perdonerai a quel luogo per riguardo ai cinquanta giusti che vi si trovano?</span> <span class="verse"><a name="25">25</a>Lungi da te il far morire il giusto con l`empio, così che il giusto sia trattato come l`empio; lungi da te! Forse il giudice di tutta la terra non praticherà la giustizia?".</span> <span class="verse"><a name="26">26</a>Rispose il Signore: "Se a Sòdoma troverò cinquanta giusti nell`ambito della città, per riguardo a loro perdonerò a tutta la città".</span> <span class="verse"><a name="27">27</a>Abramo riprese e disse: "Vedi come ardisco parlare al mio Signore, io che sono polvere e cenere...</span> <span class="verse"><a name="28">28</a>Forse ai cinquanta giusti ne mancheranno cinque; per questi cinque distruggerai tutta la città?". Rispose: "Non la distruggerò, se ve ne trovo quarantacinque".</span> <span class="verse"><a name="29">29</a>Abramo riprese ancora a parlargli e disse: "Forse là se ne troveranno quaranta". Rispose: "Non lo farò, per riguardo a quei quaranta".</span> <span class="verse"><a name="30">30</a>Riprese: "Non si adiri il mio Signore, se parlo ancora: forse là se ne troveranno trenta". Rispose: "Non lo farò, se ve ne troverò trenta".</span> <span class="verse"><a name="31">31</a>Riprese: "Vedi come ardisco parlare al mio Signore! Forse là se ne troveranno venti". Rispose: "Non la distruggerò per riguardo a quei venti".</span> <span class="verse"><a name="32">32</a>Riprese: "Non si adiri il mio Signore, se parlo ancora una volta sola; forse là se ne troveranno dieci". Rispose: "Non la distruggerò per riguardo a quei dieci".</span> <span class="verse"><a name="33">33</a>E il Signore, come ebbe finito di parlare con Abramo, se ne andò e Abramo ritornò alla sua abitazione.</span> </p></div</div></div></body></html>