<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 42</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/gen/42"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/gen">Genesis</a> &gt <strong>Chapter 42</strong></div><p><span class="verse"><a name="1">1</a>Giacobbe seppe che in Egitto c`era il grano; perciò disse ai figli: "Perché state a guardarvi l`un l`altro?".</span> <span class="verse"><a name="2">2</a>E continuò: "Ecco, ho sentito dire che vi è il grano in Egitto. Andate laggiù e compratene per noi, perché possiamo conservarci in vita e non morire".</span> <span class="verse"><a name="3">3</a>Allora i dieci fratelli di Giuseppe scesero per acquistare il frumento in Egitto.</span> <span class="verse"><a name="4">4</a>Ma quanto a Beniamino, fratello di Giuseppe, Giacobbe non lo mandò con i fratelli perché diceva: "Non gli succeda qualche disgrazia!".</span> <span class="verse"><a name="5">5</a>Arrivarono dunque i figli d`Israele per acquistare il grano, in mezzo ad altri che pure erano venuti, perché nel paese di Canaan c`era la carestia.</span> <span class="verse"><a name="6">6</a>Giuseppe aveva autorità sul paese e vendeva il grano a tutto il popolo del paese. Perciò i fratelli di Giuseppe vennero da lui e gli si prostrarono davanti con la faccia a terra.</span> <span class="verse"><a name="7">7</a>Giuseppe vide i suoi fratelli e li riconobbe, ma fece l`estraneo verso di loro, parlò duramente e disse: "Di dove siete venuti?". Risposero: "Dal paese di Canaan per comperare viveri".</span> <span class="verse"><a name="8">8</a>Giuseppe riconobbe dunque i fratelli, mentre essi non lo riconobbero.</span> <span class="verse"><a name="9">9</a>Si ricordò allora Giuseppe dei sogni che aveva avuti a loro riguardo e disse loro: "Voi siete spie! Voi siete venuti a vedere i punti scoperti del paese".</span> <span class="verse"><a name="10">10</a>Gli risposero: "No, signore mio; i tuoi servi sono venuti per acquistare viveri.</span> <span class="verse"><a name="11">11</a>Noi siamo tutti figli di un solo uomo. Noi siamo sinceri. I tuoi servi non sono spie!".</span> <span class="verse"><a name="12">12</a>Ma egli disse loro: "No, voi siete venuti a vedere i punti scoperti del paese!".</span> <span class="verse"><a name="13">13</a>Allora essi dissero: "Dodici sono i tuoi servi, siamo fratelli, figli di un solo uomo, nel paese di Canaan; ecco il più giovane è ora presso nostro padre e uno non c`è più".</span> <span class="verse"><a name="14">14</a>Giuseppe disse loro: "Le cose stanno come vi ho detto: voi siete spie.</span> <span class="verse"><a name="15">15</a>In questo modo sarete messi alla prova: per la vita del faraone, non uscirete di qui se non quando vi avrà raggiunto il vostro fratello più giovane.</span> <span class="verse"><a name="16">16</a>Mandate uno di voi a prendere il vostro fratello; voi rimarrete prigionieri. Siano così messe alla prova le vostre parole, per sapere se la verità è dalla vostra parte. Se no, per la vita del faraone, voi siete spie!".</span> <span class="verse"><a name="17">17</a>E li tenne in carcere per tre giorni.</span> <span class="verse"><a name="18">18</a>Al terzo giorno Giuseppe disse loro: "Fate questo e avrete salva la vita; io temo Dio!</span> <span class="verse"><a name="19">19</a>Se voi siete sinceri, uno dei vostri fratelli resti prigioniero nel vostro carcere e voi andate a portare il grano per la fame delle vostre case.</span> <span class="verse"><a name="20">20</a>Poi mi condurrete qui il vostro fratello più giovane. Così le vostre parole si dimostreranno vere e non morirete". Essi annuirono.</span> <span class="verse"><a name="21">21</a>Si dissero allora l`un l`altro: "Certo su di noi grava la colpa nei riguardi di nostro fratello, perché abbiamo visto la sua angoscia quando ci supplicava e non lo abbiamo ascoltato. Per questo ci ha colpito quest`angoscia".</span> <span class="verse"><a name="22">22</a>Ruben prese a dir loro: "Non avevo detto io: Non peccate contro il ragazzo? Ma non mi avete dato ascolto. Ecco ora ci si domanda conto del suo sangue".</span> <span class="verse"><a name="23">23</a>Non sapevano che Giuseppe li capiva, perché tra lui e loro vi era l`interprete.</span> <span class="verse"><a name="24">24</a>Allora egli si allontanò da loro e pianse. Poi tornò e parlò con essi. Scelse tra di loro Simeone e lo fece incatenare sotto i loro occhi.</span> <span class="verse"><a name="25">25</a>Quindi Giuseppe diede ordine che si riempissero di grano i loro sacchi e si rimettesse il denaro di ciascuno nel suo sacco e si dessero loro provviste per il viaggio. E così venne loro fatto.</span> <span class="verse"><a name="26">26</a>Essi caricarono il grano sugli asini e partirono di là.</span> <span class="verse"><a name="27">27</a>Ora in un luogo dove passavano la notte uno di essi aprì il sacco per dare il foraggio all`asino e vide il proprio denaro alla bocca del sacco.</span> <span class="verse"><a name="28">28</a>Disse ai fratelli: "Mi è stato restituito il denaro: eccolo qui nel mio sacco!". Allora si sentirono mancare il cuore e tremarono, dicendosi l`un l`altro: "Che è mai questo che Dio ci ha fatto?".</span> <span class="verse"><a name="29">29</a>Arrivati da Giacobbe loro padre, nel paese di Canaan, gli riferirono tutte le cose che erano loro capitate:</span> <span class="verse"><a name="30">30</a>Quell`uomo che è il signore del paese ci ha parlato duramente e ci ha messi in carcere come spie del paese.</span> <span class="verse"><a name="31">31</a>Allora gli abbiamo detto: Noi siamo sinceri; non siamo spie!</span> <span class="verse"><a name="32">32</a>Noi siamo dodici fratelli, figli di nostro padre: uno non c`è più e il più giovane è ora presso nostro padre nel paese di Canaan.</span> <span class="verse"><a name="33">33</a>Ma l`uomo, signore del paese, ci ha risposto: In questo modo io saprò se voi siete sinceri: lasciate qui con me uno dei vostri fratelli, prendete il grano necessario alle vostre case e andate.</span> <span class="verse"><a name="34">34</a>Poi conducetemi il vostro fratello più giovane; così saprò che non siete spie, ma che siete sinceri; io vi renderò vostro fratello e voi potrete percorrere il paese in lungo e in largo".</span> <span class="verse"><a name="35">35</a>Mentre vuotavano i sacchi, ciascuno si accorse di avere la sua borsa di denaro nel proprio sacco. Quando essi e il loro padre videro le borse di denaro, furono presi dal timore.</span> <span class="verse"><a name="36">36</a>E il padre loro Giacobbe disse: "Voi mi avete privato dei figli! Giuseppe non c`è più, Simeone non c`è più e Beniamino me lo volete prendere. Su di me tutto questo ricade!".</span> <span class="verse"><a name="37">37</a>Allora Ruben disse al padre: "Farai morire i miei due figli, se non te lo ricondurrò. Affidalo a me e io te lo restituirò".</span> <span class="verse"><a name="38">38</a>Ma egli rispose: "Il mio figlio non verrà laggiù con voi, perché suo fratello è morto ed egli è rimasto solo. Se gli capitasse una disgrazia durante il viaggio che volete fare, voi fareste scendere con dolore la mia canizie negli inferi".</span> </p></div</div></div></body></html>