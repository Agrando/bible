<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/2macc/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/2macc">2 Maccabees</a> &gt <strong>Chapter 6</strong></div><p><span class="verse"><a name="1">1</a>Non molto tempo dopo, il re inviò un vecchio ateniese per costringere i Giudei ad allontanarsi dalle patrie leggi e a non governarsi più secondo le leggi divine,</span> <span class="verse"><a name="2">2</a>inoltre per profanare il tempio di Gerusalemme e dedicare questo a Giove Olimpio e quello sul Garizim invece a Giove Ospitale, come si confaceva agli abitanti del luogo.</span> <span class="verse"><a name="3">3</a>Grave e intollerabile per tutti era il dilagare del male.</span> <span class="verse"><a name="4">4</a>Il tempio infatti fu pieno di dissolutezze e gozzoviglie da parte dei pagani, che gavazzavano con le prostitute ed entro i sacri portici si univano a donne e vi introducevano le cose più sconvenienti.</span> <span class="verse"><a name="5">5</a>L`altare era colmo di cose detestabili, vietate dalle leggi.</span> <span class="verse"><a name="6">6</a>Non era più possibile né osservare il sabato, né celebrare le feste tradizionali, né fare aperta professione di giudaismo.</span> <span class="verse"><a name="7">7</a>Si era trascinati con aspra violenza ogni mese nel giorno natalizio del re ad assistere al sacrificio; quando ricorrevano le feste dionisiache, si era costretti a sfilare coronati di edera in onore di Dioniso.</span> <span class="verse"><a name="8">8</a>Fu emanato poi un decreto diretto alle vicine città ellenistiche, per iniziativa dei cittadini di Tolemàide, perché anch`esse seguissero le stesse disposizioni contro i Giudei, li costringessero a mangiare le carni dei sacrifici</span> <span class="verse"><a name="9">9</a>e mettessero a morte quanti non accettavano di partecipare alle usanze greche. Si poteva allora capire quale tribolazione incombesse.</span> <span class="verse"><a name="10">10</a>Furono denunziate, per esempio, due donne che avevano circonciso i figli: appesero i loro bambini alle loro mammelle e dopo averle condotte in giro pubblicamente per la città, le precipitarono dalle mura.</span> <span class="verse"><a name="11">11</a>Altri che si erano raccolti insieme nelle vicine caverne per celebrare il sabato, denunciati a Filippo, vi furono bruciati dentro, perché essi avevano riluttanza a difendersi per il rispetto a quel giorno santissimo.</span> <span class="verse"><a name="12">12</a>Io prego coloro che avranno in mano questo libro di non turbarsi per queste disgrazie e di considerare che i castighi non vengono per la distruzione ma per la correzione del nostro popolo.</span> <span class="verse"><a name="13">13</a>E veramene il fatto che agli empi è data libertà per poco tempo, e subito incappano nei castighi, è segno di grande benevolenza.</span> <span class="verse"><a name="14">14</a>Poiché il Signore non si propone di agire con noi come fa con gli altri popoli, attendendo pazientemente il tempo di punirli, quando siano giunti al colmo dei loro peccati;</span> <span class="verse"><a name="15">15</a>e questo per non dovere alla fine punirci quando fossimo giunti all`estremo delle nostre colpe.</span> <span class="verse"><a name="16">16</a>Perciò egli non ci toglie mai la sua misericordia, ma, correggendoci con le sventure, non abbandona il suo popolo.</span> <span class="verse"><a name="17">17</a>Questo sia detto come verità da ricordare. Dopo questa breve parentesi torniamo alla narrazione.</span> <span class="verse"><a name="18">18</a>Un tale Eleàzaro, uno degli scribi più stimati, uomo già avanti negli anni e molto dignitoso nell`aspetto della persona, veniva costretto ad aprire la bocca e ad ingoiare carne suina.</span> <span class="verse"><a name="19">19</a>Ma egli, preferendo una morte gloriosa a una vita ignominiosa, s`incamminò volontariamente al supplizio,</span> <span class="verse"><a name="20">20</a>sputando il boccone e comportandosi come conviene a coloro che sono pronti ad allontanarsi da quanto non è lecito gustare per brama di sopravvivere.</span> <span class="verse"><a name="21">21</a>Quelli che erano incaricati dell`illecito banchetto sacrificale, in nome della familiarità di antica data che avevano con quest`uomo, lo tirarono in disparte e lo pregarono di prendere la carne di cui era lecito cibarsi, preparata da lui stesso, e fingere di mangiare la porzione delle carni sacrificate imposta dal re,</span> <span class="verse"><a name="22">22</a>perché, agendo a questo modo, avrebbe sfuggito la morte e approfittato di questo atto di clemenza in nome dell`antica amicizia che aveva con loro.</span> <span class="verse"><a name="23">23</a>Ma egli, facendo un nobile ragionamento, degno della sua età e del prestigio della vecchiaia a cui si aggiungeva la veneranda canizie, e della condotta irreprensibile tenuta fin da fanciullo, e degno specialmente delle sante leggi stabilite da Dio, rispose subito dicendo che lo mandassero alla morte.</span> <span class="verse"><a name="24">24</a>"Non è affatto degno della nostra età fingere, con il pericolo che molti giovani, pensando che a novant`anni Eleàzaro sia passato agli usi stranieri,</span> <span class="verse"><a name="25">25</a>a loro volta, per colpa della mia finzione, durante pochi e brevissimi giorni di vita, si perdano per causa mia e io procuri così disonore e macchia alla mia vecchiaia.</span> <span class="verse"><a name="26">26</a>Infatti anche se ora mi sottraessi al castigo degli uomini, non potrei sfuggire né da vivo né da morto alle mani dell`Onnipontente.</span> <span class="verse"><a name="27">27</a>Perciò, abbandonando ora da forte questa vita, mi mostrerò degno della mia età</span> <span class="verse"><a name="28">28</a>e lascerò ai giovani nobile esempio, perché sappiano affrontare la morte prontamente e generosamente per le sante e venerande leggi". Dette queste parole, si avviò prontamente al supplizio.</span> <span class="verse"><a name="29">29</a>Quelli che ve lo trascinavano, cambiarono la benevolenza di poco prima in avversione, ritenendo a loro parere che le parole da lui prima pronunziate fossero una pazzia.</span> <span class="verse"><a name="30">30</a>Mentre stava per morire sotto i colpi, disse tra i gemiti: "Il Signore, cui appartiene la sacra scienza, sa bene che, potendo sfuggire alla morte, soffro nel corpo atroci dolori sotto i flagelli, ma nell`anima sopporto volentieri tutto questo per il timore di lui".</span> <span class="verse"><a name="31">31</a>In tal modo egli morì, lasciando non solo ai giovani ma anche alla grande maggioranza del popolo, la sua morte come esempio di generosità e ricordo di fortezza.</span> </p></div</div></div></body></html>