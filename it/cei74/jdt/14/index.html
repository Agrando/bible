<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/jdt/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/jdt">Judith</a> &gt <strong>Chapter 14</strong></div><p><span class="verse"><a name="1">1</a>Giuditta rispose loro: "Ascoltatemi bene, fratelli: prendete questa testa e appendetela sugli spalti delle vostre mura.</span> <span class="verse"><a name="2">2</a>Attendete poi che sia apparsa la luce del mattino e sia sorto il sole sulla terra: allora, ognuno prenda l`armatura da guerra e ogni uomo valido esca dalla città. Quindi, date inizio all`azione contro di loro come se voleste scendere al piano contro le prime difese degli Assiri, ma in realtà non scenderete.</span> <span class="verse"><a name="3">3</a>Quelli prenderanno le loro armi e correranno entro il loro accampamento a svegliare i capi dell`esercito assiro. Poi si raduneranno insieme davanti alla tenda di Oloferne, ma non lo troveranno e così si lasceranno prendere dal terrore e fuggiranno davanti a voi.</span> <span class="verse"><a name="4">4</a>Allora inseguiteli voi e quanti abitano l`intero territorio d`Israele e abbatteteli nella loro fuga.</span> <span class="verse"><a name="5">5</a>Ma, prima di far questo, chiamatemi Achior l`Ammonita, perché venga a vedere e riconoscere colui che ha disprezzato la casa d`Israele e che l`ha inviato qui tra noi come per votarlo alla morte".</span> <span class="verse"><a name="6">6</a>Chiamarono subito Achior dalla casa di Ozia ed egli appena giunse e vide la testa di Oloferne in mano ad un uomo in mezzo al popolo radunato, cadde a terra e rimase senza fiato.</span> <span class="verse"><a name="7">7</a>Quando l`ebbero sollevato, si gettò ai piedi di Giuditta pieno di riverenza per la sua persona e disse: "Benedetta sei tu in tutto l`accampamento di Giuda e in mezzo a tutti i popoli: quanti udranno il tuo nome si sentiranno scossi.</span> <span class="verse"><a name="8">8</a>Ma ora raccontami quanto hai fatto in questi giorni". Giuditta gli narrò in mezzo al popolo quanto aveva compiuto dal giorno in cui era partita fino al momento in cui parlava.</span> <span class="verse"><a name="9">9</a>Quando finì di parlare, il popolo scoppiò in alte grida di giubilo e riempì la città di voci festose.</span> <span class="verse"><a name="10">10</a>Allora Achior, vedendo quanto aveva fatto il Dio di Israele, credette fermamente in Dio, si fece circoncidere e fu aggregato definitivamente alla casa d`Israele.</span> <span class="verse"><a name="11">11</a>Quando spuntò il mattino, appesero la testa di Oloferne alle mura; poi ogni uomo prese le sue armi e scesero lungo i sentieri del monte divisi in manipoli.</span> <span class="verse"><a name="12">12</a>Appena li videro, gli Assiri mandarono in cerca dei loro capi e questi corsero dagli strateghi, dai chiliarchi e da tutti i loro ufficiali.</span> <span class="verse"><a name="13">13</a>Poi si radunarono davanti alla tenda di Oloferne e dissero al suo attendente: "Sveglia il nostro signore, perché quegli schiavi hanno osato scendere per darci battaglia, a loro estrema rovina".</span> <span class="verse"><a name="14">14</a>Bagoa entrò e bussò alle cortine della tenda, poiché pensava che egli dormisse con Giuditta.</span> <span class="verse"><a name="15">15</a>Ma siccome nessuno rispondeva, aprì ed entrò nella parte più interna della tenda e lo trovò cadavere, steso a terra vicino all`ingresso, con la testa tagliata via dal tronco.</span> <span class="verse"><a name="16">16</a>Allora diede in alte grida di dolore e di lamento, urlando con tutte le forze e stracciandosi le vesti.</span> <span class="verse"><a name="17">17</a>Poi si precipitò nella tenda dove era alloggiata Giuditta e non ve la trovò. Allora corse fuori davanti al popolo e gridò:</span> <span class="verse"><a name="18">18</a>"Gli schiavi ci hanno traditi! Una sola donna ebrea ha gettato la vergogna sulla casa del re Nabucodònosor! Oloferne eccolo a terra e la testa non è più sul suo busto".</span> <span class="verse"><a name="19">19</a>I comandanti dell`esercito assiro, appena udirono questo annunzio, si stracciarono i mantelli e rimasero terribilmente sconvolti nel loro animo; risuonarono entro l`accampamento altissime le loro grida e gli urli di dolore.</span> </p></div</div></div></body></html>