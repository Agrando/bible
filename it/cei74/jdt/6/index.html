<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/jdt/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/jdt">Judith</a> &gt <strong>Chapter 6</strong></div><p><span class="verse"><a name="1">1</a>Quando si fu calmata l`agitazione degli uomini che presenziavano tutt`intorno al convegno, parlò Oloferne, comandante supremo dell`esercito di Assur, rivolgendosi ad Achior alla presenza di tutta quell`assemblea di stranieri e a tutti i Moabiti:</span> <span class="verse"><a name="2">2</a>"Chi sei tu, Achior, e i mercenari di Efraim, per profetare in mezzo a noi come hai fatto oggi e suggerire di non combattere il popolo d`Israele, perché il loro Dio li proteggerà dall`alto? E che altro dio c`è se non Nabucodònosor? Questi invierà la sua forza e li sterminerà dalla terra, né servirà il loro Dio a liberarli.</span> <span class="verse"><a name="3">3</a>Saremo noi suoi servi a spazzarli via come un sol uomo, perché non potranno sostenere l`impeto dei nostri cavalli.</span> <span class="verse"><a name="4">4</a>Li bruceremo in casa loro, i loro monti s`inebrieranno del loro sangue, i loro campi si colmeranno dei loro cadaveri, né potrà resistere la pianta dei loro piedi davanti a noi, ma saranno tutti distrutti. Questo dice Nabucodònosor, il signore di tutta la terra: così ha parlato e le sue parole non potranno essere smentite.</span> <span class="verse"><a name="5">5</a>Quanto a te, Achior, mercenario di Ammon, che hai detto queste cose nel giorno della tua sventura, non vedrai più la mia faccia da oggi fino a quando farò vendetta di questa razza che viene dall`Egitto.</span> <span class="verse"><a name="6">6</a>Allora il ferro dei miei soldati e la numerosa schiera dei miei ministri trapasserà i tuoi fianchi e tu cadrai fra i loro cadaveri, quando io tornerò a vederti.</span> <span class="verse"><a name="7">7</a>I miei servi ora ti esporranno sulla montagna e ti porranno in una delle città sul percorso;</span> <span class="verse"><a name="8">8</a>non morirai finché non sarai sterminato con loro.</span> <span class="verse"><a name="9">9</a>Ma se speri in cuor tuo che essi non saranno presi, non sia il tuo aspetto così depresso. Ho detto: nessuna mia parola andrà a vuoto".</span> <span class="verse"><a name="10">10</a>Allora Oloferne diede ordine ai suoi servi, che erano di turno nella sua tenda, di prendere Achior, di esporlo vicino a Betulia e di abbandonarlo nelle mani degli Israeliti.</span> <span class="verse"><a name="11">11</a>I suoi servi lo presero e lo condussero fuori dell`accampamento in aperta campagna, lo menarono dal mezzo della pianura verso la montagna e si trovarono presso le fonti che erano sotto Betulia.</span> <span class="verse"><a name="12">12</a>Quando gli uomini della città li scorsero sulla cresta del monte, presero le armi e uscirono dalla città dirigendosi verso la cresta. Tutti i frombolieri occuparono i sentieri di accesso e si misero a lanciare pietre su di loro.</span> <span class="verse"><a name="13">13</a>Quelli ridiscesero al riparo del monte, legarono Achior e lo abbandonarono gettandolo a terra alle falde del monte, quindi fecero ritorno al loro signore.</span> <span class="verse"><a name="14">14</a>Gli Israeliti scesero dalla loro città, si avvicinarono a lui, lo slegarono, lo condussero in Betulia e lo presentarono ai capi della città,</span> <span class="verse"><a name="15">15</a>che in quel tempo erano Ozia figlio di Mica della tribù di Simeone, Cabri figlio di Gotoniè l e Carmi figlio di Melchiè l.</span> <span class="verse"><a name="16">16</a>Radunarono subito tutti gli anziani della città e tutti i giovani e le donne accorsero al luogo del raduno. Posero Achior in mezzo a tutta quell`adunanza e Ozia lo interrogò sull`accaduto.</span> <span class="verse"><a name="17">17</a>Quegli riferì loro le parole del consiglio di Oloferne e tutto il discorso che Oloferne aveva pronunziato in mezzo ai capi degli Assiri e quanto aveva detto superbamente contro il popolo d`Israele.</span> <span class="verse"><a name="18">18</a>Allora tutto il popolo si prostrò ad adorare Dio e alzò queste suppliche:</span> <span class="verse"><a name="19">19</a>"Signore, Dio del cielo, guarda la loro superbia, abbi pietà dell`umiliazione della nostra stirpe e accogli benigno in questo giorno la presenza di coloro che sono consacrati a te".</span> <span class="verse"><a name="20">20</a>Poi confortarono Achior e gli rivolsero parole di gran lode;</span> <span class="verse"><a name="21">21</a>Ozia da parte sua lo accolse dopo l`adunanza nella sua casa e offrì un banchetto a tutti gli anziani; per tutta quella notte invocarono l`aiuto del Dio d`Israele.</span> </p></div</div></div></body></html>