<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/2chr/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/2chr">2 Chronicles</a> &gt <strong>Chapter 25</strong></div><p><span class="verse"><a name="1">1</a>Quando divenne re, Amazia aveva venticinque anni; regnò ventinove anni in Gerusalemme. Sua madre, di Gerusalemme, si chiamava Ioaddan.</span> <span class="verse"><a name="2">2</a>Egli fece ciò che è retto agli occhi del Signore, ma non con cuore perfetto.</span> <span class="verse"><a name="3">3</a>Quando il regno si fu rafforzato nelle sue mani, egli uccise gli ufficiali che avevano assassinato il re suo padre.</span> <span class="verse"><a name="4">4</a>Ma non uccise i loro figli, perché sta scritto nel libro della legge di Mosè il comando del Signore: "I padri non moriranno per i figli, né i figli per i padri, ma ognuno morirà per il suo peccato".</span> <span class="verse"><a name="5">5</a>Amazia riunì quelli di Giuda e li distribuì, secondo i casati, sotto capi di migliaia e sotto capi di centinaia, per tutto Giuda e Beniamino. Fece un censimento di tutti gli abitanti dai vent`anni in su e trovò che c`erano trecentomila uomini atti alla guerra, armati di lancia e di scudo.</span> <span class="verse"><a name="6">6</a>Egli assoldò da Israele centomila uomini valorosi per cento talenti d`argento.</span> <span class="verse"><a name="7">7</a>Gli si presentò un uomo di Dio che gli disse: "O re, non si unisca a te l`esercito di Israele, perché il Signore non è con Israele, né con alcuno dei figli di Efraim.</span> <span class="verse"><a name="8">8</a>Ma se tu vuoi marciare con loro, fà pure. Raffòrzati pure per la battaglia; Dio ti farà stramazzare davanti al nemico, poiché Dio ha la forza per aiutare e per abbattere".</span> <span class="verse"><a name="9">9</a>Amazia rispose all`uomo di Dio: "Che ne sarà dei cento talenti che ho dato per la schiera di Israele?". L`uomo di Dio rispose: "Il Signore può darti molto più di questo".</span> <span class="verse"><a name="10">10</a>Amazia congedò la schiera venuta a lui da Efraim perché se ne tornasse a casa; ma la loro ira divampò contro Giuda; tornarono a casa loro pieni di sdegno.</span> <span class="verse"><a name="11">11</a>Amazia, fattosi animo, andò a capo del suo esercito nella Valle del sale, ove sconfisse diecimila figli di Seir.</span> <span class="verse"><a name="12">12</a>Quelli di Giuda ne catturarono diecimila vivi e, condottili sulla cima della Roccia, li precipitarono giù; tutti si sfracellarono.</span> <span class="verse"><a name="13">13</a>I componenti della schiera, che Amazia aveva congedato perché non andassero con lui, assalirono le città di Giuda, da Samaria a Bet-Coròn, uccidendo in esse tremila persone e facendo un immenso bottino.</span> <span class="verse"><a name="14">14</a>Tornato dalla vittoria sugli Idumei, Amazia fece portare le divinità dei figli di Seir e le costituì suoi dei e si prostrò davanti a loro e offrì loro incenso.</span> <span class="verse"><a name="15">15</a>Perciò l`ira del Signore divampò contro Amazia; gli mandò un profeta che gli disse: "Perché ti sei rivolto a dei che non sono stati capace di liberare il loro popolo dalla tua mano?".</span> <span class="verse"><a name="16">16</a>Mentre costui lo apostrofava, il re lo interruppe: "Forse ti abbiamo costituito consigliere del re? Smettila! Perché vuoi farti uccidere?". Il profeta cessò, ma disse: "Vedo che Dio ha deciso di distruggerti, perché hai fatto una cosa simile e non hai dato retta al mio consiglio".</span> <span class="verse"><a name="17">17</a>Consigliatosi, Amazia re di Giuda mandò a dire a Ioas figlio di Ioacaz, figlio di Ieu, re di Israele: "Su, misuriamoci in guerra!".</span> <span class="verse"><a name="18">18</a>Ioas re di Israele fece rispondere ad Amazia re di Giuda: "Il cardo del Libano mandò a dire al cedro del Libano: Dá in moglie tua figlia a mio figlio. Ma una bestia selvatica del Libano passò e calpestò il cardo.</span> <span class="verse"><a name="19">19</a>Tu ripeti: Ecco ho sconfitto Edom! E il tuo cuore si è inorgoglito esaltandosi. Ma stattene a casa! Perché provocare una calamità e precipitare tu e Giuda con te?".</span> <span class="verse"><a name="20">20</a>Ma Amazia non diede ascolto. Era volontà di Dio che fossero consegnati nelle mani del nemico, perché si erano rivolti agli dei di Edom.</span> <span class="verse"><a name="21">21</a>Allora si mosse Ioas re di Israele; si sfidarono a battaglia, lui e Amazia re di Giuda, in Bet-Sè mes che appartiene a Giuda.</span> <span class="verse"><a name="22">22</a>Giuda fu sconfitto di fronte a Israele e ognuno fuggì nella sua tenda.</span> <span class="verse"><a name="23">23</a>Ioas re di Israele in Bet-Sè mes fece prigioniero Amazia re di Giuda, figlio di Ioas, figlio di Ioacaz. Condottolo in Gerusalemme, demolì una parte delle mura cittadine, dalla porta di Efraim fino alla porta dell`Angolo, per quattrocento cubiti.</span> <span class="verse"><a name="24">24</a>Prese tutto l`oro, l`argento e tutti gli oggetti trovati nel tempio di Dio, che erano affidati a Obed-Edom, i tesori della reggia e alcuni ostaggi e poi tornò a Samaria.</span> <span class="verse"><a name="25">25</a>Amazia figlio di Ioas, re di Giuda, visse ancora quindici anni dopo la morte di Ioas figlio di Ioacaz, re di Israele.</span> <span class="verse"><a name="26">26</a>Le altre gesta di Amazia, le prime come le ultime, sono descritte nel libro dei re di Giuda e di Israele.</span> <span class="verse"><a name="27">27</a>Dopo che Amazia si fu allontanato dal Signore, fu ordita una congiura contro di lui in Gerusalemme. Egli fuggì in Lachis, ma lo fecero inseguire fino a Lachis e là l`uccisero.</span> <span class="verse"><a name="28">28</a>Lo caricarono su cavalli e lo seppellirono con i suoi padri nella città di Davide.</span> </p></div</div></div></body></html>