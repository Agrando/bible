<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/cei74/2chr/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/cei74">La Bibbia CEI 74</a> &gt; <a href="/it/cei74/2chr">2 Chronicles</a> &gt <strong>Chapter 11</strong></div><p><span class="verse"><a name="1">1</a>Roboamo, giunto in Gerusalemme, vi convocò le tribù di Giuda e di Beniamino, centottantamila guerrieri scelti, per combattere contro Israele allo scopo di riconquistare il regno a Roboamo.</span> <span class="verse"><a name="2">2</a>Ma questa parola del Signore fu rivolta a Semaia:</span> <span class="verse"><a name="3">3</a>"Annunzia a Roboamo figlio di Salomone, re di Giuda, e a tutti gli Israeliti che sono in Giuda e in Beniamino:</span> <span class="verse"><a name="4">4</a>Dice il Signore: Non andate a combattere contro i vostri fratelli. Ognuno torni a casa, perché questa situazione è stata voluta da me". Ascoltarono le parole del Signore e rinunziarono a marciare contro Geroboamo.</span> <span class="verse"><a name="5">5</a>Roboamo abitò in Gerusalemme. Egli trasformò in fortezze alcune città di Giuda.</span> <span class="verse"><a name="6">6</a>Ricostruì Betlemme, Etam, Tekòa,</span> <span class="verse"><a name="7">7</a>Bet-Zur, Soco, Adullam,</span> <span class="verse"><a name="8">8</a>Gat, Maresa, Zif,</span> <span class="verse"><a name="9">9</a>Adoràim, Lachis, Azeka,</span> <span class="verse"><a name="10">10</a>Zorea, Aialon ed Ebron; queste fortezze erano in Giuda e in Beniamino.</span> <span class="verse"><a name="11">11</a>Egli rafforzò queste fortezze, vi prepose comandanti e vi stabilì depositi di cibarie, di olio e di vino.</span> <span class="verse"><a name="12">12</a>In ogni città depositò scudi e lance, rendendole fortissime. Rimasero fedeli Giuda e Beniamino.</span> <span class="verse"><a name="13">13</a>I sacerdoti e i leviti, che erano in tutto Israele, si radunarono da tutto il loro territorio per passare dalla sua parte.</span> <span class="verse"><a name="14">14</a>Sì, i leviti lasciarono i pascoli, le proprietà e andarono in Giuda e in Gerusalemme, perché Geroboamo e i suoi figli li avevano esclusi dal sacerdozio del Signore.</span> <span class="verse"><a name="15">15</a>Geroboamo aveva stabilito suoi sacerdoti per le alture, per i demoni e per i vitelli che aveva eretti.</span> <span class="verse"><a name="16">16</a>Dopo, da tutto Israele quanti avevano determinato in cuor loro di rimanere fedeli al Signore, Dio di Israele, andarono in Gerusalemme per sacrificare al Signore, Dio dei loro padri.</span> <span class="verse"><a name="17">17</a>Così rafforzarono il regno di Giuda e sostennero Roboamo figlio di Salomone, per tre anni, perché per tre anni egli imitò la condotta di Davide e di Salomone.</span> <span class="verse"><a name="18">18</a>Roboamo si prese in moglie Macalat figlia di Ierimot, figlio di Davide, e di Abiàil figlia di Eliàb, figlio di Iesse.</span> <span class="verse"><a name="19">19</a>Essa gli partorì i figli Ieus, Semaria e Zaam.</span> <span class="verse"><a name="20">20</a>Dopo di lei prese Maaca figlia di Assalonne, che gli partorì Abia, Attài, Ziza e Selomìt.</span> <span class="verse"><a name="21">21</a>Roboamo amò Maaca figlia di Assalonne più di tutte le altre mogli e concubine; egli prese diciotto mogli e sessanta concubine e generò ventotto figli e sessanta figlie.</span> <span class="verse"><a name="22">22</a>Roboamo costituì Abia figlio di Maaca capo, ossia principe tra i suoi fratelli, perché pensava di farlo re.</span> <span class="verse"><a name="23">23</a>Con astuzia egli sparse in tutte le contrade di Giuda e di Beniamino, in tutte le fortezze, alcuni suoi figli. Diede loro viveri in abbondanza e li provvide di mogli.</span> </p></div</div></div></body></html>