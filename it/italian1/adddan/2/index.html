<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/adddan/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/adddan">Additions to Daniel</a> &gt <strong>Chapter 2</strong></div><p><span class="verse"><a name="1">1</a>Si trova scritto nei documenti che Geremia profeta ordinò ai deportati di prendere del fuoco, come è stato significato,</span> <span class="verse"><a name="2">2</a>e che il medesimo profeta ai deportati consegnò la legge raccomandando loro di non dimenticarsi dei comandi del Signore e di non lasciarsi traviare nelle idee, vedendo i simulacri d'oro e d'argento e il fasto di cui erano circondati,</span> <span class="verse"><a name="3">3</a>e che con altre simili espressioni li esortava a non ripudiare la legge nel loro cuore.</span> <span class="verse"><a name="4">4</a>Si diceva anche nello scritto che il profeta, ottenuto un responso, ordinò che lo seguissero con la tenda e l'arca. Quando giunse presso il monte dove Mosè era salito e aveva contemplato l'eredità di Dio,</span> <span class="verse"><a name="5">5</a>Geremia salì e trovò un vano a forma di caverna e là introdusse la tenda, l'arca e l'altare degli incensi e sbarrò l'ingresso.</span> <span class="verse"><a name="6">6</a>Alcuni del suo seguito tornarono poi per segnare la strada, ma non trovarono più il luogo.</span> <span class="verse"><a name="7">7</a>Geremia, saputolo, li rimproverò dicendo: Il luogo deve restare ignoto, finché Dio non avrà riunito la totalità del suo popolo e si sarà mostrato propizio.</span> <span class="verse"><a name="8">8</a>Allora il Signore mostrerà queste cose e si rivelerà la gloria del Signore e la nube, come appariva sopra Mosè, e come avvenne quando Salomone chiese che il luogo fosse solennemente santificato.</span> <span class="verse"><a name="9">9</a>Si narrava anche che questi, dotato di sapienza, offrì il sacrificio per la dedicazione e il compimento del tempio.</span> <span class="verse"><a name="10">10</a>E allo stesso modo che Mosè aveva pregato il Signore ed era sceso il fuoco dal cielo a consumare le vittime immolate, così pregò anche Salomone e il fuoco sceso dal cielo consumò gli olocausti.</span> <span class="verse"><a name="11">11</a>Mosè aveva detto: Poiché non è stata mangiata la vittima offerta per il peccato, essa è stata consumata.</span> <span class="verse"><a name="12">12</a>Allo stesso modo anche Salomone celebrò gli otto giorni.</span> <span class="verse"><a name="13">13</a>Si descrivevano le stesse cose nei documenti e nelle memorie di Neemia e come egli, fondata una biblioteca, curò la raccolta dei libri dei re, dei profeti e di Davide e le lettere dei re intorno ai doni.</span> <span class="verse"><a name="14">14</a>Anche Giuda ha raccolto tutti i libri andati dispersi per la guerra che abbiamo avuto, e ora si trovano presso di noi.</span> <span class="verse"><a name="15">15</a>Se mai ne avete bisogno, mandate persone con l'incarico di portarveli.</span> <span class="verse"><a name="16">16</a>Vi abbiamo scritto mentre stiamo per celebrare la purificazione; farete ottima cosa se celebrerete anche voi questi giorni.</span> <span class="verse"><a name="17">17</a>Poiché Dio ha salvato tutto il suo popolo e ha concesso a tutti l'eredità, nonché il regno, il sacerdozio e la santificazione</span> <span class="verse"><a name="18">18</a>come ha promesso mediante la legge, noi poniamo in Dio speranza che egli ci usi presto misericordia e voglia presto radunarci, da ogni regione posta sotto il cielo, nel luogo santo; egli infatti ci ha liberati da grandi mali e ha purificato il luogo santo.</span> <span class="verse"><a name="19">19</a>I fatti riguardanti Giuda Maccabeo e i suoi fratelli, la purificazione del grande tempio e la dedicazione dell'altare,</span> <span class="verse"><a name="20">20</a>come anche le guerre contro Antioco Epìfane e il figlio di lui Eupàtore,</span> <span class="verse"><a name="21">21</a>nonché le manifestazioni venute dal cielo sopra coloro che si erano battuti con valore per il giudaismo, riuscendo in pochi a impadronirsi di tutta la regione e a scacciare una moltitudine di barbari,</span> <span class="verse"><a name="22">22</a>a riconquistare il tempio famoso in tutto il mondo, a liberare la città e a ristabilire le leggi che stavano per essere soppresse, quando il Signore si rese loro propizio con ogni benevolenza:</span> <span class="verse"><a name="23">23</a>questi fatti narrati da Giasone di Cirene nel corso di cinque libri, ci studieremo di riassumerli in una sola composizione.</span> <span class="verse"><a name="24">24</a>Vedendo infatti la massa di numeri e l'effettiva difficoltà per chi desidera di inoltrarsi nelle narrazioni storiche, a causa della vastità della materia,</span> <span class="verse"><a name="25">25</a>ci siamo preoccupati di offrire diletto a coloro che amano leggere, facilità a quanti intendono ritenere nella memoria, utilità a tutti gli eventuali lettori.</span> <span class="verse"><a name="26">26</a>Per noi certo, che ci siamo sobbarcati la fatica del sunteggiare, l'impresa non si presenta facile: ci vorranno sudori e veglie,</span> <span class="verse"><a name="27">27</a>così come non è facile preparare un banchetto e accontentare le esigenze altrui; tuttavia per far cosa gradita a molti ci sarà dolce sopportare la fatica,</span> <span class="verse"><a name="28">28</a>lasciando all'autore la completa esposizione dei particolari, curandoci invece di procedere secondo gli schemi di un riassunto.</span> <span class="verse"><a name="29">29</a>Come infatti in una casa nuova all'architetto tocca pensare a tutta la costruzione, mentre chi è incaricato di dipingere a fuoco e a fresco deve badare solo alla decorazione, così, penso, è per noi.</span> <span class="verse"><a name="30">30</a>L'entrare in argomento e il passare in rassegna i fatti e l'insinuarsi nei particolari, spetta all'ideatore dell'opera storica;</span> <span class="verse"><a name="31">31</a>curare il sunto della esposizione e tralasciare i complementi della narrazione storica, è riservato a chi fa opera di compendio.</span> <span class="verse"><a name="32">32</a>Di qui dunque cominceremo la narrazione, senza nulla aggiungere a ciò che abbiamo detto nella prefazione: sarebbe certo ingenuo abbondare nei preamboli e abbreviare poi la narrazione storica.</span> </p></div</div></div></body></html>