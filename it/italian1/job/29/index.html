<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/job/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/job">Job</a> &gt <strong>Chapter 29</strong></div><p><span class="verse"><a name="1">1</a>Giobbe continuò a pronunziare le sue sentenze e disse:</span> <span class="verse"><a name="2">2</a>Oh, potessi tornare com'ero ai mesi di un tempo, ai giorni in cui Dio mi proteggeva,</span> <span class="verse"><a name="3">3</a>quando brillava la sua lucerna sopra il mio capo e alla sua luce camminavo in mezzo alle tenebre;</span> <span class="verse"><a name="4">4</a>com'ero ai giorni del mio autunno, quando Dio proteggeva la mia tenda,</span> <span class="verse"><a name="5">5</a>quando l'Onnipotente era ancora con me e i giovani mi stavano attorno;</span> <span class="verse"><a name="6">6</a>quando mi lavavo in piedi nel latte e la roccia mi versava ruscelli d'olio!</span> <span class="verse"><a name="7">7</a>Quando uscivo verso la porta della città e sulla piazza ponevo il mio seggio:</span> <span class="verse"><a name="8">8</a>vedendomi, i giovani si ritiravano e i vecchi si alzavano in piedi;</span> <span class="verse"><a name="9">9</a>i notabili sospendevano i discorsi e si mettevan la mano sulla bocca;</span> <span class="verse"><a name="10">10</a>la voce dei capi si smorzava e la loro lingua restava fissa al palato;</span> <span class="verse"><a name="11">11</a>con gli orecchi ascoltavano e mi dicevano felice, con gli occhi vedevano e mi rendevano testimonianza,</span> <span class="verse"><a name="12">12</a>perché soccorrevo il povero che chiedeva aiuto, l'orfano che ne era privo.</span> <span class="verse"><a name="13">13</a>La benedizione del morente scendeva su di me e al cuore della vedova infondevo la gioia.</span> <span class="verse"><a name="14">14</a>Mi ero rivestito di giustizia come di un vestimento; come mantello e turbante era la mia equità.</span> <span class="verse"><a name="15">15</a>Io ero gli occhi per il cieco, ero i piedi per lo zoppo.</span> <span class="verse"><a name="16">16</a>Padre io ero per i poveri ed esaminavo la causa dello sconosciuto;</span> <span class="verse"><a name="17">17</a>rompevo la mascella al perverso e dai suoi denti strappavo la preda.</span> <span class="verse"><a name="18">18</a>Pensavo: Spirerò nel mio nido e moltiplicherò come sabbia i miei giorni.</span> <span class="verse"><a name="19">19</a>La mia radice avrà adito alle acque e la rugiada cadrà di notte sul mio ramo.</span> <span class="verse"><a name="20">20</a>La mia gloria sarà sempre nuova e il mio arco si rinforzerà nella mia mano.</span> <span class="verse"><a name="21">21</a>Mi ascoltavano in attesa fiduciosa e tacevano per udire il mio consiglio.</span> <span class="verse"><a name="22">22</a>Dopo le mie parole non replicavano e su di loro scendevano goccia a goccia i miei detti.</span> <span class="verse"><a name="23">23</a>Mi attendevano come si attende la pioggia e aprivano la bocca come ad acqua primaverile.</span> <span class="verse"><a name="24">24</a>Se a loro sorridevo, non osavano crederlo, né turbavano la serenità del mio volto.</span> <span class="verse"><a name="25">25</a>Indicavo loro la via da seguire e sedevo come capo, e vi rimanevo come un re fra i soldati o come un consolatore d'afflitti.</span> </p></div</div></div></body></html>