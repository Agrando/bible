<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/job/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/job">Job</a> &gt <strong>Chapter 18</strong></div><p><span class="verse"><a name="1">1</a>Bildad il Suchita prese a dire:</span> <span class="verse"><a name="2">2</a>Quando porrai fine alle tue chiacchiere? Rifletti bene e poi parleremo.</span> <span class="verse"><a name="3">3</a>Perché considerarci come bestie, ci fai passare per bruti ai tuoi occhi?</span> <span class="verse"><a name="4">4</a>Tu che ti rodi l'anima nel tuo furore, forse per causa tua sarà abbandonata la terra e le rupi si staccheranno dal loro posto?</span> <span class="verse"><a name="5">5</a>Certamente la luce del malvagio si spegnerà e più non brillerà la fiamma del suo focolare.</span> <span class="verse"><a name="6">6</a>La luce si offuscherà nella sua tenda e la lucerna si estinguerà sopra di lui.</span> <span class="verse"><a name="7">7</a>Il suo energico passo s'accorcerà e i suoi progetti lo faran precipitare,</span> <span class="verse"><a name="8">8</a>poiché incapperà in una rete con i suoi piedi e sopra un tranello camminerà.</span> <span class="verse"><a name="9">9</a>Un laccio l'afferrerà per il calcagno, un nodo scorsoio lo stringerà.</span> <span class="verse"><a name="10">10</a>Gli è nascosta per terra una fune e gli è tesa una trappola sul sentiero.</span> <span class="verse"><a name="11">11</a>Lo spaventano da tutte le parti terrori e lo inseguono alle calcagna.</span> <span class="verse"><a name="12">12</a>Diventerà carestia la sua opulenza e la rovina è lì in piedi al suo fianco.</span> <span class="verse"><a name="13">13</a>Un malanno divorerà la sua pelle, roderà le sue membra il primogenito della morte.</span> <span class="verse"><a name="14">14</a>Sarà tolto dalla tenda in cui fidava, per essere trascinato al re dei terrori!</span> <span class="verse"><a name="15">15</a>Potresti abitare nella tenda che non è più sua; sulla sua dimora si spargerà zolfo.</span> <span class="verse"><a name="16">16</a>Al di sotto, le sue radici si seccheranno, sopra, saranno tagliati i suoi rami.</span> <span class="verse"><a name="17">17</a>Il suo ricordo sparirà dalla terra e il suo nome più non si udrà per la contrada.</span> <span class="verse"><a name="18">18</a>Lo getteranno dalla luce nel buio e dal mondo lo stermineranno.</span> <span class="verse"><a name="19">19</a>Non famiglia, non discendenza avrà nel suo popolo, non superstiti nei luoghi della sua dimora.</span> <span class="verse"><a name="20">20</a>Della sua fine stupirà l'occidente e l'oriente ne prenderà orrore.</span> <span class="verse"><a name="21">21</a>Ecco qual è la sorte dell'iniquo: questa è la dimora di chi misconosce Dio.</span> </p></div</div></div></body></html>