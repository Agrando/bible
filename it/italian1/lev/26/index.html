<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/lev/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/lev">Leviticus</a> &gt <strong>Chapter 26</strong></div><p><span class="verse"><a name="1">1</a>Non vi farete idoli, né vi erigerete immagini scolpite o stele, né permetterete che nel vostro paese vi sia pietra ornata di figure, per prostrarvi davanti ad essa; poiché io sono il Signore vostro Dio.</span> <span class="verse"><a name="2">2</a>Osserverete i miei sabati e porterete rispetto al mio santuario. Io sono il Signore.</span> <span class="verse"><a name="3">3</a>Se seguirete le mie leggi, se osserverete i miei comandi e li metterete in pratica,</span> <span class="verse"><a name="4">4</a>io vi darò le piogge alla loro stagione, la terra darà prodotti e gli alberi della campagna daranno frutti.</span> <span class="verse"><a name="5">5</a>La trebbiatura durerà per voi fino alla vendemmia e la vendemmia durerà fino alla semina; avrete cibo a sazietà e abiterete tranquilli il vostro paese.</span> <span class="verse"><a name="6">6</a>Io stabilirò la pace nel paese; nessuno vi incuterà terrore; vi coricherete e farò sparire dal paese le bestie nocive e la spada non passerà per il vostro paese.</span> <span class="verse"><a name="7">7</a>Voi inseguirete i vostri nemici ed essi cadranno dinanzi a voi colpiti di spada.</span> <span class="verse"><a name="8">8</a>Cinque di voi ne inseguiranno cento, cento di voi ne inseguiranno diecimila e i vostri nemici cadranno dinanzi a voi colpiti di spada.</span> <span class="verse"><a name="9">9</a>Io mi volgerò a voi, vi renderò fecondi e vi moltiplicherò e confermerò la mia alleanza con voi.</span> <span class="verse"><a name="10">10</a>Voi mangerete del vecchio raccolto, serbato a lungo, e dovrete metter via il raccolto vecchio per far posto al nuovo.</span> <span class="verse"><a name="11">11</a>Stabilirò la mia dimora in mezzo a voi e io non vi respingerò.</span> <span class="verse"><a name="12">12</a>Camminerò in mezzo a voi, sarò vostro Dio e voi sarete il mio popolo.</span> <span class="verse"><a name="13">13</a>Io sono il Signore vostro Dio, che vi ho fatto uscire dal paese d'Egitto; ho spezzato il vostro giogo e vi ho fatto camminare a testa alta.</span> <span class="verse"><a name="14">14</a>Ma se non mi ascolterete e se non metterete in pratica tutti questi comandi,</span> <span class="verse"><a name="15">15</a>se disprezzerete le mie leggi e rigetterete le mie prescrizioni, non mettendo in pratica tutti i miei comandi e infrangendo la mia alleanza,</span> <span class="verse"><a name="16">16</a>ecco che cosa farò a voi a mia volta: manderò contro di voi il terrore, la consunzione e la febbre, che vi faranno languire gli occhi e vi consumeranno la vita. Seminerete invano il vostro seme: se lo mangeranno i vostri nemici.</span> <span class="verse"><a name="17">17</a>Volgerò la faccia contro di voi e voi sarete sconfitti dai nemici; quelli che vi odiano vi opprimeranno e vi darete alla fuga, senza che alcuno vi insegua.</span> <span class="verse"><a name="18">18</a>Se nemmeno dopo questo mi ascolterete, io vi castigherò sette volte di più per i vostri peccati.</span> <span class="verse"><a name="19">19</a>Spezzerò la vostra forza superba, renderò il vostro cielo come ferro e la vostra terra come rame.</span> <span class="verse"><a name="20">20</a>Le vostre energie si consumeranno invano, poiché la vostra terra non darà prodotti e gli alberi della campagna non daranno frutti.</span> <span class="verse"><a name="21">21</a>Se vi opporrete a me e non mi ascolterete, io vi colpirò sette volte di più, secondo i vostri peccati.</span> <span class="verse"><a name="22">22</a>Manderò contro di voi le bestie selvatiche, che vi rapiranno i figli, stermineranno il vostro bestiame, vi ridurranno a un piccolo numero e le vostre strade diventeranno deserte.</span> <span class="verse"><a name="23">23</a>Se nonostante questi castighi, non vorrete correggervi per tornare a me, ma vi opporrete a me, anch'io mi opporrò a voi</span> <span class="verse"><a name="24">24</a>e vi colpirò sette volte di più per i vostri peccati.</span> <span class="verse"><a name="25">25</a>Manderò contro di voi la spada, vindice della mia alleanza; voi vi raccoglierete nelle vostre città, ma io manderò in mezzo a voi la peste e sarete dati in mano al nemico.</span> <span class="verse"><a name="26">26</a>Quando io avrò spezzato le riserve del pane, dieci donne faranno cuocere il vostro pane in uno stesso forno, ve lo riporteranno a peso e mangerete, ma non vi sazierete.</span> <span class="verse"><a name="27">27</a>Se, nonostante tutto questo, non vorrete darmi ascolto, ma vi opporrete a me,</span> <span class="verse"><a name="28">28</a>anch'io mi opporrò a voi con furore e vi castigherò sette volte di più per i vostri peccati.</span> <span class="verse"><a name="29">29</a>Mangerete perfino la carne dei vostri figli e mangerete la carne delle vostre figlie.</span> <span class="verse"><a name="30">30</a>Devasterò le vostre alture di culto, distruggerò i vostri altari per l'incenso, butterò i vostri cadaveri sui cadaveri dei vostri idoli e io vi avrò in abominio.</span> <span class="verse"><a name="31">31</a>Ridurrò le vostre città a deserti, devasterò i vostri santuari e non aspirerò più il profumo dei vostri incensi.</span> <span class="verse"><a name="32">32</a>Devasterò io stesso il vostro paese e i vostri nemici, che vi prenderanno dimora, ne saranno stupefatti.</span> <span class="verse"><a name="33">33</a>Quanto a voi, vi disperderò fra le nazioni e vi inseguirò con la spada sguainata; il vostro paese sarà desolato e le vostre città saranno deserte.</span> <span class="verse"><a name="34">34</a>Allora la terra godrà i suoi sabati per tutto il tempo in cui rimarrà desolata e voi sarete nel paese dei vostri nemici; allora la terra si riposerà e si compenserà dei suoi sabati.</span> <span class="verse"><a name="35">35</a>Finché rimarrà desolata, avrà il riposo che non le fu concesso da voi con i sabati, quando l'abitavate.</span> <span class="verse"><a name="36">36</a>A quelli che fra di voi saranno superstiti infonderò nel cuore costernazione, nel paese dei loro nemici: il fruscìo di una foglia agitata li metterà in fuga; fuggiranno come si fugge di fronte alla spada e cadranno senza che alcuno li insegua.</span> <span class="verse"><a name="37">37</a>Precipiteranno uno sopra l'altro come di fronte alla spada, senza che alcuno li insegua. Non potrete resistere dinanzi ai vostri nemici.</span> <span class="verse"><a name="38">38</a>Perirete fra le nazioni: il paese dei vostri nemici vi divorerà.</span> <span class="verse"><a name="39">39</a>Quelli che tra di voi saranno superstiti nei paesi dei loro nemici, si consumeranno a causa delle proprie iniquità; anche a causa delle iniquità dei loro padri periranno.</span> <span class="verse"><a name="40">40</a>Dovranno confessare la loro iniquità e l'iniquità dei loro padri: per essere stati infedeli nei miei riguardi ed essersi opposti a me;</span> <span class="verse"><a name="41">41</a>peccati per i quali anche io mi sono opposto a loro e li ho deportati nel paese dei loro nemici. Allora il loro cuore non circonciso si umilierà e allora sconteranno la loro colpa.</span> <span class="verse"><a name="42">42</a>Io mi ricorderò della mia alleanza con Giacobbe, dell'alleanza con Isacco e dell'alleanza con Abramo e mi ricorderò del paese.</span> <span class="verse"><a name="43">43</a>Quando dunque il paese sarà abbandonato da loro e godrà i suoi sabati, mentre rimarrà deserto, senza di loro, essi sconteranno la loro colpa, per avere disprezzato le mie prescrizioni ed essersi stancati delle mie leggi.</span> <span class="verse"><a name="44">44</a>Nonostante tutto questo, quando saranno nel paese dei loro nemici, io non li rigetterò e non mi stancherò di essi fino al punto d'annientarli del tutto e di rompere la mia alleanza con loro; poiché io sono il Signore loro Dio;</span> <span class="verse"><a name="45">45</a>ma per loro amore mi ricorderò dell'alleanza con i loro antenati, che ho fatto uscire dal paese d'Egitto davanti alle nazioni, per essere il loro Dio. Io sono il Signore.</span> <span class="verse"><a name="46">46</a>Questi sono gli statuti, le prescrizioni e le leggi che il Signore stabilì fra sé e gli Israeliti, sul monte Sinai, per mezzo di Mosè.</span> </p></div</div></div></body></html>