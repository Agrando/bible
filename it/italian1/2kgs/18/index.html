<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/2kgs/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/2kgs">2 Kings</a> &gt <strong>Chapter 18</strong></div><p><span class="verse"><a name="1">1</a>Nell'anno terzo di Osea figlio di Ela, re di Israele, divenne re Ezechia figlio di Acaz, re di Giuda.</span> <span class="verse"><a name="2">2</a>Quando egli divenne re, aveva venticinque anni; regnò ventinove anni in Gerusalemme. Sua madre si chiamava Abi, figlia di Zaccaria.</span> <span class="verse"><a name="3">3</a>Fece ciò che è retto agli occhi del Signore, secondo quanto aveva fatto Davide suo antenato.</span> <span class="verse"><a name="4">4</a>Egli eliminò le alture e frantumò le stele, abbattè il palo sacro e fece a pezzi il serpente di bronzo, eretto da Mosè; difatti fino a quel tempo gli Israeliti gli bruciavano incenso e lo chiamavano Necustan.</span> <span class="verse"><a name="5">5</a>Egli confidò nel Signore, Dio di Israele. Fra tutti i re di Giuda nessuno fu simile a lui, né fra i suoi successori né fra i suoi predecessori.</span> <span class="verse"><a name="6">6</a>Attaccato al Signore, non se ne allontanò; osservò i decreti che il Signore aveva dati a Mosè.</span> <span class="verse"><a name="7">7</a>Il Signore fu con Ezechia e questi riuscì in tutte le iniziative. Egli si ribellò al re d'Assiria e non gli fu sottomesso.</span> <span class="verse"><a name="8">8</a>Sconfisse i Filistei fino a Gaza e ai suoi confini, dal più piccolo villaggio fino alle fortezze.</span> <span class="verse"><a name="9">9</a>Nell'anno quarto del re Ezechia, cioè l'anno settimo di Osea figlio di Ela, re di Israele, Salmanassar re di Assiria marciò contro Samaria e la assediò.</span> <span class="verse"><a name="10">10</a>Dopo tre anni la prese; nell'anno sesto di Ezechia, cioè l'anno nono di Osea re di Israele, Samaria fu presa.</span> <span class="verse"><a name="11">11</a>Il re d'Assiria deportò gli Israeliti in Assiria, destinandoli a Chelach, al Cabor, fiume del Gozan, e alle città della Media.</span> <span class="verse"><a name="12">12</a>Ciò accadde perché quelli non avevano ascoltato la voce del Signore loro Dio e ne avevano trasgredito l'alleanza e non avevano ascoltato né messo in pratica quanto aveva loro comandato Mosè, servo di Dio.</span> <span class="verse"><a name="13">13</a>Nell'anno quattordici del re Ezechia, Sennàcherib re di Assiria assalì e prese tutte le fortezze di Giuda.</span> <span class="verse"><a name="14">14</a>Ezechia, re di Giuda, mandò a dire al re d'Assiria in Lachis: Ho peccato; allontànati da me e io sopporterò quanto mi imporrai. Il re di Assiria impose a Ezechia re di Giuda trecento talenti d'argento e trenta talenti d'oro.</span> <span class="verse"><a name="15">15</a>Ezechia consegnò tutto il denaro che si trovava nel tempio e nei tesori della reggia.</span> <span class="verse"><a name="16">16</a>In quel tempo Ezechia staccò dalle porte del tempio del Signore e dagli stipiti l'oro, di cui egli stesso re di Giuda li aveva rivestiti, e lo diede al re d'Assiria.</span> <span class="verse"><a name="17">17</a>Il re d'Assiria mandò il tartan, il capo delle guardie e il gran coppiere da Lachis a Gerusalemme, al re Ezechia, con un grande esercito. Costoro salirono e giunsero a Gerusalemme; si fermarono al canale della piscina superiore, sulla strada del campo del lavandaio.</span> <span class="verse"><a name="18">18</a>Essi chiesero del re e incontro a loro vennero Eliakìm figlio di Chelkia, il maggiordomo, Sebna lo scriba e Ioach figlio di Asaf, l'archivista.</span> <span class="verse"><a name="19">19</a>Il gran coppiere disse loro: Riferite a Ezechia: Dice il gran re, il re d'Assiria: Che fiducia è quella su cui ti appoggi?</span> <span class="verse"><a name="20">20</a>Pensi forse che la semplice parola possa sostituire il consiglio e la forza nella guerra? Ora, in chi confidi ribellandoti a me?</span> <span class="verse"><a name="21">21</a>Ecco, tu confidi su questo sostegno di canna spezzata, che è l'Egitto, che penetra nella mano, forandola, a chi vi si appoggia; tale è il faraone re di Egitto per chiunque confida in lui.</span> <span class="verse"><a name="22">22</a>Se mi dite: Noi confidiamo nel Signore nostro Dio, non è forse quello stesso del quale Ezechia distrusse le alture e gli altari, ordinando alla gente di Giuda e di Gerusalemme: Vi prostrerete soltanto davanti a questo altare in Gerusalemme?</span> <span class="verse"><a name="23">23</a>Ora vieni al mio signore, re d'Assiria; io ti darò duemila cavalli, se potrai procurarti cavalieri per essi.</span> <span class="verse"><a name="24">24</a>Come potresti fare retrocedere uno solo dei più piccoli servi del mio signore? Eppure tu confidi nell'Egitto per i carri e i cavalieri.</span> <span class="verse"><a name="25">25</a>Ora, non è forse secondo il volere del Signore che io sono venuto contro questo paese per distruggerlo? Il Signore mi ha detto: Và contro questo paese e distruggilo.</span> <span class="verse"><a name="26">26</a>Eliakìm figlio di Chelkia, Sebna e Ioach risposero al gran coppiere: Parla, ti prego, ai tuoi servi in aramaico, perché noi lo comprendiamo; non parlare in ebraico, mentre il popolo che è sulle mura ascolta.</span> <span class="verse"><a name="27">27</a>Il gran coppiere replicò: Forse io sono stato inviato al tuo signore e a te dal mio signore per pronunziare tali parole e non piuttosto agli uomini che stanno sulle mura, i quali saranno ridotti a mangiare i loro escrementi e a bere la loro urina con voi?.</span> <span class="verse"><a name="28">28</a>Il gran coppiere allora si alzò e gridò a gran voce in ebraico: Udite la parola del gran re, del re d'Assiria:</span> <span class="verse"><a name="29">29</a>Dice il re: Non vi inganni Ezechia, poiché non potrà liberarvi dalla mia mano.</span> <span class="verse"><a name="30">30</a>Ezechia non vi induca a confidare nel Signore, dicendo: Certo, il Signore ci libererà, questa città non sarà messa nelle mani del re d'Assiria.</span> <span class="verse"><a name="31">31</a>Non ascoltate Ezechia, poiché dice il re d'Assiria: Fate la pace con me e arrendetevi; allora ognuno potrà mangiare i frutti della sua vigna e dei suoi fichi, ognuno potrà bere l'acqua della sua cisterna,</span> <span class="verse"><a name="32">32</a>finché io non venga per condurvi in un paese come il vostro, in un paese che produce frumento e mosto, in un paese ricco di pane e di vigne, in un paese di ulivi e di miele; voi vivrete e non morirete. Non ascoltate Ezechia che vi inganna, dicendovi: Il Signore ci libererà!</span> <span class="verse"><a name="33">33</a>Forse gli dei delle nazioni hanno liberato ognuno il proprio paese dalla mano del re d'Assiria?</span> <span class="verse"><a name="34">34</a>Dove sono gli dei di Amat e di Arpad? Dove sono gli dei di Sefarvàim, di Ena e di Ivva? Hanno essi forse liberato Samaria dalla mia mano?</span> <span class="verse"><a name="35">35</a>Quali mai, fra tutti gli dei di quelle nazioni, hanno liberato il loro paese dalla mia mano? Potrà forse il Signore liberare Gerusalemme dalla mia mano?.</span> <span class="verse"><a name="36">36</a>Quelli tacquero e non gli risposero neppure una parola, perché l'ordine del re era: Non rispondete loro.</span> <span class="verse"><a name="37">37</a>Eliakìm figlio di Chelkia, il maggiordomo, Sebna lo scriba e Ioach figlio di Asaf, l'archivista, si presentarono a Ezechia con le vesti stracciate e gli riferirono le parole del gran coppiere.</span> </p></div</div></div></body></html>