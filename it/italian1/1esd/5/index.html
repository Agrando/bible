<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/1esd/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/1esd">1 Esdras</a> &gt <strong>Chapter 5</strong></div><p><span class="verse"><a name="1">1</a>Allora il giusto starà con grande fiducia di fronte a quanti lo hanno oppresso e a quanti han disprezzato le sue sofferenze.</span> <span class="verse"><a name="2">2</a>Costoro vedendolo saran presi da terribile spavento, saran presi da stupore per la sua salvezza inattesa.</span> <span class="verse"><a name="3">3</a>Pentiti, diranno fra di loro, gemendo nello spirito tormentato:</span> <span class="verse"><a name="4">4</a>Ecco colui che noi una volta abbiamo deriso e che stolti abbiam preso a bersaglio del nostro scherno; giudicammo la sua vita una pazzia e la sua morte disonorevole.</span> <span class="verse"><a name="5">5</a>Perché ora è considerato tra i figli di Dio e condivide la sorte dei santi?</span> <span class="verse"><a name="6">6</a>Abbiamo dunque deviato dal cammino della verità; la luce della giustizia non è brillata per noi, né mai per noi si è alzato il sole.</span> <span class="verse"><a name="7">7</a>Ci siamo saziati nelle vie del male e della perdizione; abbiamo percorso deserti impraticabili, ma non abbiamo conosciuto la via del Signore.</span> <span class="verse"><a name="8">8</a>Che cosa ci ha giovato la nostra superbia? Che cosa ci ha portato la ricchezza con la spavalderia?</span> <span class="verse"><a name="9">9</a>Tutto questo è passato come ombra e come notizia fugace,</span> <span class="verse"><a name="10">10</a>come una nave che solca l'onda agitata, del cui passaggio non si può trovare traccia, né scia della sua carena sui flutti;</span> <span class="verse"><a name="11">11</a>oppure come un uccello che vola per l'aria e non si trova alcun segno della sua corsa, poiché l'aria leggera, percossa dal tocco delle penne e divisa dall'impeto vigoroso, è attraversata dalle ali in movimento, ma dopo non si trova segno del suo passaggio;</span> <span class="verse"><a name="12">12</a>o come quando, scoccata una freccia al bersaglio, l'aria si divide e ritorna subito su se stessa e così non si può distinguere il suo tragitto:</span> <span class="verse"><a name="13">13</a>così anche noi, appena nati, siamo gia scomparsi, non abbiamo avuto alcun segno di virtù da mostrare; siamo stati consumati nella nostra malvagità.</span> <span class="verse"><a name="14">14</a>La speranza dell'empio è come pula portata dal vento, come schiuma leggera sospinta dalla tempesta, come fumo dal vento è dispersa, si dilegua come il ricordo dell'ospite di un sol giorno.</span> <span class="verse"><a name="15">15</a>I giusti al contrario vivono per sempre, la loro ricompensa è presso il Signore e l'Altissimo ha cura di loro.</span> <span class="verse"><a name="16">16</a>Per questo riceveranno una magnifica corona regale, un bel diadema dalla mano del Signore, perché li proteggerà con la destra, con il braccio farà loro da scudo.</span> <span class="verse"><a name="17">17</a>Egli prenderà per armatura il suo zelo e armerà il creato per castigare i nemici;</span> <span class="verse"><a name="18">18</a>indosserà la giustizia come corazza e si metterà come elmo un giudizio infallibile;</span> <span class="verse"><a name="19">19</a>prenderà come scudo una santità inespugnabile;</span> <span class="verse"><a name="20">20</a>affilerà la sua collera inesorabile come spada e il mondo combatterà con lui contro gli insensati.</span> <span class="verse"><a name="21">21</a>Scoccheranno gli infallibili dardi dei fulmini, e come da un arco ben teso, dalle nubi, colpiranno il bersaglio;</span> <span class="verse"><a name="22">22</a>dalla fionda saranno scagliati chicchi di grandine colmi di sdegno. Infurierà contro di loro l'acqua del mare e i fiumi li sommergeranno senza pietà.</span> <span class="verse"><a name="23">23</a>Si scatenerà contro di loro un vento impetuoso, li disperderà come un uragano. L'iniquità renderà deserta tutta la terra e la malvagità rovescerà i troni dei potenti.</span> </p></div</div></div></body></html>