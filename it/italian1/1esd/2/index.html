<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/1esd/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/1esd">1 Esdras</a> &gt <strong>Chapter 2</strong></div><p><span class="verse"><a name="1">1</a>Dicono fra loro sragionando: La nostra vita è breve e triste; non c'è rimedio, quando l'uomo muore, e non si conosce nessuno che liberi dagli inferi.</span> <span class="verse"><a name="2">2</a>Siamo nati per caso e dopo saremo come se non fossimo stati. E' un fumo il soffio delle nostre narici, il pensiero è una scintilla nel palpito del nostro cuore.</span> <span class="verse"><a name="3">3</a>Una volta spentasi questa, il corpo diventerà cenere e lo spirito si dissiperà come aria leggera.</span> <span class="verse"><a name="4">4</a>Il nostro nome sarà dimenticato con il tempo e nessuno si ricorderà delle nostre opere. La nostra vita passerà come le tracce di una nube, si disperderà come nebbia scacciata dai raggi del sole e disciolta dal calore.</span> <span class="verse"><a name="5">5</a>La nostra esistenza è il passare di un'ombra e non c'è ritorno alla nostra morte, poiché il sigillo è posto e nessuno torna indietro.</span> <span class="verse"><a name="6">6</a>Su, godiamoci i beni presenti, facciamo uso delle creature con ardore giovanile!</span> <span class="verse"><a name="7">7</a>Inebriamoci di vino squisito e di profumi, non lasciamoci sfuggire il fiore della primavera,</span> <span class="verse"><a name="8">8</a>coroniamoci di boccioli di rose prima che avvizziscano;</span> <span class="verse"><a name="9">9</a>nessuno di noi manchi alla nostra intemperanza. Lasciamo dovunque i segni della nostra gioia perché questo ci spetta, questa è la nostra parte.</span> <span class="verse"><a name="10">10</a>Spadroneggiamo sul giusto povero, non risparmiamo le vedove, nessun riguardo per la canizie ricca d'anni del vecchio.</span> <span class="verse"><a name="11">11</a>La nostra forza sia regola della giustizia, perché la debolezza risulta inutile.</span> <span class="verse"><a name="12">12</a>Tendiamo insidie al giusto, perché ci è di imbarazzo ed è contrario alle nostre azioni; ci rimprovera le trasgressioni della legge e ci rinfaccia le mancanze contro l'educazione da noi ricevuta.</span> <span class="verse"><a name="13">13</a>Proclama di possedere la conoscenza di Dio e si dichiara figlio del Signore.</span> <span class="verse"><a name="14">14</a>E' diventato per noi una condanna dei nostri sentimenti; ci è insopportabile solo al vederlo,</span> <span class="verse"><a name="15">15</a>perché la sua vita è diversa da quella degli altri, e del tutto diverse sono le sue strade.</span> <span class="verse"><a name="16">16</a>Moneta falsa siam da lui considerati, schiva le nostre abitudini come immondezze. Proclama beata la fine dei giusti e si vanta di aver Dio per padre.</span> <span class="verse"><a name="17">17</a>Vediamo se le sue parole sono vere; proviamo ciò che gli accadrà alla fine.</span> <span class="verse"><a name="18">18</a>Se il giusto è figlio di Dio, egli l'assisterà, e lo libererà dalle mani dei suoi avversari.</span> <span class="verse"><a name="19">19</a>Mettiamolo alla prova con insulti e tormenti, per conoscere la mitezza del suo carattere e saggiare la sua rassegnazione.</span> <span class="verse"><a name="20">20</a>Condanniamolo a una morte infame, perché secondo le sue parole il soccorso gli verrà.</span> <span class="verse"><a name="21">21</a>La pensano così, ma si sbagliano; la loro malizia li ha accecati.</span> <span class="verse"><a name="22">22</a>Non conoscono i segreti di Dio; non sperano salario per la santità né credono alla ricompensa delle anime pure.</span> <span class="verse"><a name="23">23</a>Sì, Dio ha creato l'uomo per l'immortalità; lo fece a immagine della propria natura.</span> <span class="verse"><a name="24">24</a>Ma la morte è entrata nel mondo per invidia del diavolo; e ne fanno esperienza coloro che gli appartengono.</span> </p></div</div></div></body></html>