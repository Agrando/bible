<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/1esd/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/1esd">1 Esdras</a> &gt <strong>Chapter 17</strong></div><p><span class="verse"><a name="1">1</a>I tuoi giudizi sono grandi e difficili da spiegare, per questo le anime grossolane furono tratte in errore.</span> <span class="verse"><a name="2">2</a>Gli iniqui credendo di dominare il popolo santo, incatenati nelle tenebre e prigionieri di una lunga notte, chiusi nelle case, giacevano esclusi dalla provvidenza eterna.</span> <span class="verse"><a name="3">3</a>Credendo di restar nascosti con i loro peccati segreti, sotto il velo opaco dell'oblio, furono dispersi, colpiti da spavento terribile e tutti agitati da fantasmi.</span> <span class="verse"><a name="4">4</a>Neppure il nascondiglio in cui si trovavano li preservò dal timore, ma suoni spaventosi rimbombavano intorno a loro, fantasmi lugubri dai volti tristi apparivano.</span> <span class="verse"><a name="5">5</a>Nessun fuoco, per quanto intenso riusciva a far luce, neppure le luci splendenti degli astri riuscivano a rischiarare quella cupa notte.</span> <span class="verse"><a name="6">6</a>Appariva loro solo una massa di fuoco, improvvisa, spaventosa; atterriti da quella fugace visione, credevano ancora peggiori le cose viste.</span> <span class="verse"><a name="7">7</a>Fallivano i ritrovati della magia, e la loro baldanzosa pretesa di sapienza.</span> <span class="verse"><a name="8">8</a>Promettevano di cacciare timori e inquietudini dall'anima malata, e cadevano malati per uno spavento ridicolo.</span> <span class="verse"><a name="9">9</a>Anche se nulla di spaventoso li atterriva, spaventati al passare delle bestiole e ai sibili dei rettili, morivano di tremore, rifiutando persino di guardare l'aria, a cui nessuno può sottrarsi.</span> <span class="verse"><a name="10">10</a>La malvagità condannata dalla propria testimonianza è qualcosa di vile e oppressa dalla coscienza presume sempre il peggio.</span> <span class="verse"><a name="11">11</a>Il timore infatti non è altro che rinunzia agli aiuti della ragione;</span> <span class="verse"><a name="12">12</a>quanto meno nell'intimo ci si aspetta da essi, tanto più grave si stima l'ignoranza della causa che produce il tormento.</span> <span class="verse"><a name="13">13</a>Ma essi durante tale notte davvero impotente, uscita dai recessi impenetrabili degli inferi senza potere, intorpiditi da un medesimo sonno,</span> <span class="verse"><a name="14">14</a>ora erano agitati da fantasmi mostruosi, ora paralizzati per l'abbattimento dell'anima; poiché un terrore improvviso e inaspettato si era riversato su di loro.</span> <span class="verse"><a name="15">15</a>Così chiunque, cadendo là dove si trovava, era custodito chiuso in un carcere senza serrami,</span> <span class="verse"><a name="16">16</a>fosse un agricoltore o un pastore o un operaio impegnato in lavori in luoghi solitari, sorpreso cadeva sotto la necessità ineluttabile, perché tutti eran legati dalla stessa catena di tenebre.</span> <span class="verse"><a name="17">17</a>Il sibilare del vento, il canto melodioso di uccelli tra folti rami, il mormorio di impetuosa acqua corrente, il cupo fragore di rocce cadenti,</span> <span class="verse"><a name="18">18</a>la corsa invisibile di animali imbizzarriti, le urla di crudelissime belve ruggenti, l'eco ripercossa delle cavità dei monti, tutto li paralizzava e li riempiva di terrore.</span> <span class="verse"><a name="19">19</a>Tutto il mondo era illuminato di luce splendente ed ognuno era dedito ai suoi lavori senza impedimento.</span> <span class="verse"><a name="20">20</a>Soltanto su di essi si stendeva una notte profonda, immagine della tenebra che li avrebbe avvolti; ma erano a se stessi più gravosi della tenebra.</span> </p></div</div></div></body></html>