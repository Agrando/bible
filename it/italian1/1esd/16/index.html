<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/1esd/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/1esd">1 Esdras</a> &gt <strong>Chapter 16</strong></div><p><span class="verse"><a name="1">1</a>Per questo furon giustamente puniti con esseri simili e tormentati da numerose bestiole.</span> <span class="verse"><a name="2">2</a>Invece di tale castigo, tu beneficasti il tuo popolo; per appagarne il forte appetito gli preparasti un cibo di gusto squisito, le quaglie.</span> <span class="verse"><a name="3">3</a>Gli egiziani infatti, sebbene bramosi di cibo, disgustati dagli animali inviati contro di loro perdettero anche il naturale appetito; questi invece, dopo una breve privazione, gustarono un cibo squisito.</span> <span class="verse"><a name="4">4</a>Era necessario che a quegli avversari venisse addosso una carestia inevitabile e che a questi si mostrasse soltanto come erano tormentati i loro nemici.</span> <span class="verse"><a name="5">5</a>Quando infatti li assalì il terribile furore delle bestie e perirono per i morsi di tortuosi serpenti, la tua collera non durò sino alla fine.</span> <span class="verse"><a name="6">6</a>Per correzione furono spaventati per breve tempo, avendo gia avuto un pegno di salvezza a ricordare loro i decreti della tua legge.</span> <span class="verse"><a name="7">7</a>Infatti chi si volgeva a guardarlo era salvato non da quel che vedeva, ma solo da te, salvatore di tutti.</span> <span class="verse"><a name="8">8</a>Anche con ciò convincesti i nostri nemici che tu sei colui che libera da ogni male.</span> <span class="verse"><a name="9">9</a>Gli egiziani infatti furono uccisi dai morsi di cavallette e di mosche, né si trovò un rimedio per la loro vita, meritando di essere puniti con tali mezzi.</span> <span class="verse"><a name="10">10</a>Invece contro i tuoi figli neppure i denti di serpenti velenosi prevalsero, perché intervenne la tua misericordia a guarirli.</span> <span class="verse"><a name="11">11</a>Perché ricordassero le tue parole, feriti dai morsi, erano subito guariti, per timore che, caduti in un profondo oblio, fossero esclusi dai tuoi benefici.</span> <span class="verse"><a name="12">12</a>Non li guarì né un'erba né un emolliente, ma la tua parola, o Signore, la quale tutto risana.</span> <span class="verse"><a name="13">13</a>Tu infatti hai potere sulla vita e sulla morte; conduci giù alle porte degli inferi e fai risalire.</span> <span class="verse"><a name="14">14</a>L'uomo può uccidere nella sua malvagità, ma non far tornare uno spirito gia esalato, né liberare un'anima gia accolta negli inferi.</span> <span class="verse"><a name="15">15</a>E' impossibile sfuggire alla tua mano:</span> <span class="verse"><a name="16">16</a>gli empi, che rifiutavano di conoscerti, furono colpiti con la forza del tuo braccio, perseguitati da strane piogge e da grandine, da acquazzoni travolgenti, e divorati dal fuoco.</span> <span class="verse"><a name="17">17</a>E, cosa più strana, l'acqua che tutto spegne ravvivava sempre più il fuoco: l'universo si fa alleato dei giusti.</span> <span class="verse"><a name="18">18</a>Talvolta la fiamma si attenuava per non bruciare gli animali inviati contro gli empi e per far loro comprendere a tal vista che erano incalzati dal giudizio di Dio.</span> <span class="verse"><a name="19">19</a>Altre volte anche in mezzo all'acqua la fiamma bruciava oltre la potenza del fuoco per distruggere i germogli di una terra iniqua.</span> <span class="verse"><a name="20">20</a>Invece sfamasti il tuo popolo con un cibo degli angeli, dal cielo offristi loro un pane gia pronto senza fatica, capace di procurare ogni delizia e soddisfare ogni gusto.</span> <span class="verse"><a name="21">21</a>Questo tuo alimento manifestava la tua dolcezza verso i tuoi figli; esso si adattava al gusto di chi l'inghiottiva e si trasformava in ciò che ognuno desiderava.</span> <span class="verse"><a name="22">22</a>Neve e ghiaccio resistevano al fuoco senza sciogliersi, perché riconoscessero che i frutti dei nemici il fuoco distruggeva ardendo tra la grandine e folgoreggiando tra le piogge.</span> <span class="verse"><a name="23">23</a>Al contrario, perché si nutrissero i giusti, dimenticava perfino la propria virtù.</span> <span class="verse"><a name="24">24</a>La creazione infatti a te suo creatore obbedendo, si irrigidisce per punire gli ingiusti, ma s'addolcisce a favore di quanti confidano in te.</span> <span class="verse"><a name="25">25</a>Per questo anche allora, adattandosi a tutto, serviva alla tua liberalità che tutti alimenta, secondo il desiderio di chi era nel bisogno,</span> <span class="verse"><a name="26">26</a>perché i tuoi figli, che ami, o Signore, capissero che non le diverse specie di frutti nutrono l'uomo, ma la tua parola conserva coloro che credono in te.</span> <span class="verse"><a name="27">27</a>Ciò che infatti non era stato distrutto dal fuoco si scioglieva appena scaldato da un breve raggio di sole,</span> <span class="verse"><a name="28">28</a>perché fosse noto che si deve prevenire il sole per renderti grazie e pregarti allo spuntar della luce,</span> <span class="verse"><a name="29">29</a>poiché la speranza dell'ingrato si scioglierà come brina invernale e si disperderà come un'acqua inutilizzabile.</span> </p></div</div></div></body></html>