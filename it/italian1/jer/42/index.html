<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 42</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/jer/42"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/jer">Jeremiah</a> &gt <strong>Chapter 42</strong></div><p><span class="verse"><a name="1">1</a>Tutti i capi delle bande armate e Giovanni figlio di Kàreca, e Azaria figlio di Osaia e tutto il popolo, dai piccoli ai grandi, si presentarono</span> <span class="verse"><a name="2">2</a>al profeta Geremia e gli dissero: Ti sia gradita la nostra supplica! Prega per noi il Signore tuo Dio, in favore di tutto questo residuo di popolazione, perché noi siamo rimasti in pochi dopo essere stati molti, come vedi con i tuoi occhi.</span> <span class="verse"><a name="3">3</a>Il Signore tuo Dio ci indichi la via per la quale dobbiamo andare e che cosa dobbiamo fare.</span> <span class="verse"><a name="4">4</a>Il profeta Geremia rispose loro: Comprendo! Ecco, pregherò il Signore vostro Dio secondo le vostre parole e vi riferirò quanto il Signore risponde per voi; non vi nasconderò nulla.</span> <span class="verse"><a name="5">5</a>Essi allora dissero a Geremia: Il Signore sia contro di noi testimone verace e fedele, se non faremo quanto il Signore tuo Dio ti rivelerà per noi.</span> <span class="verse"><a name="6">6</a>Che ci sia gradita o no, noi ascolteremo la voce del Signore nostro Dio al quale ti mandiamo, perché ce ne venga bene obbedendo alla voce del Signore nostro Dio.</span> <span class="verse"><a name="7">7</a>Al termine di dieci giorni, la parola del Signore fu rivolta a Geremia.</span> <span class="verse"><a name="8">8</a>Questi chiamò Giovanni figlio di Kàreca e tutti i capi delle bande armate che erano con lui e tutto il popolo, dai piccoli ai grandi,</span> <span class="verse"><a name="9">9</a>e riferì loro: Dice il Signore, Dio di Israele, al quale mi avete inviato perché gli presentassi la vostra supplica:</span> <span class="verse"><a name="10">10</a>Se continuate ad abitare in questa regione, vi renderò stabili e non vi distruggerò, vi pianterò e non vi sradicherò, perché ho pietà del male che vi ho arrecato.</span> <span class="verse"><a name="11">11</a>Non temete il re di Babilonia, che vi incute timore; non temetelo - dice il Signore - perché io sarò con voi per salvarvi e per liberarvi dalla sua mano.</span> <span class="verse"><a name="12">12</a>Io gli ispirerò sentimenti di pietà per voi, così egli avrà compassione di voi e vi lascerà dimorare nel vostro paese.</span> <span class="verse"><a name="13">13</a>Se invece, non dando retta alla voce del Signore vostro Dio, voi direte: Non vogliamo abitare in questo paese,</span> <span class="verse"><a name="14">14</a>e direte: No, vogliamo andare nel paese d'Egitto, perché là non vedremo guerre e non udremo squilli di tromba né soffriremo carestia di pane: là abiteremo;</span> <span class="verse"><a name="15">15</a>in questo caso ascolta la parola del Signore, o resto di Giuda: Dice il Signore degli eserciti, Dio di Israele: Se voi intendete veramente andare in Egitto e vi andate per stabilirvi colà,</span> <span class="verse"><a name="16">16</a>ebbene, la spada che temete vi raggiungerà laggiù nel paese d'Egitto, e la fame che temete vi sarà addosso laggiù in Egitto e là morirete.</span> <span class="verse"><a name="17">17</a>Allora tutti gli uomini che avranno deciso di recarsi in Egitto per dimorarvi moriranno di spada, di fame e di peste. Nessuno di loro scamperà o sfuggirà alla sventura che io manderò su di loro.</span> <span class="verse"><a name="18">18</a>Poiché, dice il Signore degli eserciti, Dio di Israele: Come si è rovesciato il mio furore e la mia ira contro gli abitanti di Gerusalemme, così la mia ira si rovescerà contro di voi quando sarete andati in Egitto. Voi sarete oggetto di maledizione, di orrore, di esecrazione e di scherno e non vedrete mai più questo luogo.</span> <span class="verse"><a name="19">19</a>Questo vi dice il Signore, o superstiti di Giuda: Non andate in Egitto. Sappiate bene che oggi io vi ho solennemente avvertiti.</span> <span class="verse"><a name="20">20</a>Poiché avete messo a rischio le vostre vite, quando mi avete mandato dal Signore vostro Dio, dicendomi: Intercedi per noi presso il Signore nostro Dio, dicci ciò che il Signore nostro Dio dirà e noi lo eseguiremo.</span> <span class="verse"><a name="21">21</a>Oggi ve l'ho riferito, ma voi non ascoltate la voce del Signore vostro Dio riguardo a tutto ciò per cui egli mi ha inviato a voi.</span> <span class="verse"><a name="22">22</a>Perciò sappiate bene che morirete di spada, di fame e di peste nel luogo in cui desiderate andare a dimorare.</span> </p></div</div></div></body></html>