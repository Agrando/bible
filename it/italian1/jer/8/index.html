<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/jer/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/jer">Jeremiah</a> &gt <strong>Chapter 8</strong></div><p><span class="verse"><a name="1">1</a>In quel tempo - oracolo del Signore - si estrarranno dai loro sepolcri le ossa dei re di Giuda, le ossa dei suoi capi, dei sacerdoti, dei profeti e degli abitanti di Gerusalemme.</span> <span class="verse"><a name="2">2</a>Esse saranno sparse in onore del sole, della luna e di tutta la milizia del cielo che essi amarono, servirono, seguirono, consultarono e adorarono. Non saranno più raccolte né sepolte, ma rimarranno come letame sulla terra.</span> <span class="verse"><a name="3">3</a>Allora la morte sarà preferibile alla vita per tutti quelli che resteranno di questa razza malvagia in ogni luogo, dove li avrò dispersi. Oracolo del Signore degli eserciti.</span> <span class="verse"><a name="4">4</a>Tu dirai loro: Così dice il Signore: Forse chi cade non si rialza e chi perde la strada non torna indietro?</span> <span class="verse"><a name="5">5</a>Perché allora questo popolo si ribella con continua ribellione? Persistono nella malafede, rifiutano di convertirsi.</span> <span class="verse"><a name="6">6</a>Ho fatto attenzione e ho ascoltato; essi non parlano come dovrebbero. Nessuno si pente della sua malizia, dicendo: Che ho fatto? Ognuno segue senza voltarsi la sua corsa come un cavallo che si lanci nella battaglia.</span> <span class="verse"><a name="7">7</a>Anche la cicogna nel cielo conosce i suoi tempi; la tortora, la rondinella e la gru osservano la data del loro ritorno; il mio popolo, invece, non conosce il comando del Signore.</span> <span class="verse"><a name="8">8</a>Come potete dire: Noi siamo saggi, la legge del Signore è con noi? A menzogna l'ha ridotta la penna menzognera degli scribi!</span> <span class="verse"><a name="9">9</a>I saggi saranno confusi, sconcertati e presi come in un laccio. Essi hanno rigettato la parola del Signore, quale sapienza possono avere?</span> <span class="verse"><a name="10">10</a>Per questo darò le loro donne ad altri, i loro campi ai conquistatori, perché, dal piccolo al grande, tutti commettono frode; dal profeta al sacerdote, tutti praticano la menzogna.</span> <span class="verse"><a name="11">11</a>Essi curano la ferita del mio popolo ma solo alla leggera, dicendo: Bene, bene! ma bene non va.</span> <span class="verse"><a name="12">12</a>Dovrebbero vergognarsi dei loro atti abominevoli, ma non si vergognano affatto, non sanno neppure arrossire. Per questo cadranno con le altre vittime, nell'ora del castigo saranno prostrati dice il Signore.</span> <span class="verse"><a name="13">13</a>Li mieto e li anniento, dice il Signore, non c'è più uva nella vigna né frutti sui fichi; anche le foglie son avvizzite. Ho procurato per loro degli invasori.</span> <span class="verse"><a name="14">14</a>Perché ce ne stiamo seduti? Riunitevi, entriamo nelle fortezze e moriamo in esse, poiché il Signore nostro Dio ci fa perire. Egli ci fa bere acque avvelenate, perché abbiamo peccato contro di lui.</span> <span class="verse"><a name="15">15</a>Aspettavamo la pace, ma non c'è alcun bene; l'ora della salvezza, ed ecco il terrore.</span> <span class="verse"><a name="16">16</a>Da Dan si sente lo sbuffare dei suoi cavalli; al rumore dei nitriti dei suoi destrieri trema tutta la terra. Vengono e divorano il paese e quanto in esso si trova, la città e i suoi abitanti.</span> <span class="verse"><a name="17">17</a>Ecco, io sto per mandarvi serpenti velenosi contro i quali non esiste incantesimo, ed essi vi morderanno dice il Signore.</span> <span class="verse"><a name="18">18</a>Cercai di rasserenarmi, superando il mio dolore, ma il mio cuore vien meno.</span> <span class="verse"><a name="19">19</a>Ecco odo le grida della figlia del mio popolo da una terra lunga e larga: Forse il Signore non si trova in Sion, il suo re non vi abita più?. Perché mi hanno provocato all'ira con i loro idoli e con queste nullità straniere?</span> <span class="verse"><a name="20">20</a>E' passata la stagione della messe, è finita l'estate e noi non siamo stati soccorsi.</span> <span class="verse"><a name="21">21</a>Per la ferita della figlia del mio popolo sono affranto, sono costernato, l'orrore mi ha preso.</span> <span class="verse"><a name="22">22</a>Non v'è forse balsamo in Gàlaad? Non c'è più nessun medico? Perché non si cicatrizza la ferita della figlia del mio popolo?</span> <span class="verse"><a name="23">23</a>Chi farà del mio capo una fonte di acqua, dei miei occhi una sorgente di lacrime, perché pianga giorno e notte gli uccisi della figlia del mio popolo?</span> </p></div</div></div></body></html>