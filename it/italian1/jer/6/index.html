<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/jer/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/jer">Jeremiah</a> &gt <strong>Chapter 6</strong></div><p><span class="verse"><a name="1">1</a>Mettetevi in salvo, figli di Beniamino, fuori di Gerusalemme. In Tekòa date fiato alle trombe; innalzate segnali su Bet-Chèrem, perché dal settentrione si affaccia una sventura e una grande rovina.</span> <span class="verse"><a name="2">2</a>E' forse simile a un tenero prato la figlia di Sion?</span> <span class="verse"><a name="3">3</a>Verso di essa muovono i pastori con i loro greggi; le fissano le tende tutto intorno, ognuno di loro pascola la sua parte.</span> <span class="verse"><a name="4">4</a>Ingaggiate la santa battaglia contro di essa; su, assaliamola in pieno giorno. Noi sventurati! Già il giorno declina, già si allungano le ombre della sera.</span> <span class="verse"><a name="5">5</a>Su, allora, assaliamola di notte, distruggiamo i suoi palazzi.</span> <span class="verse"><a name="6">6</a>Perché così dice il Signore degli eserciti: Tagliate i suoi alberi, costruite un terrapieno davanti a Gerusalemme. Essa è la città della menzogna, in essa tutto è oppressione.</span> <span class="verse"><a name="7">7</a>Come una sorgente fa scorrere l'acqua, così essa fa scorrere la sua iniquità. Violenza e oppressione risuonano in essa, dinanzi a me stanno sempre dolori e piaghe.</span> <span class="verse"><a name="8">8</a>Lasciati correggere, o Gerusalemme, perché io non mi allontani da te e non ti riduca a un deserto, a una regione disabitata.</span> <span class="verse"><a name="9">9</a>Così dice il Signore degli eserciti: Racimolate, racimolate come una vigna il resto di Israele; stendi ancora la tua mano come un vendemmiatore verso i tuoi tralci.</span> <span class="verse"><a name="10">10</a>A chi parlerò e chi scongiurerò perché mi ascoltino? Ecco, il loro orecchio non è circonciso, sono incapaci di prestare attenzione. Ecco, la parola del Signore è per loro oggetto di scherno; non la gustano.</span> <span class="verse"><a name="11">11</a>Io perciò sono pieno dell'ira del Signore, non posso più contenerla. Riversala sui bambini nella strada, e anche sull'adunanza dei giovani, perché saranno presi insieme uomini e donne, l'anziano e il decrepito.</span> <span class="verse"><a name="12">12</a>Le loro case passeranno a stranieri, anche i loro campi e le donne, perché io stenderò la mano sugli abitanti di questo paese. Oracolo del Signore.</span> <span class="verse"><a name="13">13</a>Perché dal piccolo al grande tutti commettono frode; dal profeta al sacerdote tutti praticano la menzogna.</span> <span class="verse"><a name="14">14</a>Essi curano la ferita del mio popolo, ma solo alla leggera, dicendo: Bene, bene! ma bene non va.</span> <span class="verse"><a name="15">15</a>Dovrebbero vergognarsi dei loro atti abominevoli, ma non si vergognano affatto, non sanno neppure arrossire. Per questo cadranno con le altre vittime, nell'ora del castigo saranno prostrati, dice il Signore.</span> <span class="verse"><a name="16">16</a>Così il Signore: Fermatevi nelle strade e guardate, informatevi circa i sentieri del passato, dove sta la strada buona e prendetela, così troverete pace per le anime vostre. Ma essi risposero: Non la prenderemo!.</span> <span class="verse"><a name="17">17</a>Io ho posto sentinelle presso di voi: Fate attenzione allo squillo di tromba. Essi hanno risposto: Non ci baderemo!.</span> <span class="verse"><a name="18">18</a>Per questo ascoltate, o popoli, e sappi, o assemblea, ciò che avverrà di loro.</span> <span class="verse"><a name="19">19</a>Ascolta, o terra! Ecco, io mando contro questo popolo la sventura, il frutto dei loro pensieri, perché non hanno prestato attenzione alle mie parole e hanno rigettato la mia legge.</span> <span class="verse"><a name="20">20</a>Perché mi offrite incenso portato da Saba e la preziosa cannella che giunge da un paese lontano? I vostri olocausti non mi sono graditi e non mi piacciono i vostri sacrifici.</span> <span class="verse"><a name="21">21</a>Perciò, dice il Signore: Ecco, io porrò per questo popolo pietre di inciampo, in esse inciamperanno insieme padri e figli; vicini e amici periranno.</span> <span class="verse"><a name="22">22</a>Così dice il Signore: Ecco un popolo viene da un paese del settentrione, una grande nazione si muove dall'estremità della terra.</span> <span class="verse"><a name="23">23</a>Impugnano archi e lance; sono crudeli, senza pietà. Il loro clamore è come quello di un mare agitato; essi montano cavalli: sono pronti come un solo guerriero alla battaglia contro di te, figlia di Sion.</span> <span class="verse"><a name="24">24</a>Abbiamo udito la loro fama, ci sono cadute le braccia; l'angoscia si è impadronita di noi, come spasimo di partoriente.</span> <span class="verse"><a name="25">25</a>Non uscite nei campi e non camminate per le strade, perché la spada nemica e il terrore sono tutt'intorno.</span> <span class="verse"><a name="26">26</a>Figlia del mio popolo, vèstiti di sacco e ròtolati nella polvere. Fa' lutto come per un figlio unico, lamèntati amaramente, perché piomberà improvviso il distruttore su di noi!</span> <span class="verse"><a name="27">27</a>Io ti ho posto come saggiatore fra il mio popolo, perché tu conoscessi e saggiassi la loro condotta.</span> <span class="verse"><a name="28">28</a>Essi sono tutti ribelli, spargono calunnie, tutti sono corrotti.</span> <span class="verse"><a name="29">29</a>Il mantice soffia con forza, il piombo è consumato dal fuoco; invano si vuol raffinarlo a ogni costo, le scorie non si separano.</span> <span class="verse"><a name="30">30</a>Scoria di argento si chiamano, perché il Signore li ha rigettati.</span> </p></div</div></div></body></html>