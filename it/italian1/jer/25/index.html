<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/jer/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/jer">Jeremiah</a> &gt <strong>Chapter 25</strong></div><p><span class="verse"><a name="1">1</a>Questa parola fu rivolta a Geremia per tutto il popolo di Giuda nel quarto anno di Ioiakìm figlio di Giosia, re di Giuda - cioè nel primo anno di Nabucodònosor re di Babilonia -.</span> <span class="verse"><a name="2">2</a>Il profeta Geremia l'annunciò a tutto il popolo di Giuda e a tutti gli abitanti di Gerusalemme dicendo:</span> <span class="verse"><a name="3">3</a>Dall'anno decimoterzo di Giosia figlio di Amòn, re di Giuda, fino ad oggi sono ventitrè anni che mi è stata rivolta la parola del Signore e io ho parlato a voi premurosamente e continuamente, ma voi non avete ascoltato.</span> <span class="verse"><a name="4">4</a>Il Signore vi ha inviato con assidua premura tutti i suoi servi, i profeti, ma voi non avete ascoltato e non avete prestato orecchio per ascoltare</span> <span class="verse"><a name="5">5</a>quando vi diceva: Ognuno abbandoni la sua condotta perversa e le sue opere malvagie; allora potrete abitare nel paese che il Signore ha dato a voi e ai vostri padri dai tempi antichi e per sempre.</span> <span class="verse"><a name="6">6</a>Non seguite altri dei per servirli e adorarli e non provocatemi con le opere delle vostre mani e io non vi farò del male.</span> <span class="verse"><a name="7">7</a>Ma voi non mi avete ascoltato - dice il Signore - e mi avete provocato con l'opera delle vostre mani per vostra disgrazia.</span> <span class="verse"><a name="8">8</a>Per questo dice il Signore degli eserciti: Poiché non avete ascoltato le mie parole,</span> <span class="verse"><a name="9">9</a>ecco manderò a prendere tutte le tribù del settentrione, le manderò contro questo paese, contro i suoi abitanti e contro tutte le nazioni confinanti, voterò costoro allo sterminio e li ridurrò a oggetto di orrore, a scherno e a obbrobrio perenne.</span> <span class="verse"><a name="10">10</a>Farò cessare in mezzo a loro le grida di gioia e le voci di allegria, la voce dello sposo e quella della sposa, il rumore della mola e il lume della lampada.</span> <span class="verse"><a name="11">11</a>Tutta questa regione sarà abbandonata alla distruzione e alla desolazione e queste genti resteranno schiave del re di Babilonia per settanta anni.</span> <span class="verse"><a name="12">12</a>Quando saranno compiuti i settanta anni, io punirò il re di Babilonia e quel popolo - dice il Signore - per i loro delitti, punirò il paese dei Caldei e lo ridurrò a una desolazione perenne.</span> <span class="verse"><a name="13">13</a>Manderò dunque a effetto su questo paese tutte le parole che ho pronunziate a suo riguardo, quanto è scritto in questo libro, ciò che Geremia aveva predetto contro tutte le nazioni.</span> <span class="verse"><a name="14">14</a>Nazioni numerose e re potenti ridurranno in schiavitù anche costoro, e così li ripagherò secondo le loro azioni, secondo le opere delle loro mani.</span> <span class="verse"><a name="15">15</a>Così mi disse il Signore, Dio di Israele: Prendi dalla mia mano questa coppa di vino della mia ira e falla bere a tutte le nazioni alle quali ti invio,</span> <span class="verse"><a name="16">16</a>perché ne bevano, ne restino inebriate ed escano di senno dinanzi alla spada che manderò in mezzo a loro.</span> <span class="verse"><a name="17">17</a>Presi dunque la coppa dalle mani del Signore e la diedi a bere a tutte le nazioni alle quali il Signore mi aveva inviato:</span> <span class="verse"><a name="18">18</a>a Gerusalemme e alle città di Giuda, ai suoi re e ai suoi capi, per abbandonarli alla distruzione, alla desolazione, all'obbrobrio e alla maledizione, come avviene ancor oggi;</span> <span class="verse"><a name="19">19</a>anche al faraone re d'Egitto, ai suoi ministri, ai suoi nobili e a tutto il suo popolo;</span> <span class="verse"><a name="20">20</a>alla gente d'ogni razza e a tutti i re del paese di Uz, a tutti i re del paese dei Filistei, ad Ascalòn, a Gaza, a Ekròn e ai superstiti di Asdòd,</span> <span class="verse"><a name="21">21</a>a Edom, a Moab e agli Ammoniti,</span> <span class="verse"><a name="22">22</a>a tutti i re di Tiro e a tutti i re di Sidòne e ai re dell'isola che è al di là del mare,</span> <span class="verse"><a name="23">23</a>a Dedan, a Tema, a Buz e a quanti si radono l'estremità delle tempie,</span> <span class="verse"><a name="24">24</a>a tutti i re degli Arabi che abitano nel deserto,</span> <span class="verse"><a name="25">25</a>a tutti i re di Zimrì, a tutti i re dell'Elam e a tutti i re della Media,</span> <span class="verse"><a name="26">26</a>a tutti i re del settentrione, vicini e lontani, agli uni e agli altri e a tutti i regni che sono sulla terra; il re di Sesàch berrà dopo di essi.</span> <span class="verse"><a name="27">27</a>Tu riferirai loro: Dice il Signore degli eserciti, Dio di Israele: Bevete e inebriatevi, vomitate e cadete senza rialzarvi davanti alla spada che io mando in mezzo a voi.</span> <span class="verse"><a name="28">28</a>Se poi rifiuteranno di prendere dalla tua mano il calice da bere, tu dirai loro: Dice il Signore degli eserciti: Certamente berrete!</span> <span class="verse"><a name="29">29</a>Se io comincio a castigare proprio la città che porta il mio nome, pretendete voi di rimanere impuniti? No, impuniti non resterete, perché io chiamerò la spada su tutti gli abitanti della terra. Oracolo del Signore degli eserciti.</span> <span class="verse"><a name="30">30</a>Tu preannunzierai tutte queste cose e dirai loro: dalla sua santa dimora fa udire il suo tuono; alza il suo ruggito contro la prateria, manda grida di giubilo come i pigiatori delle uve, contro tutti gli abitanti del paese.</span> <span class="verse"><a name="31">31</a>Il rumore giunge fino all'estremità della terra, perché il Signore viene a giudizio con le nazioni; egli istruisce il giudizio riguardo a ogni uomo, abbandona gli empi alla spada. Parola del Signore.</span> <span class="verse"><a name="32">32</a>Dice il Signore degli eserciti: Ecco, la sventura passa di nazione in nazione, un grande turbine si alza dall'estremità della terra.</span> <span class="verse"><a name="33">33</a>In quel giorno i colpiti dal Signore si troveranno da un'estremità all'altra della terra; non saranno pianti né raccolti né sepolti, ma saranno come letame sul suolo.</span> <span class="verse"><a name="34">34</a>Urlate, pastori, gridate, rotolatevi nella polvere, capi del gregge! Perché sono compiuti i giorni per il vostro macello; stramazzerete come scelti montoni.</span> <span class="verse"><a name="35">35</a>Non ci sarà rifugio per i pastori né scampo per i capi del gregge.</span> <span class="verse"><a name="36">36</a>Sentite le grida dei pastori, gli urli delle guide del gregge, perché il Signore distrugge il loro pascolo;</span> <span class="verse"><a name="37">37</a>sono devastati i prati tranquilli a causa dell'ardente ira del Signore.</span> <span class="verse"><a name="38">38</a>Il leone abbandona la sua tana, poiché il loro paese è una desolazione a causa della spada devastatrice e a causa della sua ira ardente.</span> </p></div</div></div></body></html>