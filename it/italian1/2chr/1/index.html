<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/2chr/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/2chr">2 Chronicles</a> &gt <strong>Chapter 1</strong></div><p><span class="verse"><a name="1">1</a>Salomone figlio di Davide si affermò nel regno. Il Signore suo Dio era con lui e lo rese molto grande.</span> <span class="verse"><a name="2">2</a>Salomone mandò ordini a tutto Israele, ai capi di migliaia e di centinaia, ai magistrati, a tutti i principi di tutto Israele e ai capifamiglia.</span> <span class="verse"><a name="3">3</a>Poi Salomone e tutto Israele con lui si recarono all'altura di Gàbaon, perché là si trovava la tenda del convegno di Dio, eretta da Mosè, servo di Dio, nel deserto.</span> <span class="verse"><a name="4">4</a>Ma l'arca di Dio Davide l'aveva trasportata da Kiriat-Iearìm nel luogo che aveva preparato per essa, perché egli aveva innalzato per essa una tenda in Gerusalemme.</span> <span class="verse"><a name="5">5</a>L'altare di bronzo, opera di Bezalèel figlio di Uri, figlio di Cur, era là davanti alla Dimora del Signore. Salomone e l'assemblea vi andarono per consultare il Signore.</span> <span class="verse"><a name="6">6</a>Salomone salì all'altare di bronzo davanti al Signore nella tenda del convegno e vi offrì sopra mille olocausti.</span> <span class="verse"><a name="7">7</a>In quella notte Dio apparve a Salomone e gli disse: Chiedimi ciò che vuoi che io ti conceda.</span> <span class="verse"><a name="8">8</a>Salomone disse a Dio: Tu hai trattato mio padre Davide con grande benevolenza e mi hai fatto regnare al suo posto.</span> <span class="verse"><a name="9">9</a>Ora, Signore Dio, si avveri la tua parola a Davide mio padre, perché mi hai costituito re su un popolo numeroso come la polvere della terra.</span> <span class="verse"><a name="10">10</a>Ora concedimi saggezza e scienza e che io possa guidare questo popolo; perché chi potrebbe mai governare questo tuo grande popolo?.</span> <span class="verse"><a name="11">11</a>Dio disse a Salomone: Poiché ti sta a cuore una cosa simile e poiché non hai domandato né ricchezze, né beni, né gloria, né la vita dei tuoi nemici e neppure una lunga vita, ma hai domandato piuttosto saggezza e scienza per governare il mio popolo, su cui ti ho costituito re,</span> <span class="verse"><a name="12">12</a>saggezza e scienza ti saranno concesse. Inoltre io ti darò ricchezze, beni e gloria, quali non ebbero mai i re tuoi predecessori e non avranno mai i tuoi successori.</span> <span class="verse"><a name="13">13</a>Salomone poi dall'altura, che si trovava in Gàbaon, tornò a Gerusalemme, lontano dalla tenda del convegno, e regnò su Israele.</span> <span class="verse"><a name="14">14</a>Salomone radunò carri e cavalli; aveva millequattrocento carri e dodicimila cavalli, distribuiti nelle città dei carri e presso il re in Gerusalemme.</span> <span class="verse"><a name="15">15</a>Il re fece in modo che in Gerusalemme l'argento e l'oro abbondassero come i sassi e i cedri fossero numerosi come i sicomòri nella Sefela.</span> <span class="verse"><a name="16">16</a>I cavalli di Salomone provenivano da Muzri e da Kue; i mercanti del re li acquistavano in Kue.</span> <span class="verse"><a name="17">17</a>Essi facevano venire e importavano da Muzri un carro per seicento sicli d'argento, un cavallo per centocinquanta. In tal modo ne importavano per fornirli a tutti i re degli Hittiti e ai re di Aram.</span> <span class="verse"><a name="18">18</a>Salomone decise di costruire un tempio al nome del Signore e una reggia per sé.</span> </p></div</div></div></body></html>