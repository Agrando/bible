<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/2chr/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/2chr">2 Chronicles</a> &gt <strong>Chapter 33</strong></div><p><span class="verse"><a name="1">1</a>Quando Manàsse divenne re, aveva dodici anni; regnò cinquantacinque anni in Gerusalemme.</span> <span class="verse"><a name="2">2</a>Egli fece ciò che è male agli occhi del Signore, secondo gli abomini dei popoli che il Signore aveva scacciato di fronte agli Israeliti.</span> <span class="verse"><a name="3">3</a>Ricostruì le alture demolite da suo padre Ezechia, eresse altari ai Baal, piantò pali sacri, si prostrò davanti a tutta la milizia del cielo e la servì.</span> <span class="verse"><a name="4">4</a>Costruì altari nel tempio, del quale il Signore aveva detto: In Gerusalemme sarà il mio nome per sempre.</span> <span class="verse"><a name="5">5</a>Eresse altari a tutta la milizia del cielo nei due cortili del tempio.</span> <span class="verse"><a name="6">6</a>Fece passare i suoi figli per il fuoco nella Valle di Ben-Hinnòn. Praticò la magia, gli incantesimi e la stregoneria; istituì negromanti e indovini. Compì in molte maniere ciò che è male agli occhi del Signore provocando il suo sdegno.</span> <span class="verse"><a name="7">7</a>E collocò la statua dell'idolo che aveva fatto, nel tempio, di cui Dio aveva detto a Davide e al figlio Salomone: In questo tempio e in Gerusalemme, che mi sono scelta fra tutte le tribù di Israele, porrò il mio nome per sempre.</span> <span class="verse"><a name="8">8</a>Non lascerò più che il piede degli Israeliti si allontani dal paese che io ho concesso ai loro padri, purché procurino di eseguire quanto ho comandato loro nell'intera legge, ossia negli statuti e nei decreti dati loro per mezzo di Mosè.</span> <span class="verse"><a name="9">9</a>Manàsse fece traviare Giuda e gli abitanti di Gerusalemme spingendoli ad agire peggio delle popolazioni che il Signore aveva sterminate di fronte agli Israeliti.</span> <span class="verse"><a name="10">10</a>Il Signore parlò a Manàsse e al suo popolo, ma non gli badarono.</span> <span class="verse"><a name="11">11</a>Allora il Signore mandò contro di loro i capi dell'esercito del re assiro; essi presero Manàsse con uncini, lo legarono con catene di bronzo e lo condussero in Babilonia.</span> <span class="verse"><a name="12">12</a>Ridotto in tale miseria, egli placò il volto del Signore suo Dio e si umiliò molto di fronte al Dio dei suoi padri.</span> <span class="verse"><a name="13">13</a>Egli lo pregò e Dio si lasciò commuovere, esaudì la sua supplica e lo fece tornare in Gerusalemme nel suo regno; così Manàsse riconobbe che solo il Signore è Dio.</span> <span class="verse"><a name="14">14</a>In seguito, egli costruì il muro esteriore della città di Davide, a occidente del Ghicon, nella valle fino alla porta dei Pesci, che circondava l'Ofel; Manàsse lo tirò su a notevole altezza. In tutte le fortezze di Giuda egli pose capi militari.</span> <span class="verse"><a name="15">15</a>Rimosse gli dei stranieri e l'idolo dal tempio insieme con tutti gli altari che egli aveva costruito sul monte del tempio e in Gerusalemme e gettò tutto fuori della città.</span> <span class="verse"><a name="16">16</a>Restaurò l'altare del Signore e vi offrì sacrifici di comunione e di lode e comandò a Giuda di servire il Signore, Dio di Israele.</span> <span class="verse"><a name="17">17</a>Tuttavia il popolo continuava a sacrificare sulle alture, anche se lo faceva per il Signore.</span> <span class="verse"><a name="18">18</a>Le altre gesta di Manàsse, la sua preghiera a Dio e le parole che i veggenti gli comunicarono a nome del Signore Dio di Israele, ecco sono descritte nelle gesta dei re di Israele.</span> <span class="verse"><a name="19">19</a>La sua preghiera e come fu esaudito, tutta la sua colpa e la sua infedeltà, le località ove costruì alture, eresse pali sacri e statue prima della sua umiliazione, ecco sono descritte negli atti di Cozai.</span> <span class="verse"><a name="20">20</a>Manàsse si addormentò con i suoi padri e lo seppellirono nel suo palazzo. Al suo posto divenne re suo figlio Amòn.</span> <span class="verse"><a name="21">21</a>Quando Amòn divenne re, aveva ventidue anni; regnò due anni in Gerusalemme.</span> <span class="verse"><a name="22">22</a>Egli fece ciò che è male agli occhi del Signore, come l'aveva fatto Manàsse suo padre. Amòn offrì sacrifici a tutti gli idoli eretti da Manàsse suo padre e li servì.</span> <span class="verse"><a name="23">23</a>Non si umiliò davanti al Signore, come si era umiliato Manàsse suo padre; anzi Amòn aumentò le sue colpe.</span> <span class="verse"><a name="24">24</a>I suoi ministri ordirono una congiura contro di lui e l'uccisero nella reggia,</span> <span class="verse"><a name="25">25</a>ma il popolo del paese uccise quanti avevano congiurato contro Amòn. Lo stesso popolo del paese proclamò re, al posto di lui, suo figlio Giosia.</span> </p></div</div></div></body></html>