<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/heb/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/heb">Hebrews</a> &gt <strong>Chapter 11</strong></div><p><span class="verse"><a name="1">1</a>La fede è fondamento delle cose che si sperano e prova di quelle che non si vedono.</span> <span class="verse"><a name="2">2</a>Per mezzo di questa fede gli antichi ricevettero buona testimonianza.</span> <span class="verse"><a name="3">3</a>Per fede noi sappiamo che i mondi furono formati dalla parola di Dio, sì che da cose non visibili ha preso origine quello che si vede.</span> <span class="verse"><a name="4">4</a>Per fede Abele offrì a Dio un sacrificio migliore di quello di Caino e in base ad essa fu dichiarato giusto, attestando Dio stesso di gradire i suoi doni; per essa, benché morto, parla ancora.</span> <span class="verse"><a name="5">5</a>Per fede Enoch fu trasportato via, in modo da non vedere la morte; e non lo si trovò più, perché Dio lo aveva portato via. Prima infatti di essere trasportato via, ricevette la testimonianza di essere stato gradito a Dio.</span> <span class="verse"><a name="6">6</a>Senza la fede però è impossibile essergli graditi; chi infatti s'accosta a Dio deve credere che egli esiste e che egli ricompensa coloro che lo cercano.</span> <span class="verse"><a name="7">7</a>Per fede Noè, avvertito divinamente di cose che ancora non si vedevano, costruì con pio timore un'arca a salvezza della sua famiglia; e per questa fede condannò il mondo e divenne erede della giustizia secondo la fede.</span> <span class="verse"><a name="8">8</a>Per fede Abramo, chiamato da Dio, obbedì partendo per un luogo che doveva ricevere in eredità, e partì senza sapere dove andava.</span> <span class="verse"><a name="9">9</a>Per fede soggiornò nella terra promessa come in una regione straniera, abitando sotto le tende, come anche Isacco e Giacobbe, coeredi della medesima promessa.</span> <span class="verse"><a name="10">10</a>Egli aspettava infatti la città dalle salde fondamenta, il cui architetto e costruttore è Dio stesso.</span> <span class="verse"><a name="11">11</a>Per fede anche Sara, sebbene fuori dell'età, ricevette la possibilità di diventare madre perché ritenne fedele colui che glielo aveva promesso.</span> <span class="verse"><a name="12">12</a>Per questo da un uomo solo, e inoltre gia segnato dalla morte, nacque una discendenza numerosa come le stelle del cielo e come la sabbia innumerevole che si trova lungo la spiaggia del mare.</span> <span class="verse"><a name="13">13</a>Nella fede morirono tutti costoro, pur non avendo conseguito i beni promessi, ma avendoli solo veduti e salutati di lontano, dichiarando di essere stranieri e pellegrini sopra la terra.</span> <span class="verse"><a name="14">14</a>Chi dice così, infatti, dimostra di essere alla ricerca di una patria.</span> <span class="verse"><a name="15">15</a>Se avessero pensato a quella da cui erano usciti, avrebbero avuto possibilità di ritornarvi;</span> <span class="verse"><a name="16">16</a>ora invece essi aspirano a una migliore, cioè a quella celeste. Per questo Dio non disdegna di chiamarsi loro Dio: ha preparato infatti per loro una città.</span> <span class="verse"><a name="17">17</a>Per fede Abramo, messo alla prova, offrì Isacco e proprio lui, che aveva ricevuto le promesse, offrì il suo unico figlio,</span> <span class="verse"><a name="18">18</a>del quale era stato detto: In Isacco avrai una discendenza che porterà il tuo nome.</span> <span class="verse"><a name="19">19</a>Egli pensava infatti che Dio è capace di far risorgere anche dai morti: per questo lo riebbe e fu come un simbolo.</span> <span class="verse"><a name="20">20</a>Per fede Isacco benedisse Giacobbe ed Esaù anche riguardo a cose future.</span> <span class="verse"><a name="21">21</a>Per fede Giacobbe, morente, benedisse ciascuno dei figli di Giuseppe e si prostrò, appoggiandosi all'estremità del bastone.</span> <span class="verse"><a name="22">22</a>Per fede Giuseppe, alla fine della vita, parlò dell'esodo dei figli d'Israele e diede disposizioni circa le proprie ossa.</span> <span class="verse"><a name="23">23</a>Per fede Mosè, appena nato, fu tenuto nascosto per tre mesi dai suoi genitori, perché videro che il bambino era bello; e non ebbero paura dell'editto del re.</span> <span class="verse"><a name="24">24</a>Per fede Mosè, divenuto adulto, rifiutò di esser chiamato figlio della figlia del faraone,</span> <span class="verse"><a name="25">25</a>preferendo essere maltrattato con il popolo di Dio piuttosto che godere per breve tempo del peccato.</span> <span class="verse"><a name="26">26</a>Questo perché stimava l'obbrobrio di Cristo ricchezza maggiore dei tesori d'Egitto; guardava infatti alla ricompensa.</span> <span class="verse"><a name="27">27</a>Per fede lasciò l'Egitto, senza temere l'ira del re; rimase infatti saldo, come se vedesse l'invisibile.</span> <span class="verse"><a name="28">28</a>Per fede celebrò la pasqua e fece l'aspersione del sangue, perché lo sterminatore dei primogeniti non toccasse quelli degli Israeliti.</span> <span class="verse"><a name="29">29</a>Per fede attraversarono il Mare Rosso come fosse terra asciutta; questo tentarono di fare anche gli Egiziani, ma furono inghiottiti.</span> <span class="verse"><a name="30">30</a>Per fede caddero le mura di Gerico, dopo che ne avevano fatto il giro per sette giorni.</span> <span class="verse"><a name="31">31</a>Per fede Raab, la prostituta, non perì con gl'increduli, avendo accolto con benevolenza gli esploratori.</span> <span class="verse"><a name="32">32</a>E che dirò ancora? Mi mancherebbe il tempo, se volessi narrare di Gedeone, di Barak, di Sansone, di Iefte, di Davide, di Samuele e dei profeti,</span> <span class="verse"><a name="33">33</a>i quali per fede conquistarono regni, esercitarono la giustizia, conseguirono le promesse, chiusero le fauci dei leoni,</span> <span class="verse"><a name="34">34</a>spensero la violenza del fuoco, scamparono al taglio della spada, trovarono forza dalla loro debolezza, divennero forti in guerra, respinsero invasioni di stranieri.</span> <span class="verse"><a name="35">35</a>Alcune donne riacquistarono per risurrezione i loro morti. Altri poi furono torturati, non accettando la liberazione loro offerta, per ottenere una migliore risurrezione.</span> <span class="verse"><a name="36">36</a>Altri, infine, subirono scherni e flagelli, catene e prigionia.</span> <span class="verse"><a name="37">37</a>Furono lapidati, torturati, segati, furono uccisi di spada, andarono in giro coperti di pelli di pecora e di capra, bisognosi, tribolati, maltrattati -</span> <span class="verse"><a name="38">38</a>di loro il mondo non era degno! -, vaganti per i deserti, sui monti, tra le caverne e le spelonche della terra.</span> <span class="verse"><a name="39">39</a>Eppure, tutti costoro, pur avendo ricevuto per la loro fede una buona testimonianza, non conseguirono la promessa:</span> <span class="verse"><a name="40">40</a>Dio aveva in vista qualcosa di meglio per noi, perché essi non ottenessero la perfezione senza di noi.</span> </p></div</div></div></body></html>