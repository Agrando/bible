<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/isa/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/isa">Isaiah</a> &gt <strong>Chapter 13</strong></div><p><span class="verse"><a name="1">1</a>Oracolo su Babilonia, ricevuto in visione da Isaia figlio di Amoz.</span> <span class="verse"><a name="2">2</a>Su un monte brullo issate un segnale, alzate per essi un grido; fate cenni con la mano perché varchino le porte dei principi.</span> <span class="verse"><a name="3">3</a>Io ho dato un ordine ai miei consacrati; ho chiamato i miei prodi a strumento del mio sdegno, entusiasti della mia grandezza.</span> <span class="verse"><a name="4">4</a>Rumore di folla sui monti, simile a quello di un popolo immenso. Rumore fragoroso di regni, di nazioni radunate. Il Signore degli eserciti passa in rassegna un esercito di guerra.</span> <span class="verse"><a name="5">5</a>Vengono da un paese lontano, dall'estremo orizzonte, il Signore e gli strumenti della sua collera, per devastare tutto il paese.</span> <span class="verse"><a name="6">6</a>Urlate, perché è vicino il giorno del Signore; esso viene come una devastazione da parte dell'Onnipotente.</span> <span class="verse"><a name="7">7</a>Perciò tutte le braccia sono fiacche, ogni cuore d'uomo viene meno;</span> <span class="verse"><a name="8">8</a>sono costernati, spasimi e dolori li prendono, si contorcono come una partoriente; ognuno osserva sgomento il suo vicino; i loro volti sono volti di fiamma.</span> <span class="verse"><a name="9">9</a>Ecco, il giorno del Signore arriva implacabile, con sdegno, ira e furore, per fare della terra un deserto, per sterminare i peccatori.</span> <span class="verse"><a name="10">10</a>Poiché le stelle del cielo e la costellazione di Orione non daranno più la loro luce; il sole si oscurerà al suo sorgere e la luna non diffonderà la sua luce.</span> <span class="verse"><a name="11">11</a>Io punirò il mondo per il male, gli empi per la loro iniquità; farò cessare la superbia dei protervi e umilierò l'orgoglio dei tiranni.</span> <span class="verse"><a name="12">12</a>Renderò l'uomo più raro dell'oro e i mortali più rari dell'oro di Ofir.</span> <span class="verse"><a name="13">13</a>Allora farò tremare i cieli e la terra si scuoterà dalle fondamenta per lo sdegno del Signore degli eserciti, nel giorno della sua ira ardente.</span> <span class="verse"><a name="14">14</a>Allora, come una gazzella impaurita e come un gregge che nessuno raduna, ognuno si dirigerà verso il suo popolo, ognuno correrà verso la sua terra.</span> <span class="verse"><a name="15">15</a>Quanti saranno trovati, saranno trafitti, quanti saranno presi, periranno di spada.</span> <span class="verse"><a name="16">16</a>I loro piccoli saranno sfracellati davanti ai loro occhi; saranno saccheggiate le loro case, disonorate le loro mogli.</span> <span class="verse"><a name="17">17</a>Ecco, io eccito contro di loro i Medi che non pensano all'argento, né si curano dell'oro.</span> <span class="verse"><a name="18">18</a>Con i loro archi abbatteranno i giovani, non avranno pietà dei piccoli appena nati, i loro occhi non avranno pietà dei bambini.</span> <span class="verse"><a name="19">19</a>Babilonia, perla dei regni, splendore orgoglioso dei Caldei, sarà come Sòdoma e Gomorra sconvolte da Dio.</span> <span class="verse"><a name="20">20</a>Non sarà abitata mai più né popolata di generazione in generazione. L'Arabo non vi pianterà la sua tenda né i pastori vi faranno sostare i greggi.</span> <span class="verse"><a name="21">21</a>Ma vi si stabiliranno gli animali del deserto, i gufi riempiranno le loro case, vi faranno dimora gli struzzi, vi danzeranno i sàtiri.</span> <span class="verse"><a name="22">22</a>Ululeranno le iene nei loro palazzi, gli sciacalli nei loro edifici lussuosi. La sua ora si avvicina, i suoi giorni non saranno prolungati.</span> </p></div</div></div></body></html>