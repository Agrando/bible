<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 43</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/isa/43"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/isa">Isaiah</a> &gt <strong>Chapter 43</strong></div><p><span class="verse"><a name="1">1</a>Ora così dice il Signore che ti ha creato, o Giacobbe, che ti ha plasmato, o Israele: Non temere, perché io ti ho riscattato, ti ho chiamato per nome: tu mi appartieni.</span> <span class="verse"><a name="2">2</a>Se dovrai attraversare le acque, sarò con te, i fiumi non ti sommergeranno; se dovrai passare in mezzo al fuoco, non ti scotterai, la fiamma non ti potrà bruciare;</span> <span class="verse"><a name="3">3</a>poiché io sono il Signore tuo Dio, il Santo di Israele, il tuo salvatore. Io do l'Egitto come prezzo per il tuo riscatto, l'Etiopia e Seba al tuo posto.</span> <span class="verse"><a name="4">4</a>Perché tu sei prezioso ai miei occhi, perché sei degno di stima e io ti amo, do uomini al tuo posto e nazioni in cambio della tua vita.</span> <span class="verse"><a name="5">5</a>Non temere, perché io sono con te; dall'oriente farò venire la tua stirpe, dall'occidente io ti radunerò.</span> <span class="verse"><a name="6">6</a>Dirò al settentrione: Restituisci, e al mezzogiorno: Non trattenere; fà tornare i miei figli da lontano e le mie figlie dall'estremità della terra,</span> <span class="verse"><a name="7">7</a>quelli che portano il mio nome e che per la mia gloria ho creato e formato e anche compiuto.</span> <span class="verse"><a name="8">8</a>Fà uscire il popolo cieco, che pure ha occhi, i sordi, che pure hanno orecchi.</span> <span class="verse"><a name="9">9</a>Si radunino insieme tutti i popoli e si raccolgano le nazioni. Chi può annunziare questo tra di loro e farci udire le cose passate? Presentino i loro testimoni e avranno ragione, ce li facciano udire e avranno detto la verità.</span> <span class="verse"><a name="10">10</a>Voi siete i miei testimoni - oracolo del Signore - miei servi, che io mi sono scelto perché mi conosciate e crediate in me e comprendiate che sono io. Prima di me non fu formato alcun dio né dopo ce ne sarà.</span> <span class="verse"><a name="11">11</a>Io, io sono il Signore, fuori di me non v'è salvatore.</span> <span class="verse"><a name="12">12</a>Io ho predetto e ho salvato, mi son fatto sentire e non c'era tra voi alcun dio straniero. Voi siete miei testimoni - oracolo del Signore - e io sono Dio,</span> <span class="verse"><a name="13">13</a>sempre il medesimo dall'eternità. Nessuno può sottrarre nulla al mio potere; chi può cambiare quanto io faccio?.</span> <span class="verse"><a name="14">14</a>Così dice il Signore vostro redentore, il Santo di Israele: Per amor vostro l'ho mandato contro Babilonia e farò scendere tutte le loro spranghe, e quanto ai Caldei muterò i loro clamori in lutto.</span> <span class="verse"><a name="15">15</a>Io sono il Signore, il vostro Santo, il creatore di Israele, il vostro re.</span> <span class="verse"><a name="16">16</a>Così dice il Signore che offrì una strada nel mare e un sentiero in mezzo ad acque possenti</span> <span class="verse"><a name="17">17</a>che fece uscire carri e cavalli, esercito ed eroi insieme; essi giacciono morti: mai più si rialzeranno; si spensero come un lucignolo, sono estinti.</span> <span class="verse"><a name="18">18</a>Non ricordate più le cose passate, non pensate più alle cose antiche!</span> <span class="verse"><a name="19">19</a>Ecco, faccio una cosa nuova: proprio ora germoglia, non ve ne accorgete? Aprirò anche nel deserto una strada, immetterò fiumi nella steppa.</span> <span class="verse"><a name="20">20</a>Mi glorificheranno le bestie selvatiche, sciacalli e struzzi, perché avrò fornito acqua al deserto, fiumi alla steppa, per dissetare il mio popolo, il mio eletto.</span> <span class="verse"><a name="21">21</a>Il popolo che io ho plasmato per me celebrerà le mie lodi.</span> <span class="verse"><a name="22">22</a>Invece tu non mi hai invocato, o Giacobbe; anzi ti sei stancato di me, o Israele.</span> <span class="verse"><a name="23">23</a>Non mi hai portato neppure un agnello per l'olocausto, non mi hai onorato con i tuoi sacrifici. Io non ti ho molestato con richieste di offerte, né ti ho stancato esigendo incenso.</span> <span class="verse"><a name="24">24</a>Non mi hai acquistato con denaro la cannella, né mi hai saziato con il grasso dei tuoi sacrifici. Ma tu mi hai dato molestia con i peccati, mi hai stancato con le tue iniquità.</span> <span class="verse"><a name="25">25</a>Io, io cancello i tuoi misfatti, per riguardo a me non ricordo più i tuoi peccati.</span> <span class="verse"><a name="26">26</a>Fammi ricordare, discutiamo insieme; parla tu per giustificarti.</span> <span class="verse"><a name="27">27</a>Il tuo primo padre peccò, i tuoi intermediari mi furono ribelli.</span> <span class="verse"><a name="28">28</a>I tuoi principi hanno profanato il mio santuario; per questo ho votato Giacobbe alla esecrazione, Israele alle ingiurie.</span> </p></div</div></div></body></html>