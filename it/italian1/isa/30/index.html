<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/isa/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/isa">Isaiah</a> &gt <strong>Chapter 30</strong></div><p><span class="verse"><a name="1">1</a>Guai a voi, figli ribelli -oracolo del Signore - che fate progetti da me non suggeriti, vi legate con alleanze che io non ho ispirate così da aggiungere peccato a peccato.</span> <span class="verse"><a name="2">2</a>Siete partiti per scendere in Egitto senza consultarmi, per mettervi sotto la protezione del faraone e per ripararvi all'ombra dell'Egitto.</span> <span class="verse"><a name="3">3</a>La protezione del faraone sarà la vostra vergogna e il riparo all'ombra dell'Egitto la vostra confusione.</span> <span class="verse"><a name="4">4</a>Quando i suoi capi saranno giunti a Tanis e i messaggeri avranno raggiunto Canès,</span> <span class="verse"><a name="5">5</a>tutti saran delusi di un popolo che non gioverà loro, che non porterà né aiuto né vantaggio ma solo confusione e ignominia.</span> <span class="verse"><a name="6">6</a>Oracolo sulle bestie del Negheb. In una terra di angoscia e di miseria, adatta a leonesse e leoni ruggenti, a vipere e draghi volanti, essi portano le loro ricchezze sul dorso di asini, i tesori sulla gobba di cammelli a un popolo che non giova a nulla.</span> <span class="verse"><a name="7">7</a>Vano e inutile è l'aiuto dell'Egitto; per questo lo chiamo: Raab l'ozioso.</span> <span class="verse"><a name="8">8</a>Su, vieni, scrivi questo su una tavoletta davanti a loro, incidilo sopra un documento, perché resti per il futuro in testimonianza perenne.</span> <span class="verse"><a name="9">9</a>Poiché questo è un popolo ribelle, sono figli bugiardi, figli che non vogliono ascoltare la legge del Signore.</span> <span class="verse"><a name="10">10</a>Essi dicono ai veggenti: Non abbiate visioni e ai profeti: Non fateci profezie sincere, diteci cose piacevoli, profetateci illusioni!</span> <span class="verse"><a name="11">11</a>Scostatevi dalla retta via, uscite dal sentiero, toglieteci dalla vista il Santo di Israele.</span> <span class="verse"><a name="12">12</a>Pertanto dice il Santo di Israele: Poiché voi rigettate questo avvertimento e confidate nella perversità e nella perfidia, ponendole a vostro sostegno,</span> <span class="verse"><a name="13">13</a>ebbene questa colpa diventerà per voi come una breccia che minaccia di crollare, che sporge su un alto muro, il cui crollo avviene in un attimo, improvviso,</span> <span class="verse"><a name="14">14</a>e si infrange come un vaso di creta, frantumato senza misericordia, così che non si trova tra i suoi frantumi neppure un coccio con cui si possa prendere fuoco dal braciere o attingere acqua dalla cisterna.</span> <span class="verse"><a name="15">15</a>Poiché dice il Signore Dio, il Santo di Israele: Nella conversione e nella calma sta la vostra salvezza, nell'abbandono confidente sta la vostra forza. Ma voi non avete voluto,</span> <span class="verse"><a name="16">16</a>anzi avete detto: No, noi fuggiremo su cavalli. - Ebbene, fuggite! - Cavalcheremo su destrieri veloci. Ebbene più veloci saranno i vostri inseguitori.</span> <span class="verse"><a name="17">17</a>Mille si spaventeranno per la minaccia di uno, per la minaccia di cinque vi darete alla fuga, finché resti di voi qualcosa come un palo sulla cima di un monte e come un'asta sopra una collina.</span> <span class="verse"><a name="18">18</a>Eppure il Signore aspetta per farvi grazia, per questo sorge per aver pietà di voi, perché un Dio giusto è il Signore; beati coloro che sperano in lui!</span> <span class="verse"><a name="19">19</a>Popolo di Sion che abiti in Gerusalemme, tu non dovrai più piangere; a un tuo grido di supplica ti farà grazia; appena udrà, ti darà risposta.</span> <span class="verse"><a name="20">20</a>Anche se il Signore ti darà il pane dell'afflizione e l'acqua della tribolazione, tuttavia non si terrà più nascosto il tuo maestro; i tuoi occhi vedranno il tuo maestro,</span> <span class="verse"><a name="21">21</a>i tuoi orecchi sentiranno questa parola dietro di te: Questa è la strada, percorretela, caso mai andiate a destra o a sinistra.</span> <span class="verse"><a name="22">22</a>Considererai cose immonde le tue immagini ricoperte d'argento; i tuoi idoli rivestiti d'oro getterai via come un oggetto immondo. Fuori! tu dirai loro.</span> <span class="verse"><a name="23">23</a>Allora egli concederà la pioggia per il seme che avrai seminato nel terreno; il pane, prodotto della terra, sarà abbondante e sostanzioso; in quel giorno il tuo bestiame pascolerà su un vasto prato.</span> <span class="verse"><a name="24">24</a>I buoi e gli asini che lavorano la terra mangeranno biada saporita, ventilata con la pala e con il vaglio.</span> <span class="verse"><a name="25">25</a>Su ogni monte e su ogni colle elevato, scorreranno canali e torrenti d'acqua nel giorno della grande strage, quando cadranno le torri.</span> <span class="verse"><a name="26">26</a>La luce della luna sarà come la luce del sole e la luce del sole sarà sette volte di più, quando il Signore curerà la piaga del suo popolo e guarirà le lividure prodotte dalle sue percosse.</span> <span class="verse"><a name="27">27</a>Ecco il nome del Signore venire da lontano; ardente è la sua ira e gravoso il suo divampare; le sue labbra traboccano sdegno, la sua lingua è come un fuoco divorante.</span> <span class="verse"><a name="28">28</a>Il suo soffio è come un torrente che straripa, che giunge fino al collo. Viene per vagliare i popoli con il vaglio distruttore e per mettere alle mascelle dei popoli una briglia che porta a rovina.</span> <span class="verse"><a name="29">29</a>Voi innalzerete il vostro canto come nella notte in cui si celebra una festa; avrete la gioia nel cuore come chi parte al suono del flauto, per recarsi al monte del Signore, alla Roccia d'Israele.</span> <span class="verse"><a name="30">30</a>Il Signore farà udire la sua voce maestosa e mostrerà come colpisce il suo braccio con ira ardente, in mezzo a un fuoco divorante, tra nembi, tempesta e grandine furiosa.</span> <span class="verse"><a name="31">31</a>Poiché alla voce del Signore tremerà l'Assiria, quando sarà percossa con la verga.</span> <span class="verse"><a name="32">32</a>Ogni colpo del bastone punitivo, che il Signore le farà piombare addosso, sarà accompagnato con timpani e cetre. Egli combatterà contro di essa con battaglie tumultuose;</span> <span class="verse"><a name="33">33</a>poiché il Tofet è preparato da tempo, esso è pronto anche per il re; profondo e largo è il rogo, fuoco e legna abbondano, lo accenderà, come torrente di zolfo, il soffio del Signore.</span> </p></div</div></div></body></html>