<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 42</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/isa/42"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/isa">Isaiah</a> &gt <strong>Chapter 42</strong></div><p><span class="verse"><a name="1">1</a>Ecco il mio servo che io sostengo, il mio eletto di cui mi compiaccio. Ho posto il mio spirito su di lui; egli porterà il diritto alle nazioni.</span> <span class="verse"><a name="2">2</a>Non griderà né alzerà il tono, non farà udire in piazza la sua voce,</span> <span class="verse"><a name="3">3</a>non spezzerà una canna incrinata, non spegnerà uno stoppino dalla fiamma smorta. Proclamerà il diritto con fermezza;</span> <span class="verse"><a name="4">4</a>non verrà meno e non si abbatterà, finché non avrà stabilito il diritto sulla terra; e per la sua dottrina saranno in attesa le isole.</span> <span class="verse"><a name="5">5</a>Così dice il Signore Dio che crea i cieli e li dispiega, distende la terra con ciò che vi nasce, dà il respiro alla gente che la abita e l'alito a quanti camminano su di essa:</span> <span class="verse"><a name="6">6</a>Io, il Signore, ti ho chiamato per la giustizia e ti ho preso per mano; ti ho formato e stabilito come alleanza del popolo e luce delle nazioni,</span> <span class="verse"><a name="7">7</a>perché tu apra gli occhi ai ciechi e faccia uscire dal carcere i prigionieri, dalla reclusione coloro che abitano nelle tenebre.</span> <span class="verse"><a name="8">8</a>Io sono il Signore: questo è il mio nome; non cederò la mia gloria ad altri, né il mio onore agli idoli.</span> <span class="verse"><a name="9">9</a>I primi fatti, ecco, sono avvenuti e i nuovi io preannunzio; prima che spuntino, ve li faccio sentire.</span> <span class="verse"><a name="10">10</a>Cantate al Signore un canto nuovo, lode a lui fino all'estremità della terra; lo celebri il mare con quanto esso contiene, le isole con i loro abitanti.</span> <span class="verse"><a name="11">11</a>Esulti il deserto con le sue città, esultino i villaggi dove abitano quelli di Kedàr; acclamino gli abitanti di Sela, dalla cima dei monti alzino grida.</span> <span class="verse"><a name="12">12</a>Diano gloria al Signore e il suo onore divulghino nelle isole.</span> <span class="verse"><a name="13">13</a>Il Signore avanza come un prode, come un guerriero eccita il suo ardore; grida, lancia urla di guerra, si mostra forte contro i suoi nemici.</span> <span class="verse"><a name="14">14</a>Per molto tempo, ho taciuto, ho fatto silenzio, mi sono contenuto; ora griderò come una partoriente, mi affannerò e sbufferò insieme.</span> <span class="verse"><a name="15">15</a>Renderò aridi monti e colli, farò seccare tutta la loro erba; trasformerò i fiumi in stagni e gli stagni farò inaridire.</span> <span class="verse"><a name="16">16</a>Farò camminare i ciechi per vie che non conoscono, li guiderò per sentieri sconosciuti; trasformerò davanti a loro le tenebre in luce, i luoghi aspri in pianura. Tali cose io ho fatto e non cesserò di farle.</span> <span class="verse"><a name="17">17</a>Retrocedono pieni di vergogna quanti sperano in un idolo, quanti dicono alle statue: Voi siete i nostri dei.</span> <span class="verse"><a name="18">18</a>Sordi, ascoltate, ciechi, volgete lo sguardo per vedere.</span> <span class="verse"><a name="19">19</a>Chi è cieco, se non il mio servo? Chi è sordo come colui al quale io mandavo araldi? Chi è cieco come il mio privilegiato? Chi è sordo come il servo del Signore?</span> <span class="verse"><a name="20">20</a>Hai visto molte cose, ma senza farvi attenzione, hai aperto gli orecchi, ma senza sentire.</span> <span class="verse"><a name="21">21</a>Il Signore si compiacque, per amore della sua giustizia, di dare una legge grande e gloriosa.</span> <span class="verse"><a name="22">22</a>Eppure questo è un popolo saccheggiato e spogliato; sono tutti presi con il laccio nelle caverne, sono rinchiusi in prigioni. Furono saccheggiati e nessuno li liberava; furono spogliati, e nessuno diceva: Restituisci.</span> <span class="verse"><a name="23">23</a>Chi fra di voi porge l'orecchio a ciò, vi fa attenzione e ascolta per il futuro?</span> <span class="verse"><a name="24">24</a>Chi abbandonò Giacobbe al saccheggio, Israele ai predoni? Non è stato forse il Signore contro cui peccarono, per le cui vie non vollero camminare, la cui legge non osservarono?</span> <span class="verse"><a name="25">25</a>Egli, perciò, ha riversato su di esso la sua ira ardente e la violenza della guerra. L'ira divina lo ha avvolto nelle sue fiamme senza che egli se ne accorgesse, lo ha bruciato, senza che vi facesse attenzione.</span> </p></div</div></div></body></html>