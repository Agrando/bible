<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/epjer/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/epjer">Letter of Jeremiah</a> &gt <strong>Chapter 4</strong></div><p><span class="verse"><a name="1">1</a>In quel giorno Tobi si ricordò del denaro che aveva depositato presso Gabael in Rage di Media</span> <span class="verse"><a name="2">2</a>e pensò: Ho invocato la morte. Perché dunque non dovrei chiamare mio figlio Tobia e informarlo, prima di morire, di questa somma di denaro?.</span> <span class="verse"><a name="3">3</a>Chiamò il figlio e gli disse: Qualora io muoia, dammi una sepoltura decorosa; onora tua madre e non abbandonarla per tutti i giorni della sua vita; fà ciò che è di suo gradimento e non procurarle nessun motivo di tristezza.</span> <span class="verse"><a name="4">4</a>Ricordati, figlio, che ha corso tanti pericoli per te, quando eri nel suo seno. Quando morirà, dalle sepoltura presso di me in una medesima tomba.</span> <span class="verse"><a name="5">5</a>Ogni giorno, o figlio, ricordati del Signore; non peccare né trasgredire i suoi comandi. Compi opere buone in tutti i giorni della tua vita e non metterti per la strada dell'ingiustizia.</span> <span class="verse"><a name="6">6</a>Se agirai con rettitudine, riusciranno le tue azioni, come quelle di chiunque pratichi la giustizia.</span> <span class="verse"><a name="7">7</a>Dei tuoi beni fà elemosina. Non distogliere mai lo sguardo dal povero, così non si leverà da te lo sguardo di Dio.</span> <span class="verse"><a name="8">8</a>La tua elemosina sia proporzionata ai beni che possiedi: se hai molto, dà molto; se poco, non esitare a dare secondo quel poco.</span> <span class="verse"><a name="9">9</a>Così ti preparerai un bel tesoro per il giorno del bisogno,</span> <span class="verse"><a name="10">10</a>poiché l'elemosina libera dalla morte e salva dall'andare tra le tenebre.</span> <span class="verse"><a name="11">11</a>Per tutti quelli che la compiono, l'elemosina è un dono prezioso davanti all'Altissimo.</span> <span class="verse"><a name="12">12</a>Guardati, o figlio, da ogni sorta di fornicazione; anzitutto prenditi una moglie dalla stirpe dei tuoi padri e non una donna straniera, che cioè non sia della stirpe di tuo padre, perché noi siamo figli di profeti. Ricordati di Noè, di Abramo, di Isacco e di Giacobbe, nostri padri fin da principio. Essi sposarono tutti una donna della loro parentela e furono benedetti nei loro figli e la loro discendenza avrà in eredità la terra.</span> <span class="verse"><a name="13">13</a>Ama, o figlio, i tuoi fratelli; nel tuo cuore non concepire disprezzo per i tuoi fratelli, figli e figlie del tuo popolo, e tra di loro scegliti la moglie. L'orgoglio infatti è causa di rovina e di grande inquietudine. Nella pigrizia vi è povertà e miseria, perché l'ignavia è madre della fame.</span> <span class="verse"><a name="14">14</a>Non rimandare la paga di chi lavora per te, ma a lui consegnala subito; se così avrai servito Dio, ti sarà data la ricompensa. Poni attenzione, o figlio, in quanto fai e sii ben educato in ogni tuo comportamento.</span> <span class="verse"><a name="15">15</a>Non fare a nessuno ciò che non piace a te. Non bere vino fino all'ebbrezza e non avere per compagna del tuo viaggio l'ubriachezza.</span> <span class="verse"><a name="16">16</a>Dà il tuo pane a chi ha fame e fà parte dei tuoi vestiti agli ignudi. Dà in elemosina quanto ti sopravanza e il tuo occhio non guardi con malevolenza, quando fai l'elemosina.</span> <span class="verse"><a name="17">17</a>Versa il tuo vino e deponi il tuo pane sulla tomba dei giusti, non darne invece ai peccatori.</span> <span class="verse"><a name="18">18</a>Chiedi il parere ad ogni persona che sia saggia e non disprezzare nessun buon consiglio.</span> <span class="verse"><a name="19">19</a>In ogni circostanza benedici il Signore e domanda che ti sia guida nelle tue vie e che i tuoi sentieri e i tuoi desideri giungano a buon fine, poiché nessun popolo possiede la saggezza, ma è il Signore che elargisce ogni bene. Il Signore esalta o umilia chi vuole fino nella regione sotterranea. Infine, o figlio, conserva nella mente questi comandamenti, non lasciare che si cancellino dal tuo cuore.</span> <span class="verse"><a name="20">20</a>Ora, figlio, ti faccio sapere che ho depositato dieci talenti d'argento presso Gabael figlio di Gabri, a Rage di Media.</span> <span class="verse"><a name="21">21</a>Non temere se siamo diventati poveri. Tu avrai una grande ricchezza se avrai il timor di Dio, se rifuggirai da ogni peccato e farai ciò che piace al Signore Dio tuo.</span> </p></div</div></div></body></html>