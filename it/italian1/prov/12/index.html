<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/prov/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/prov">Proverbs</a> &gt <strong>Chapter 12</strong></div><p><span class="verse"><a name="1">1</a>Chi ama la disciplina ama la scienza, chi odia la correzione è stolto.</span> <span class="verse"><a name="2">2</a>Il buono si attira il favore del Signore, ma egli condanna l'intrigante.</span> <span class="verse"><a name="3">3</a>Non resta saldo l'uomo con l'empietà, ma la radice dei giusti non sarà smossa.</span> <span class="verse"><a name="4">4</a>La donna perfetta è la corona del marito, ma quella che lo disonora è come carie nelle sue ossa.</span> <span class="verse"><a name="5">5</a>I pensieri dei giusti sono equità, i propositi degli empi sono frode.</span> <span class="verse"><a name="6">6</a>Le parole degli empi sono agguati sanguinari, ma la bocca degli uomini retti vi si sottrarrà.</span> <span class="verse"><a name="7">7</a>Gli empi, una volta abbattuti, più non sono, ma la casa dei giusti sta salda.</span> <span class="verse"><a name="8">8</a>Un uomo è lodato per il senno, chi ha un cuore perverso è disprezzato.</span> <span class="verse"><a name="9">9</a>Un uomo di poco conto che basta a se stesso vale più di un uomo esaltato a cui manca il pane.</span> <span class="verse"><a name="10">10</a>Il giusto ha cura del suo bestiame, ma i sentimenti degli empi sono spietati.</span> <span class="verse"><a name="11">11</a>Chi coltiva la sua terra si sazia di pane, chi insegue chimere è privo di senno.</span> <span class="verse"><a name="12">12</a>Le brame dell'empio sono una rete di mali, la radice dei giusti produce frutti.</span> <span class="verse"><a name="13">13</a>Nel peccato delle sue labbra si impiglia il malvagio, ma il giusto sfuggirà a tale angoscia.</span> <span class="verse"><a name="14">14</a>Ognuno si sazia del frutto della sua bocca, ma ciascuno sarà ripagato secondo le sue opere.</span> <span class="verse"><a name="15">15</a>Lo stolto giudica diritta la sua condotta, il saggio, invece, ascolta il consiglio.</span> <span class="verse"><a name="16">16</a>Lo stolto manifesta subito la sua collera, l'accorto dissimula l'offesa.</span> <span class="verse"><a name="17">17</a>Chi aspira alla verità proclama la giustizia, il falso testimone proclama l'inganno.</span> <span class="verse"><a name="18">18</a>V'è chi parla senza riflettere: trafigge come una spada; ma la lingua dei saggi risana.</span> <span class="verse"><a name="19">19</a>La bocca verace resta ferma per sempre, la lingua bugiarda per un istante solo.</span> <span class="verse"><a name="20">20</a>Amarezza è nel cuore di chi trama il male, gioia hanno i consiglieri di pace.</span> <span class="verse"><a name="21">21</a>Al giusto non può capitare alcun danno, gli empi saranno pieni di mali.</span> <span class="verse"><a name="22">22</a>Le labbra menzognere sono un abominio per il Signore che si compiace di quanti agiscono con sincerità.</span> <span class="verse"><a name="23">23</a>L'uomo accorto cela il sapere, il cuore degli stolti proclama la stoltezza.</span> <span class="verse"><a name="24">24</a>La mano operosa ottiene il comando, quella pigra sarà per il lavoro forzato.</span> <span class="verse"><a name="25">25</a>L'affanno deprime il cuore dell'uomo, una parola buona lo allieta.</span> <span class="verse"><a name="26">26</a>Il giusto è guida per il suo prossimo, ma la via degli empi fa smarrire.</span> <span class="verse"><a name="27">27</a>Il pigro non troverà selvaggina; la diligenza è per l'uomo un bene prezioso.</span> <span class="verse"><a name="28">28</a>Nella strada della giustizia è la vita, il sentiero dei perversi conduce alla morte.</span> </p></div</div></div></body></html>