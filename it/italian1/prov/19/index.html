<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/prov/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/prov">Proverbs</a> &gt <strong>Chapter 19</strong></div><p><span class="verse"><a name="1">1</a>Meglio un povero di condotta integra che un ricco di costumi perversi.</span> <span class="verse"><a name="2">2</a>Lo zelo senza riflessione non è cosa buona, e chi va a passi frettolosi inciampa.</span> <span class="verse"><a name="3">3</a>La stoltezza intralcia il cammino dell'uomo e poi egli si adira contro il Signore.</span> <span class="verse"><a name="4">4</a>Le ricchezze moltiplicano gli amici, ma il povero è abbandonato anche dall'amico che ha.</span> <span class="verse"><a name="5">5</a>Il falso testimone non resterà impunito, chi diffonde menzogne non avrà scampo.</span> <span class="verse"><a name="6">6</a>Molti sono gli adulatori dell'uomo generoso e tutti sono amici di chi fa doni.</span> <span class="verse"><a name="7">7</a>Il povero è disprezzato dai suoi stessi fratelli, tanto più si allontanano da lui i suoi amici. Egli va in cerca di parole, ma non ci sono.</span> <span class="verse"><a name="8">8</a>Chi acquista senno ama se stesso e chi agisce con prudenza trova fortuna.</span> <span class="verse"><a name="9">9</a>Il falso testimone non resterà impunito, chi diffonde menzogne perirà.</span> <span class="verse"><a name="10">10</a>Allo stolto non conviene una vita agiata, ancor meno a un servo comandare ai prìncipi.</span> <span class="verse"><a name="11">11</a>E' avvedutezza per l'uomo rimandare lo sdegno ed è sua gloria passar sopra alle offese.</span> <span class="verse"><a name="12">12</a>Lo sdegno del re è simile al ruggito del leone e il suo favore è come la rugiada sull'erba.</span> <span class="verse"><a name="13">13</a>Un figlio stolto è una calamità per il padre e i litigi della moglie sono come stillicidio incessante.</span> <span class="verse"><a name="14">14</a>La casa e il patrimonio si ereditano dai padri, ma una moglie assennata è dono del Signore.</span> <span class="verse"><a name="15">15</a>La pigrizia fa cadere in torpore, l'indolente patirà la fame.</span> <span class="verse"><a name="16">16</a>Chi custodisce il comando custodisce se stesso, chi trascura la propria condotta morirà.</span> <span class="verse"><a name="17">17</a>Chi fa la carità al povero fa un prestito al Signore che gli ripagherà la buona azione.</span> <span class="verse"><a name="18">18</a>Correggi tuo figlio finché c'è speranza, ma non ti trasporti l'ira fino a ucciderlo.</span> <span class="verse"><a name="19">19</a>Il violento deve essere punito, se lo risparmi, lo diventerà ancora di più.</span> <span class="verse"><a name="20">20</a>Ascolta il consiglio e accetta la correzione, per essere saggio in avvenire.</span> <span class="verse"><a name="21">21</a>Molte sono le idee nella mente dell'uomo, ma solo il disegno del Signore resta saldo.</span> <span class="verse"><a name="22">22</a>Il pregio dell'uomo è la sua bontà, meglio un povero che un bugiardo.</span> <span class="verse"><a name="23">23</a>Il timore di Dio conduce alla vita e chi ne è pieno riposerà non visitato dalla sventura.</span> <span class="verse"><a name="24">24</a>Il pigro tuffa la mano nel piatto, ma stenta persino a riportarla alla bocca.</span> <span class="verse"><a name="25">25</a>Percuoti il beffardo e l'ingenuo diventerà accorto, rimprovera l'intelligente e imparerà la lezione.</span> <span class="verse"><a name="26">26</a>Chi rovina il padre e fa fuggire la madre è un figlio disonorato e infame.</span> <span class="verse"><a name="27">27</a>Figlio mio, cessa pure di ascoltare l'istruzione, se vuoi allontanarti dalle parole della sapienza.</span> <span class="verse"><a name="28">28</a>Il testimone iniquo si beffa della giustizia e la bocca degli empi ingoia l'iniquità.</span> <span class="verse"><a name="29">29</a>Per i beffardi sono pronte le verghe e il bastone per le spalle degli stolti.</span> </p></div</div></div></body></html>