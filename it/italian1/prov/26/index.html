<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/prov/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/prov">Proverbs</a> &gt <strong>Chapter 26</strong></div><p><span class="verse"><a name="1">1</a>Come la neve d'estate e la pioggia alla mietitura, così l'onore non conviene allo stolto.</span> <span class="verse"><a name="2">2</a>Come il passero che svolazza, come la rondine che vola, così una maledizione senza motivo non avverrà.</span> <span class="verse"><a name="3">3</a>La frusta per il cavallo, la cavezza per l'asino e il bastone per la schiena degli stolti.</span> <span class="verse"><a name="4">4</a>Non rispondere allo stolto secondo la sua stoltezza per non divenire anche tu simile a lui.</span> <span class="verse"><a name="5">5</a>Rispondi allo stolto secondo la sua stoltezza perché egli non si creda saggio.</span> <span class="verse"><a name="6">6</a>Si taglia i piedi e beve amarezze chi invia messaggi per mezzo di uno stolto.</span> <span class="verse"><a name="7">7</a>Malferme sono le gambe dello zoppo, così una massima sulla bocca degli stolti.</span> <span class="verse"><a name="8">8</a>Come chi lega il sasso alla fionda, così chi attribuisce onori a uno stolto.</span> <span class="verse"><a name="9">9</a>Una spina penetrata nella mano d'un ubriaco, tale è una massima sulla bocca degli stolti.</span> <span class="verse"><a name="10">10</a>Arciere che ferisce tutti i passanti, tale è chi assume uno stolto o un ubriaco.</span> <span class="verse"><a name="11">11</a>Come il cane torna al suo vomito, così lo stolto ripete le sue stoltezze.</span> <span class="verse"><a name="12">12</a>Hai visto un uomo che si crede saggio? E' meglio sperare in uno stolto che in lui.</span> <span class="verse"><a name="13">13</a>Il pigro dice: C'è una belva per la strada, un leone si aggira per le piazze.</span> <span class="verse"><a name="14">14</a>La porta gira sui cardini, così il pigro sul suo letto.</span> <span class="verse"><a name="15">15</a>Il pigro tuffa la mano nel piatto, ma dura fatica a portarla alla bocca.</span> <span class="verse"><a name="16">16</a>Il pigro si crede saggio più di sette persone che rispondono con senno.</span> <span class="verse"><a name="17">17</a>Prende un cane per le orecchie chi si intromette in una lite che non lo riguarda.</span> <span class="verse"><a name="18">18</a>Come un pazzo che scaglia tizzoni e frecce di morte,</span> <span class="verse"><a name="19">19</a>così è quell'uomo che inganna il suo prossimo e poi dice: Ma sì, è stato uno scherzo!.</span> <span class="verse"><a name="20">20</a>Per mancanza di legna il fuoco si spegne; se non c'è il delatore, il litigio si calma.</span> <span class="verse"><a name="21">21</a>Mantice per il carbone e legna per il fuoco, tale è l'attaccabrighe per rattizzar le liti.</span> <span class="verse"><a name="22">22</a>Le parole del sussurrone sono come ghiotti bocconi, esse scendono in fondo alle viscere.</span> <span class="verse"><a name="23">23</a>Come vernice d'argento sopra un coccio di creta sono le labbra lusinghiere con un cuore maligno.</span> <span class="verse"><a name="24">24</a>Chi odia si maschera con le labbra, ma nel suo intimo cova il tradimento;</span> <span class="verse"><a name="25">25</a>anche se usa espressioni melliflue, non ti fidare, perché egli ha sette abomini nel cuore.</span> <span class="verse"><a name="26">26</a>L'odio si copre di simulazione, ma la sua malizia apparirà pubblicamente.</span> <span class="verse"><a name="27">27</a>Chi scava una fossa vi cadrà dentro e chi rotola una pietra, gli ricadrà addosso.</span> <span class="verse"><a name="28">28</a>Una lingua bugiarda odia la verità, una bocca adulatrice produce rovina.</span> </p></div</div></div></body></html>