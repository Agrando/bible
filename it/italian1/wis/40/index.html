<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/wis/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/wis">Wisdom</a> &gt <strong>Chapter 40</strong></div><p><span class="verse"><a name="1">1</a>Una sorte penosa è disposta per ogni uomo, un giogo pesante grava sui figli di Adamo, dal giorno della loro nascita dal grembo materno al giorno del loro ritorno alla madre comune.</span> <span class="verse"><a name="2">2</a>Materia alle loro riflessioni e ansietà per il loro cuore offrono il pensiero di ciò che li attende e il giorno della fine.</span> <span class="verse"><a name="3">3</a>Da chi siede su un trono glorioso fino al misero che giace sulla terra e sulla cenere;</span> <span class="verse"><a name="4">4</a>da chi indossa porpora e corona fino a chi è ricoperto di panno grossolano, non c'è che sdegno, invidia, spavento, agitazione, paura della morte, contese e liti.</span> <span class="verse"><a name="5">5</a>Durante il riposo nel letto il sogno notturno turba le sue cognizioni.</span> <span class="verse"><a name="6">6</a>Per un poco, un istante, riposa; quindi nel sonno, come in un giorno di guardia, è sconvolto dai fantasmi del suo cuore, come chi è scampato da una battaglia.</span> <span class="verse"><a name="7">7</a>Mentre sta per mettersi in salvo si sveglia, meravigliandosi dell'irreale timore.</span> <span class="verse"><a name="8">8</a>E' sorte di ogni essere vivente, dall'uomo alla bestia, ma per i peccatori sette volte tanto:</span> <span class="verse"><a name="9">9</a>morte, sangue, contese, spada, disgrazie, fame, calamità, flagelli.</span> <span class="verse"><a name="10">10</a>Questi mali sono stati creati per i malvagi, per loro causa si ebbe anche il diluvio.</span> <span class="verse"><a name="11">11</a>Quanto è dalla terra alla terra ritorna; quanto è dalle acque rifluisce nel mare.</span> <span class="verse"><a name="12">12</a>Ogni regalo per corrompere e l'ingiustizia spariranno, mentre la lealtà resterà sempre.</span> <span class="verse"><a name="13">13</a>Le ricchezze degli ingiusti si seccheranno come un torrente, come un grande tuono rimbomba via durante la pioggia.</span> <span class="verse"><a name="14">14</a>Come l'ingiusto aprendo le mani si rallegrerà, così i trasgressori cadranno in rovina.</span> <span class="verse"><a name="15">15</a>La stirpe degli empi non aumenterà i suoi rami, le radici impure saranno sopra una pietra dura.</span> <span class="verse"><a name="16">16</a>Il giunco su ogni corso d'acqua e sugli argini di un fiume sarà tagliato prima di ogni altra erba.</span> <span class="verse"><a name="17">17</a>La bontà è come un giardino di benedizioni, la misericordia dura sempre.</span> <span class="verse"><a name="18">18</a>La vita di chi basta a se stesso e del lavoratore sarà dolce, ma più ancora lo sarà per chi trova un tesoro.</span> <span class="verse"><a name="19">19</a>I figli e la fondazione di una città assicurano un nome, ma più ancora sarà stimata una donna senza macchia.</span> <span class="verse"><a name="20">20</a>Vino e musica rallegrano il cuore, ma più ancora lo rallegra l'amore della sapienza.</span> <span class="verse"><a name="21">21</a>Il flauto e l'arpa rendono piacevole il canto, ma più ancora di essi una voce soave.</span> <span class="verse"><a name="22">22</a>L'occhio desidera grazia e bellezza, ma più ancora di esse il verde dei campi.</span> <span class="verse"><a name="23">23</a>Il compagno e l'amico si incontrano a tempo opportuno, ma più ancora di essi moglie e marito.</span> <span class="verse"><a name="24">24</a>I fratelli e un aiuto servono nell'afflizione, ma più ancora salverà la carità.</span> <span class="verse"><a name="25">25</a>Oro e argento rendono sicuro il piede, ma ancora di più si apprezza un consiglio.</span> <span class="verse"><a name="26">26</a>Ricchezze e potenza sollevano il cuore, ma più ancora di esse il timore del Signore. Con il timore del Signore non manca nulla; con esso non c'è bisogno di cercare aiuto.</span> <span class="verse"><a name="27">27</a>Il timore del Signore è come un giardino di benedizioni; la sua protezione vale più di qualsiasi altra gloria.</span> <span class="verse"><a name="28">28</a>Figlio, non vivere da mendicante. E' meglio morire che mendicare.</span> <span class="verse"><a name="29">29</a>Un uomo che guarda alla tavola altrui ha una vita che non si può chiamar tale. Si contaminerà con cibi stranieri; l'uomo sapiente ed educato se ne guarderà.</span> <span class="verse"><a name="30">30</a>Nella bocca sarà dolce il mendicare per un impudente, ma nel suo ventre brucerà come fuoco.</span> </p></div</div></div></body></html>