<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/wis/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/wis">Wisdom</a> &gt <strong>Chapter 26</strong></div><p><span class="verse"><a name="1">1</a>Beato il marito di una donna virtuosa; il numero dei suoi giorni sarà doppio.</span> <span class="verse"><a name="2">2</a>Una brava moglie è la gioia del marito, questi trascorrerà gli anni in pace.</span> <span class="verse"><a name="3">3</a>Una donna virtuosa è una buona sorte, viene assegnata a chi teme il Signore.</span> <span class="verse"><a name="4">4</a>Ricco o povero il cuore di lui ne gioisce, in ogni tempo il suo volto appare sereno.</span> <span class="verse"><a name="5">5</a>Tre cose teme il mio cuore, per la quarta sono spaventato: una calunnia diffusa in città, un tumulto di popolo e una falsa accusa: tutto questo è peggiore della morte;</span> <span class="verse"><a name="6">6</a>ma crepacuore e lutto è una donna gelosa di un'altra e il flagello della sua lingua si lega con tutti.</span> <span class="verse"><a name="7">7</a>Giogo di buoi sconnesso è una donna malvagia, colui che la domina è come chi acchiappa uno scorpione.</span> <span class="verse"><a name="8">8</a>Gran motivo di sdegno una donna ubriaca, non riuscirà a nascondere la vergogna.</span> <span class="verse"><a name="9">9</a>La scostumatezza di una donna è nell'eccitazione degli sguardi, si riconosce dalle sue occhiate.</span> <span class="verse"><a name="10">10</a>Fà buona guardia a una figlia libertina, perché non ne approfitti, se trova indulgenza.</span> <span class="verse"><a name="11">11</a>Guàrdati dal seguire un occhio impudente, non meravigliarti se ti spinge verso il male.</span> <span class="verse"><a name="12">12</a>Come un viandante assetato apre la bocca e beve qualsiasi acqua a lui vicina, così essa siede davanti a ogni palo e apre a qualsiasi freccia la faretra.</span> <span class="verse"><a name="13">13</a>La grazia di una donna allieta il marito, la sua scienza gli rinvigorisce le ossa.</span> <span class="verse"><a name="14">14</a>E' un dono del Signore una donna silenziosa, non c'è compenso per una donna educata.</span> <span class="verse"><a name="15">15</a>Grazia su grazia è una donna pudica, non si può valutare il peso di un'anima modesta.</span> <span class="verse"><a name="16">16</a>Il sole risplende sulle montagne del Signore, la bellezza di una donna virtuosa adorna la sua casa.</span> <span class="verse"><a name="17">17</a>Lampada che arde sul candelabro santo, così la bellezza del volto su giusta statura.</span> <span class="verse"><a name="18">18</a>Colonne d'oro su base d'argento, tali sono gambe graziose su solidi piedi.</span> <span class="verse"><a name="19">19</a>Due cose mi serrano il cuore, la terza mi provoca all'ira: un guerriero che languisca nella miseria, uomini saggi trattati con disprezzo, chi passa dalla giustizia al peccato; il Signore lo tiene pronto per la spada.</span> <span class="verse"><a name="20">20</a>A stento un commerciante sarà esente da colpe, un rivenditore non sarà immune dal peccato.</span> </p></div</div></div></body></html>