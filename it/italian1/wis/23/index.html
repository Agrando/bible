<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/wis/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/wis">Wisdom</a> &gt <strong>Chapter 23</strong></div><p><span class="verse"><a name="1">1</a>Signore, padre e padrone della mia vita, non abbandonarmi al loro volere, non lasciarmi cadere a causa loro.</span> <span class="verse"><a name="2">2</a>Chi applicherà la frusta ai miei pensieri, al mio cuore la disciplina della sapienza? Perché non siano risparmiati i miei errori e i miei peccati non restino impuniti,</span> <span class="verse"><a name="3">3</a>perché non si moltiplichino i miei errori e non aumentino di numero i miei peccati, io non cada davanti ai miei avversari e il nemico non gioisca sul mio conto.</span> <span class="verse"><a name="4">4</a>Signore, padre e Dio della mia vita, non mettermi in balìa di sguardi sfrontati</span> <span class="verse"><a name="5">5</a>e allontana da me la concupiscenza.</span> <span class="verse"><a name="6">6</a>Sensualità e libidine non s'impadroniscano di me; a desideri vergognosi non mi abbandonare.</span> <span class="verse"><a name="7">7</a>Figli, ascoltate l'educazione della bocca, chi l'osserva non si perderà.</span> <span class="verse"><a name="8">8</a>Il peccatore è vittima delle proprie labbra, il maldicente e il superbo vi trovano inciampo.</span> <span class="verse"><a name="9">9</a>Non abituare la bocca al giuramento, non abituarti a nominare il nome del Santo.</span> <span class="verse"><a name="10">10</a>Come uno schiavo interrogato di continuo non sarà senza lividure, così chi giura e ha sempre in bocca Dio non sarà esente da peccato.</span> <span class="verse"><a name="11">11</a>Un uomo dai molti giuramenti si riempie di iniquità; il flagello non si allontanerà dalla sua casa. Se cade in fallo, il suo peccato è su di lui; se non ne tiene conto, pecca due volte. Se giura il falso non sarà giustificato, la sua casa si riempirà di sventure.</span> <span class="verse"><a name="12">12</a>C'è un modo di parlare che si può paragonare alla morte; non si trovi nella discendenza di Giacobbe. Dagli uomini pii tutto ciò sia respinto, così non si rotoleranno nei peccati.</span> <span class="verse"><a name="13">13</a>La tua bocca non si abitui a volgarità grossolane, in esse infatti c'è motivo di peccato.</span> <span class="verse"><a name="14">14</a>Ricorda tuo padre e tua madre, quando siedi tra i grandi, non dimenticarli mai davanti a costoro, e per abitudine non dire sciocchezze; potresti desiderare di non essere nato e maledire il giorno della tua nascita.</span> <span class="verse"><a name="15">15</a>Un uomo abituato a discorsi ingiuriosi non si correggerà in tutta la sua vita.</span> <span class="verse"><a name="16">16</a>Due specie di colpe moltiplicano i peccati, la terza provoca l'ira:</span> <span class="verse"><a name="17">17</a>una passione ardente come fuoco acceso non si calmerà finché non sarà consumata; un uomo impudico nel suo corpo non smetterà finché non lo divori il fuoco; per l'uomo impuro ogni pane è appetitoso, non si stancherà finché non muoia.</span> <span class="verse"><a name="18">18</a>L'uomo infedele al proprio letto dice fra sé: Chi mi vede? Tenebra intorno a me e le mura mi nascondono; nessuno mi vede, che devo temere? Dei miei peccati non si ricorderà l'Altissimo.</span> <span class="verse"><a name="19">19</a>Il suo timore riguarda solo gli occhi degli uomini; non sa che gli occhi del Signore sono miriadi di volte più luminosi del sole; essi vedono tutte le azioni degli uomini e penetrano fin nei luoghi più segreti.</span> <span class="verse"><a name="20">20</a>Tutte le cose, prima che fossero create, gli erano note; allo stesso modo anche dopo la creazione.</span> <span class="verse"><a name="21">21</a>Quest'uomo sarà punito nelle piazze della città, sarà preso dove meno se l'aspetta.</span> <span class="verse"><a name="22">22</a>Così della donna che abbandona suo marito, e gli presenta eredi avuti da un estraneo.</span> <span class="verse"><a name="23">23</a>Prima di tutto ha disobbedito alle leggi dell'Altissimo, in secondo luogo ha commesso un torto verso il marito, in terzo luogo si è macchiata di adulterio e ha introdotto in casa figli di un estraneo.</span> <span class="verse"><a name="24">24</a>Costei sarà trascinata davanti all'assemblea e si procederà a un'inchiesta sui suoi figli.</span> <span class="verse"><a name="25">25</a>I suoi figli non avranno radici, i suoi rami non porteranno frutto.</span> <span class="verse"><a name="26">26</a>Lascerà il suo ricordo in maledizione, la sua infamia non sarà cancellata.</span> <span class="verse"><a name="27">27</a>I superstiti sapranno che nulla è meglio del timore del Signore, nulla più dolce dell'osservare i suoi comandamenti.</span> </p></div</div></div></body></html>