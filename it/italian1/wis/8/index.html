<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/wis/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/wis">Wisdom</a> &gt <strong>Chapter 8</strong></div><p><span class="verse"><a name="1">1</a>Non litigare con un uomo potente per non cadere poi nelle sue mani.</span> <span class="verse"><a name="2">2</a>Non litigare con un uomo ricco, perché egli non t'opponga il peso del suo danaro, poiché l'oro ha corrotto molti e ha fatto deviare il cuore dei re.</span> <span class="verse"><a name="3">3</a>Non litigare con un uomo linguacciuto e non aggiungere legna sul suo fuoco.</span> <span class="verse"><a name="4">4</a>Non scherzare con l'ignorante, perché non siano disprezzati i tuoi antenati.</span> <span class="verse"><a name="5">5</a>Non insultare un uomo convertito dal peccato, ricòrdati che siamo tutti degni di pena.</span> <span class="verse"><a name="6">6</a>Non disprezzare un uomo quando è vecchio, perché anche di noi alcuni invecchieranno.</span> <span class="verse"><a name="7">7</a>Non gioire per la morte di qualcuno; ricòrdati che tutti moriremo.</span> <span class="verse"><a name="8">8</a>Non disdegnare i discorsi dei saggi, medita piuttosto le loro massime, perché da essi imparerai la dottrina e potrai essere a servizio dei grandi.</span> <span class="verse"><a name="9">9</a>Non trascurare i discorsi dei vecchi, perché anch'essi hanno imparato dai loro padri; da essi imparerai l'accorgimento e come rispondere a tempo opportuno.</span> <span class="verse"><a name="10">10</a>Non attizzare le braci del peccatore, per non bruciare nel fuoco della sua fiamma.</span> <span class="verse"><a name="11">11</a>Non ritirarti dalla presenza del violento, perché egli non ponga un agguato contro di te.</span> <span class="verse"><a name="12">12</a>Non imprestare a un uomo più forte di te; quello che gli hai prestato, consideralo come perduto.</span> <span class="verse"><a name="13">13</a>Non garantire oltre la tua possibilità; se hai garantito, preòccupati di soddisfare.</span> <span class="verse"><a name="14">14</a>Non muovere causa a un giudice, perché giudicheranno in suo favore secondo il suo parere.</span> <span class="verse"><a name="15">15</a>Con un avventuriero non metterti in viaggio, per paura che ti diventi insopportabile; egli agirà secondo il suo capriccio e andrai con lui in rovina per la sua insipienza.</span> <span class="verse"><a name="16">16</a>Non litigare con un irascibile e non traversare con lui un luogo solitario, perché ai suoi occhi il sangue è come nulla, dove non c'è possibilità di aiuto ti assalirà.</span> <span class="verse"><a name="17">17</a>Non consigliarti con lo stolto, perché non saprà mantenere un segreto.</span> <span class="verse"><a name="18">18</a>Davanti a uno straniero non fare nulla di riservato, perché non sai che cosa ne seguirà.</span> <span class="verse"><a name="19">19</a>Con un uomo qualsiasi non aprire il tuo cuore ed egli non abbia a portar via il tuo bene.</span> </p></div</div></div></body></html>