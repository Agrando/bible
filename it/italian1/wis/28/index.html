<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/wis/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/wis">Wisdom</a> &gt <strong>Chapter 28</strong></div><p><span class="verse"><a name="1">1</a>Chi si vendica avrà la vendetta dal Signore ed egli terrà sempre presenti i suoi peccati.</span> <span class="verse"><a name="2">2</a>Perdona l'offesa al tuo prossimo e allora per la tua preghiera ti saranno rimessi i peccati.</span> <span class="verse"><a name="3">3</a>Se qualcuno conserva la collera verso un altro uomo, come oserà chiedere la guarigione al Signore?</span> <span class="verse"><a name="4">4</a>Egli non ha misericordia per l'uomo suo simile, e osa pregare per i suoi peccati?</span> <span class="verse"><a name="5">5</a>Egli, che è soltanto carne, conserva rancore; chi perdonerà i suoi peccati?</span> <span class="verse"><a name="6">6</a>Ricòrdati della tua fine e smetti di odiare, ricòrdati della corruzione e della morte e resta fedele ai comandamenti.</span> <span class="verse"><a name="7">7</a>Ricòrdati dei comandamenti e non aver rancore verso il prossimo, dell'alleanza con l'Altissimo e non far conto dell'offesa subìta.</span> <span class="verse"><a name="8">8</a>Astieniti dalle risse e sarai lontano dal peccato, perché un uomo passionale attizza una rissa.</span> <span class="verse"><a name="9">9</a>Un uomo peccatore semina discordia tra gli amici e tra persone pacifiche diffonde calunnie.</span> <span class="verse"><a name="10">10</a>Secondo la materia del fuoco, esso s'infiamma, una rissa divampa secondo la sua violenza; il furore di un uomo è proporzionato alla sua forza, la sua ira cresce in base alla sua ricchezza.</span> <span class="verse"><a name="11">11</a>Una lite concitata accende il fuoco, una rissa violenta fa versare sangue.</span> <span class="verse"><a name="12">12</a>Se soffi su una scintilla, si accende; se vi sputi sopra, si spegne; eppure ambedue le cose escono dalla tua bocca.</span> <span class="verse"><a name="13">13</a>Maledici il delatore e l'uomo di doppia lingua, perché fa perire molti che vivono in pace.</span> <span class="verse"><a name="14">14</a>Una lingua maldicente ha sconvolto molti, li ha scacciati di nazione in nazione; ha demolito forti città e ha rovinato casati potenti.</span> <span class="verse"><a name="15">15</a>Una lingua maldicente ha fatto ripudiare donne eccellenti, privandole del frutto delle loro fatiche.</span> <span class="verse"><a name="16">16</a>Chi le presta attenzione non trova pace, dalla sua dimora scompare la serenità.</span> <span class="verse"><a name="17">17</a>Un colpo di frusta produce lividure, ma un colpo di lingua rompe le ossa.</span> <span class="verse"><a name="18">18</a>Molti sono caduti a fil di spada, ma non quanti sono periti per colpa della lingua.</span> <span class="verse"><a name="19">19</a>Beato chi se ne guarda, chi non è esposto al suo furore, chi non ha trascinato il suo giogo e non è stato legato con le sue catene.</span> <span class="verse"><a name="20">20</a>Il suo giogo è un giogo di ferro; le sue catene catene di bronzo.</span> <span class="verse"><a name="21">21</a>Spaventosa è la morte che procura, in confronto è preferibile la tomba.</span> <span class="verse"><a name="22">22</a>Essa non ha potere sugli uomini pii, questi non bruceranno alla sua fiamma.</span> <span class="verse"><a name="23">23</a>Quanti abbandonano il Signore in essa cadranno, fra costoro divamperà senza spegnersi. Si avventerà contro di loro come un leone e come una pantera ne farà scempio.</span> <span class="verse"><a name="24">24</a>Ecco, recingi pure la tua proprietà con siepe spinosa, lega in un sacchetto l'argento e l'oro,</span> <span class="verse"><a name="25">25</a>ma controlla anche le tue parole pesandole e chiudi con porte e catenaccio la bocca.</span> <span class="verse"><a name="26">26</a>Stà attento a non sbagliare a causa della lingua, perché tu non cada davanti a chi ti insidia.</span> </p></div</div></div></body></html>