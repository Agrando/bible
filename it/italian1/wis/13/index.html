<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/wis/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/wis">Wisdom</a> &gt <strong>Chapter 13</strong></div><p><span class="verse"><a name="1">1</a>Chi maneggia la pece si sporca, chi frequenta il superbo diviene simile a lui.</span> <span class="verse"><a name="2">2</a>Non portare un peso troppo grave, non associarti ad uno più forte e più ricco di te. Come una pentola di coccio farà società con una caldaia? Questa l'urterà e quella andrà in frantumi.</span> <span class="verse"><a name="3">3</a>Il ricco commette ingiustizia e per di più grida forte, il povero riceve ingiustizia e per di più deve scusarsi.</span> <span class="verse"><a name="4">4</a>Se puoi essergli utile, approfitterà di te; se hai bisogno, ti abbandonerà.</span> <span class="verse"><a name="5">5</a>Se possiedi, vivrà con te; ti spoglierà e non ne avrà alcuna pena.</span> <span class="verse"><a name="6">6</a>Ha bisogno di te? Ti imbroglierà, ti sorriderà e ti darà una speranza, ti rivolgerà belle parole e domanderà: Di che cosa hai bisogno?.</span> <span class="verse"><a name="7">7</a>Ti farà arrossire con i suoi banchetti, finché non ti avrà spremuto due o tre volte. Alla fine ti deriderà; poi vedendoti ti eviterà e scuoterà il capo davanti a te.</span> <span class="verse"><a name="8">8</a>Stà attento a non lasciarti imbrogliare né umiliare per la tua stoltezza.</span> <span class="verse"><a name="9">9</a>Quando un potente ti chiama, allontànati; egli ti chiamerà sempre di più.</span> <span class="verse"><a name="10">10</a>Non essere invadente per non essere respinto, ma non allontanarti troppo per non essere dimenticato.</span> <span class="verse"><a name="11">11</a>Non credere di trattare alla pari con lui e non fidarti delle sue molte parole;</span> <span class="verse"><a name="12">12</a>con la sua molta loquacità ti metterà alla prova e quasi sorridendo ti esaminerà.</span> <span class="verse"><a name="13">13</a>Spietato chi non mantiene le parole, non ti risparmierà maltrattamenti e catene.</span> <span class="verse"><a name="14">14</a>Guardati e stà attento, perché cammini insieme alla tua rovina.</span> <span class="verse"><a name="15">15</a>Ogni creatura vivente ama il suo simile, ogni uomo il suo vicino.</span> <span class="verse"><a name="16">16</a>Ogni essere si accoppia secondo la sua specie; l'uomo si associa a chi gli è simile.</span> <span class="verse"><a name="17">17</a>Che cosa vi può essere in comune tra il lupo e l'agnello? Lo stesso accade fra il peccatore e il pio.</span> <span class="verse"><a name="18">18</a>Quale pace può esservi fra la iena e il cane? Quale intesa tra il ricco e il povero?</span> <span class="verse"><a name="19">19</a>Sono preda dei leoni gli ònagri nel deserto; così pascolo dei ricchi sono i poveri.</span> <span class="verse"><a name="20">20</a>La condizione umile è in abominio al superbo, così il povero è in abominio al ricco.</span> <span class="verse"><a name="21">21</a>Se il ricco vacilla, è sostenuto dagli amici; se il povero cade, anche dagli amici è respinto.</span> <span class="verse"><a name="22">22</a>Se cade il ricco, molti lo aiutano; dice cose insulse? Eppure lo si felicita. Se cade il povero, lo si rimprovera; se dice cose assennate, non ci si bada.</span> <span class="verse"><a name="23">23</a>Parla il ricco, tutti tacciono ed esaltano fino alle nuvole il suo discorso. Parla il povero e dicono: Chi è costui?. Se inciampa, l'aiutano a cadere.</span> <span class="verse"><a name="24">24</a>La ricchezza è buona, se è senza peccato; la povertà è cattiva a detta dell'empio.</span> <span class="verse"><a name="25">25</a>Il cuore dell'uomo cambia il suo volto o in bene o in male.</span> <span class="verse"><a name="26">26</a>Indice di un cuore buono è una faccia gioiosa, ma la scoperta di proverbi è un lavoro ben faticoso.</span> </p></div</div></div></body></html>