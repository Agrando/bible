<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/wis/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/wis">Wisdom</a> &gt <strong>Chapter 1</strong></div><p><span class="verse"><a name="1">1</a>Ogni sapienza viene dal Signore ed è sempre con lui.</span> <span class="verse"><a name="2">2</a>La sabbia del mare, le gocce della pioggia e i giorni del mondo chi potrà contarli?</span> <span class="verse"><a name="3">3</a>L'altezza del cielo, l'estensione della terra, la profondità dell'abisso chi potrà esplorarle?</span> <span class="verse"><a name="4">4</a>Prima di ogni cosa fu creata la sapienza e la saggia prudenza è da sempre.</span> <span class="verse"><a name="5">5</a>A chi fu rivelata la radice della sapienza? Chi conosce i suoi disegni?</span> <span class="verse"><a name="6">6</a>Uno solo è sapiente, molto terribile, seduto sopra il trono.</span> <span class="verse"><a name="7">7</a>Il Signore ha creato la sapienza; l'ha vista e l'ha misurata, l'ha diffusa su tutte le sue opere,</span> <span class="verse"><a name="8">8</a>su ogni mortale, secondo la sua generosità, la elargì a quanti lo amano.</span> <span class="verse"><a name="9">9</a>Il timore del Signore è gloria e vanto, gioia e corona di esultanza.</span> <span class="verse"><a name="10">10</a>Il timore del Signore allieta il cuore e dà contentezza, gioia e lunga vita.</span> <span class="verse"><a name="11">11</a>Per chi teme il Signore andrà bene alla fine, sarà benedetto nel giorno della sua morte.</span> <span class="verse"><a name="12">12</a>Principio della sapienza è temere il Signore; essa fu creata con i fedeli nel seno materno.</span> <span class="verse"><a name="13">13</a>Tra gli uomini essa ha posto il nido, fondamento perenne; resterà fedelmente con i loro discendenti.</span> <span class="verse"><a name="14">14</a>Pienezza della sapienza è temere il Signore; essa inebria di frutti i propri devoti.</span> <span class="verse"><a name="15">15</a>Tutta la loro casa riempirà di cose desiderabili, i magazzini dei suoi frutti.</span> <span class="verse"><a name="16">16</a>Corona della sapienza è il timore del Signore; fa fiorire la pace e la salute.</span> <span class="verse"><a name="17">17</a>Dio ha visto e misurato la sapienza; ha fatto piovere la scienza e il lume dell'intelligenza; ha esaltato la gloria di quanti la possiedono.</span> <span class="verse"><a name="18">18</a>Radice della sapienza è temere il Signore; i suoi rami sono lunga vita.</span> <span class="verse"><a name="19">19</a>La collera ingiusta non si potrà giustificare, poiché il traboccare della sua passione sarà la sua rovina.</span> <span class="verse"><a name="20">20</a>Il paziente sopporterà per qualche tempo; alla fine sgorgherà la sua gioia;</span> <span class="verse"><a name="21">21</a>per qualche tempo terrà nascoste le parole e le labbra di molti celebreranno la sua intelligenza.</span> <span class="verse"><a name="22">22</a>Fra i tesori della sapienza sono le massime istruttive, ma per il peccatore la pietà è un abominio.</span> <span class="verse"><a name="23">23</a>Se desideri la sapienza, osserva i comandamenti; allora il Signore te la concederà.</span> <span class="verse"><a name="24">24</a>Il timore del Signore è sapienza e istruzione, si compiace della fiducia e della mansuetudine.</span> <span class="verse"><a name="25">25</a>Non essere disobbediente al timore del Signore e non avvicinarti ad esso con doppiezza di cuore.</span> <span class="verse"><a name="26">26</a>Non essere finto davanti agli uomini e controlla le tue parole.</span> <span class="verse"><a name="27">27</a>Non esaltarti per non cadere e per non attirarti il disonore;</span> <span class="verse"><a name="28">28</a>il Signore svelerà i tuoi segreti e ti umilierà davanti all'assemblea,</span> <span class="verse"><a name="29">29</a>perché non hai ricercato il timore del Signore e il tuo cuore è pieno di inganno.</span> </p></div</div></div></body></html>