<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/wis/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/wis">Wisdom</a> &gt <strong>Chapter 35</strong></div><p><span class="verse"><a name="1">1</a>Chi osserva la legge moltiplica le offerte; chi adempie i comandamenti offre un sacrificio di comunione.</span> <span class="verse"><a name="2">2</a>Chi serba riconoscenza offre fior di farina, chi pratica l'elemosina fa sacrifici di lode.</span> <span class="verse"><a name="3">3</a>Cosa gradita al Signore è astenersi dalla malvagità, sacrificio espiatorio è astenersi dall'ingiustizia.</span> <span class="verse"><a name="4">4</a>Non presentarti a mani vuote davanti al Signore, tutto questo è richiesto dai comandamenti.</span> <span class="verse"><a name="5">5</a>L'offerta del giusto arricchisce l'altare, il suo profumo sale davanti all'Altissimo.</span> <span class="verse"><a name="6">6</a>Il sacrificio dell'uomo giusto è gradito, il suo memoriale non sarà dimenticato.</span> <span class="verse"><a name="7">7</a>Glorifica il Signore con animo generoso, non essere avaro nelle primizie che offri.</span> <span class="verse"><a name="8">8</a>In ogni offerta mostra lieto il tuo volto, consacra con gioia la decima.</span> <span class="verse"><a name="9">9</a>Dà all'Altissimo in base al dono da lui ricevuto, dà di buon animo secondo la tua possibilità,</span> <span class="verse"><a name="10">10</a>perché il Signore è uno che ripaga, e sette volte ti restituirà.</span> <span class="verse"><a name="11">11</a>Non cercare di corromperlo con doni, non accetterà, non confidare su una vittima ingiusta,</span> <span class="verse"><a name="12">12</a>perché il Signore è giudice e non v'è presso di lui preferenza di persone.</span> <span class="verse"><a name="13">13</a>Non è parziale con nessuno contro il povero, anzi ascolta proprio la preghiera dell'oppresso.</span> <span class="verse"><a name="14">14</a>Non trascura la supplica dell'orfano né la vedova, quando si sfoga nel lamento.</span> <span class="verse"><a name="15">15</a>Le lacrime della vedova non scendono forse sulle sue guance e il suo grido non si alza contro chi gliele fa versare?</span> <span class="verse"><a name="16">16</a>Chi venera Dio sarà accolto con benevolenza, la sua preghiera giungerà fino alle nubi.</span> <span class="verse"><a name="17">17</a>La preghiera dell'umile penetra le nubi, finché non sia arrivata, non si contenta;</span> <span class="verse"><a name="18">18</a>non desiste finché l'Altissimo non sia intervenuto, rendendo soddisfazione ai giusti e ristabilendo l'equità.</span> <span class="verse"><a name="19">19</a>Il Signore non tarderà e non si mostrerà indulgente sul loro conto,</span> <span class="verse"><a name="20">20</a>finché non abbia spezzato le reni agli spietati e si sia vendicato delle nazioni;</span> <span class="verse"><a name="21">21</a>finché non abbia estirpato la moltitudine dei violenti e frantumato lo scettro degli ingiusti;</span> <span class="verse"><a name="22">22</a>finché non abbia reso a ognuno secondo le sue azioni e vagliato le opere degli uomini secondo le loro intenzioni;</span> <span class="verse"><a name="23">23</a>finché non abbia fatto giustizia al suo popolo e non lo abbia allietato con la sua misericordia.</span> <span class="verse"><a name="24">24</a>Bella è la misericordia al tempo dell'afflizione, come le nubi apportatrici di pioggia in tempo di siccità.</span> </p></div</div></div></body></html>