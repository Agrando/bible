<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/wis/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/wis">Wisdom</a> &gt <strong>Chapter 7</strong></div><p><span class="verse"><a name="1">1</a>Non fare il male, perché il male non ti prenda.</span> <span class="verse"><a name="2">2</a>Allontànati dall'iniquità ed essa si allontanerà da te.</span> <span class="verse"><a name="3">3</a>Figlio, non seminare nei solchi dell'ingiustizia per non raccoglierne sette volte tanto.</span> <span class="verse"><a name="4">4</a>Non domandare al Signore il potere né al re un posto di onore.</span> <span class="verse"><a name="5">5</a>Non farti giusto davanti al Signore né saggio davanti al re.</span> <span class="verse"><a name="6">6</a>Non cercare di divenire giudice, che poi ti manchi la forza di estirpare l'ingiustizia; altrimenti temeresti alla presenza del potente e getteresti una macchia sulla tua dirittura.</span> <span class="verse"><a name="7">7</a>Non offendere l'assemblea della città e non degradarti in mezzo al popolo.</span> <span class="verse"><a name="8">8</a>Non ti impigliare due volte nel peccato, perché neppure di uno resterai impunito.</span> <span class="verse"><a name="9">9</a>Non dire: Egli guarderà all'abbondanza dei miei doni, e quando farò l'offerta al Dio altissimo egli l'accetterà.</span> <span class="verse"><a name="10">10</a>Non mancar di fiducia nella tua preghiera e non trascurare di fare elemosina.</span> <span class="verse"><a name="11">11</a>Non deridere un uomo dall'animo amareggiato, poiché c'è chi umilia e innalza.</span> <span class="verse"><a name="12">12</a>Non fabbricare menzogne contro tuo fratello e neppure qualcosa di simile contro l'amico.</span> <span class="verse"><a name="13">13</a>Non volere in nessun modo ricorrere alla menzogna, perché le sue conseguenze non sono buone.</span> <span class="verse"><a name="14">14</a>Non parlar troppo nell'assemblea degli anziani e non ripetere le parole della tua preghiera.</span> <span class="verse"><a name="15">15</a>Non disprezzare il lavoro faticoso, neppure l'agricoltura creata dall'Altissimo.</span> <span class="verse"><a name="16">16</a>Non unirti alla moltitudine dei peccatori, ricòrdati che la collera divina non tarderà.</span> <span class="verse"><a name="17">17</a>Umilia profondamente la tua anima, perché castigo dell'empio sono fuoco e vermi.</span> <span class="verse"><a name="18">18</a>Non cambiare un amico per interesse, né un fratello fedele per l'oro di Ofir.</span> <span class="verse"><a name="19">19</a>Non disdegnare una sposa saggia e buona, poiché la sua bontà val più dell'oro.</span> <span class="verse"><a name="20">20</a>Non maltrattare uno schiavo che lavora fedelmente né un mercenario che dà tutto se stesso.</span> <span class="verse"><a name="21">21</a>Ami l'anima tua un servo saggio e non ricusargli la libertà.</span> <span class="verse"><a name="22">22</a>Hai bestiame? Abbine cura; se ti è utile, resti in tuo possesso.</span> <span class="verse"><a name="23">23</a>Hai figli? Educali e sottomettili fin dalla giovinezza.</span> <span class="verse"><a name="24">24</a>Hai figlie? Vigila sui loro corpi e non mostrare loro un volto troppo indulgente.</span> <span class="verse"><a name="25">25</a>Accasa una figlia e avrai compiuto un grande affare; ma sposala a un uomo assennato.</span> <span class="verse"><a name="26">26</a>Hai una moglie secondo il tuo cuore? Non ripudiarla; ma di quella odiata non fidarti.</span> <span class="verse"><a name="27">27</a>Onora tuo padre con tutto il cuore e non dimenticare i dolori di tua madre.</span> <span class="verse"><a name="28">28</a>Ricorda che essi ti hanno generato; che darai loro in cambio di quanto ti hanno dato?</span> <span class="verse"><a name="29">29</a>Temi con tutta l'anima il Signore e riverisci i suoi sacerdoti.</span> <span class="verse"><a name="30">30</a>Ama con tutta la forza chi ti ha creato e non trascurare i suoi ministri.</span> <span class="verse"><a name="31">31</a>Temi il Signore e onora il sacerdote, consegna la sua parte, come ti è stato comandato: primizie, sacrifici espiatori, offerta delle spalle, vittima di santificazione e primizie delle cose sante.</span> <span class="verse"><a name="32">32</a>Al povero stendi la tua mano, perché sia perfetta la tua benedizione.</span> <span class="verse"><a name="33">33</a>La tua generosità si estenda a ogni vivente e al morto non negare la tua grazia.</span> <span class="verse"><a name="34">34</a>Non evitare coloro che piangono e con gli afflitti mòstrati afflitto.</span> <span class="verse"><a name="35">35</a>Non indugiare a visitare un malato, perché per questo sarai amato.</span> <span class="verse"><a name="36">36</a>In tutte le tue opere ricordati della tua fine e non cadrai mai nel peccato.</span> </p></div</div></div></body></html>