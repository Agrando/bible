<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/wis/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/wis">Wisdom</a> &gt <strong>Chapter 31</strong></div><p><span class="verse"><a name="1">1</a>L'insonnia per la ricchezza logora il corpo, l'affanno per essa distoglie il sonno.</span> <span class="verse"><a name="2">2</a>L'affanno della veglia tien lontano l'assopirsi, come una grave malattia bandisce il sonno.</span> <span class="verse"><a name="3">3</a>Un ricco fatica nell'accumulare ricchezze e se smette, si ingolfa nei piaceri.</span> <span class="verse"><a name="4">4</a>Un povero fatica nelle privazioni della vita e se smette, cade nell'indigenza.</span> <span class="verse"><a name="5">5</a>Chi ama l'oro non sarà esente da colpa, chi insegue il denaro per esso peccherà.</span> <span class="verse"><a name="6">6</a>Molti sono andati in rovina a causa dell'oro, il loro disastro era davanti a loro.</span> <span class="verse"><a name="7">7</a>E' una trappola per quanti ne sono entusiasti, ogni insensato vi resta preso.</span> <span class="verse"><a name="8">8</a>Beato il ricco, che si trova senza macchia e che non corre dietro all'oro.</span> <span class="verse"><a name="9">9</a>Chi è costui? noi lo proclameremo beato: difatti egli ha compiuto meraviglie in mezzo al suo popolo.</span> <span class="verse"><a name="10">10</a>Chi ha subìto la prova, risultando perfetto? Sarà un titolo di gloria per lui. Chi, potendo trasgredire, non ha trasgredito, e potendo compiere il male, non lo ha fatto?</span> <span class="verse"><a name="11">11</a>Si consolideranno i suoi beni e l'assemblea celebrerà le sue beneficenze.</span> <span class="verse"><a name="12">12</a>Hai davanti una tavola sontuosa? Non spalancare verso di essa la tua bocca e non dire: Che abbondanza qua sopra.</span> <span class="verse"><a name="13">13</a>Ricòrdati che l'occhio cattivo è un male. Che cosa è stato creato peggiore dell'occhio? Per questo esso lacrima in ogni circostanza.</span> <span class="verse"><a name="14">14</a>Dove guarda l'ospite, non stendere la mano; non intingere nel piatto insieme con lui.</span> <span class="verse"><a name="15">15</a>Giudica le esigenze del prossimo dalle tue; e su ogni cosa rifletti.</span> <span class="verse"><a name="16">16</a>Mangia da uomo ciò che ti è posto innanzi; non masticare con voracità per non renderti odioso.</span> <span class="verse"><a name="17">17</a>Sii il primo a smettere per educazione, non essere ingordo per non incorrere nel disprezzo.</span> <span class="verse"><a name="18">18</a>Se siedi tra molti invitati, non essere il primo a stendere la mano.</span> <span class="verse"><a name="19">19</a>Quanto poco è sufficiente per un uomo educato, una volta a letto non si sente soffocato.</span> <span class="verse"><a name="20">20</a>Sonno salubre con uno stomaco ben regolato, al mattino si alza e il suo spirito è libero. Travaglio di insonnia, coliche e vomiti accompagnano l'uomo ingordo.</span> <span class="verse"><a name="21">21</a>Se sei stato forzato a eccedere nei cibi, àlzati, và a vomitare e sarai sollevato.</span> <span class="verse"><a name="22">22</a>Ascoltami, figlio, e non disprezzarmi, alla fine troverai vere le mie parole. In tutte le azioni sii moderato e nessuna malattia ti coglierà.</span> <span class="verse"><a name="23">23</a>Molte labbra loderanno chi è splendido nei banchetti, e vera è la testimonianza della sua munificenza.</span> <span class="verse"><a name="24">24</a>La città mormora di chi è tirchio nei banchetti; ed esatta è la testimonianza della sua avarizia.</span> <span class="verse"><a name="25">25</a>Non fare il forte con il vino, perché ha mandato molti in rovina.</span> <span class="verse"><a name="26">26</a>La fornace prova il metallo nella tempera, così il vino i cuori in una sfida di arroganti.</span> <span class="verse"><a name="27">27</a>Il vino è come la vita per gli uomini, purché tu lo beva con misura. Che vita è quella di chi non ha vino? Questo fu creato per la gioia degli uomini.</span> <span class="verse"><a name="28">28</a>Allegria del cuore e gioia dell'anima è il vino bevuto a tempo e a misura.</span> <span class="verse"><a name="29">29</a>Amarezza dell'anima è il vino bevuto in quantità, con eccitazione e per sfida.</span> <span class="verse"><a name="30">30</a>L'ubriachezza accresce l'ira dello stolto a sua rovina, ne diminuisce le forze e gli procura ferite.</span> <span class="verse"><a name="31">31</a>Durante un banchetto non rimproverare il vicino, non deriderlo nella sua letizia. Non dirgli parola di rimprovero e non tormentarlo col chiedergli ciò che ti deve.</span> </p></div</div></div></body></html>