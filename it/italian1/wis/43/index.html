<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 43</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/wis/43"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/wis">Wisdom</a> &gt <strong>Chapter 43</strong></div><p><span class="verse"><a name="1">1</a>Orgoglio dei cieli è il limpido firmamento, spettacolo celeste in una visione di gloria!</span> <span class="verse"><a name="2">2</a>Il sole mentre appare nel suo sorgere proclama: Che meraviglia è l'opera dell'Altissimo!.</span> <span class="verse"><a name="3">3</a>A mezzogiorno dissecca la terra, e di fronte al suo calore chi può resistere?</span> <span class="verse"><a name="4">4</a>Si soffia nella fornace per ottenere calore, il sole brucia i monti tre volte tanto; emettendo vampe di fuoco, facendo brillare i suoi raggi, abbaglia gli occhi.</span> <span class="verse"><a name="5">5</a>Grande è il Signore che l'ha creato e con la parola ne affretta il rapido corso.</span> <span class="verse"><a name="6">6</a>Anche la luna sempre puntuale nelle sue fasi regola i mesi e determina il tempo.</span> <span class="verse"><a name="7">7</a>Dalla luna dipende l'indicazione delle feste, luminare che decresce fino alla sua scomparsa.</span> <span class="verse"><a name="8">8</a>Da essa il mese prende nome, mirabilmente crescendo secondo le fasi. E' un'insegna per le milizie nell'alto splendendo nel firmamento del cielo.</span> <span class="verse"><a name="9">9</a>Bellezza del cielo la gloria degli astri, ornamento splendente nelle altezze del Signore.</span> <span class="verse"><a name="10">10</a>Si comportano secondo gli ordini del Santo, non si stancano al loro posto di sentinelle.</span> <span class="verse"><a name="11">11</a>Osserva l'arcobaleno e benedici colui che l'ha fatto, è bellissimo nel suo splendore.</span> <span class="verse"><a name="12">12</a>Avvolge il cielo con un cerchio di gloria, l'hanno teso le mani dell'Altissimo.</span> <span class="verse"><a name="13">13</a>Con un comando invia la neve, fa guizzare i fulmini del suo giudizio.</span> <span class="verse"><a name="14">14</a>Così si aprono i depositi e le nubi volano via come uccelli.</span> <span class="verse"><a name="15">15</a>Con potenza condensa le nubi, che si polverizzano in chicchi di grandine. [16a]Al suo apparire sussultano i monti; [17a]il rumore del suo tuono fa tremare la terra. [16b]Secondo il suo volere soffia lo scirocco, [17b]così anche l'uragano del nord e il turbine di vento.</span> <span class="verse"><a name="16">16</a>Fa scendere la neve come uccelli che si posano, come cavallette che si posano è la sua discesa; l'occhio ammira la bellezza del suo candore e il cuore stupisce nel vederla fioccare.</span> <span class="verse"><a name="17">17</a>Riversa sulla terra la brina come il sale, che gelandosi forma come tante punte di spine.</span> <span class="verse"><a name="18">18</a>Soffia la gelida tramontana, sull'acqua si condensa il ghiaccio; esso si posa sull'intera massa d'acqua, che si riveste come di corazza.</span> <span class="verse"><a name="19">19</a>Inaridisce i monti e brucia il deserto; divora l'erba come un fuoco.</span> <span class="verse"><a name="20">20</a>Il rimedio di tutto, un annuvolamento improvviso, l'arrivo della rugiada ristora dal caldo.</span> <span class="verse"><a name="21">21</a>Dio con la sua parola ha domato l'abisso e vi ha piantato isole.</span> <span class="verse"><a name="22">22</a>I naviganti parlano dei pericoli del mare, a sentirli con i nostri orecchi restiamo stupiti;</span> <span class="verse"><a name="23">23</a>là ci sono anche cose singolari e stupende, esseri viventi di ogni specie e mostri marini.</span> <span class="verse"><a name="24">24</a>Per lui il messaggero cammina facilmente, tutto procede secondo la sua parola.</span> <span class="verse"><a name="25">25</a>Potremmo dir molte cose e mai finiremmo; ma per concludere: Egli è tutto!.</span> <span class="verse"><a name="26">26</a>Come potremmo avere la forza per lodarlo? Egli, il Grande, al di sopra di tutte le sue opere.</span> <span class="verse"><a name="27">27</a>Il Signore è terribile e molto grande, e meravigliosa è la sua potenza.</span> <span class="verse"><a name="28">28</a>Nel glorificare il Signore esaltatelo quanto potete, perché ancora più alto sarà. Nell'innalzarlo moltiplicate la vostra forza, non stancatevi, perché mai finirete.</span> <span class="verse"><a name="29">29</a>Chi lo ha contemplato e lo descriverà? Chi può magnificarlo come egli è?</span> <span class="verse"><a name="30">30</a>Ci sono molte cose nascoste più grandi di queste; noi contempliamo solo poche delle sue opere.</span> <span class="verse"><a name="31">31</a>Il Signore infatti ha creato ogni cosa, ha dato la sapienza ai pii.</span> </p></div</div></div></body></html>