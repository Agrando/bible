<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 71</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/ps/71"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/ps">Psalms</a> &gt <strong>Chapter 71</strong></div><p><span class="verse"><a name="1">1</a>In te mi rifugio, Signore, ch'io non resti confuso in eterno.</span> <span class="verse"><a name="2">2</a>Liberami, difendimi per la tua giustizia, porgimi ascolto e salvami.</span> <span class="verse"><a name="3">3</a>Sii per me rupe di difesa, baluardo inaccessibile, poiché tu sei mio rifugio e mia fortezza.</span> <span class="verse"><a name="4">4</a>Mio Dio, salvami dalle mani dell'empio, dalle mani dell'iniquo e dell'oppressore.</span> <span class="verse"><a name="5">5</a>Sei tu, Signore, la mia speranza, la mia fiducia fin dalla mia giovinezza.</span> <span class="verse"><a name="6">6</a>Su di te mi appoggiai fin dal grembo materno, dal seno di mia madre tu sei il mio sostegno; a te la mia lode senza fine.</span> <span class="verse"><a name="7">7</a>Sono parso a molti quasi un prodigio: eri tu il mio rifugio sicuro.</span> <span class="verse"><a name="8">8</a>Della tua lode è piena la mia bocca, della tua gloria, tutto il giorno.</span> <span class="verse"><a name="9">9</a>Non mi respingere nel tempo della vecchiaia, non abbandonarmi quando declinano le mie forze.</span> <span class="verse"><a name="10">10</a>Contro di me parlano i miei nemici, coloro che mi spiano congiurano insieme:</span> <span class="verse"><a name="11">11</a>Dio lo ha abbandonato, inseguitelo, prendetelo, perché non ha chi lo liberi.</span> <span class="verse"><a name="12">12</a>O Dio, non stare lontano: Dio mio, vieni presto ad aiutarmi.</span> <span class="verse"><a name="13">13</a>Siano confusi e annientati quanti mi accusano, siano coperti d'infamia e di vergogna quanti cercano la mia sventura.</span> <span class="verse"><a name="14">14</a>Io, invece, non cesso di sperare, moltiplicherò le tue lodi.</span> <span class="verse"><a name="15">15</a>La mia bocca annunzierà la tua giustizia, proclamerà sempre la tua salvezza, che non so misurare.</span> <span class="verse"><a name="16">16</a>Dirò le meraviglie del Signore, ricorderò che tu solo sei giusto.</span> <span class="verse"><a name="17">17</a>Tu mi hai istruito, o Dio, fin dalla giovinezza e ancora oggi proclamo i tuoi prodigi.</span> <span class="verse"><a name="18">18</a>E ora, nella vecchiaia e nella canizie, Dio, non abbandonarmi, finché io annunzi la tua potenza, a tutte le generazioni le tue meraviglie.</span> <span class="verse"><a name="19">19</a>La tua giustizia, Dio, è alta come il cielo, tu hai fatto cose grandi: chi è come te, o Dio?</span> <span class="verse"><a name="20">20</a>Mi hai fatto provare molte angosce e sventure: mi darai ancora vita, mi farai risalire dagli abissi della terra,</span> <span class="verse"><a name="21">21</a>accrescerai la mia grandezza e tornerai a consolarmi.</span> <span class="verse"><a name="22">22</a>Allora ti renderò grazie sull'arpa, per la tua fedeltà, o mio Dio; ti canterò sulla cetra, o santo d'Israele.</span> <span class="verse"><a name="23">23</a>Cantando le tue lodi, esulteranno le mie labbra e la mia vita, che tu hai riscattato.</span> <span class="verse"><a name="24">24</a>Anche la mia lingua tutto il giorno proclamerà la tua giustizia, quando saranno confusi e umiliati quelli che cercano la mia rovina.</span> </p></div</div></div></body></html>