<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/ps/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/ps">Psalms</a> &gt <strong>Chapter 39</strong></div><p><span class="verse"><a name="1">1</a>Al maestro del coro, Iditun. Salmo. Di Davide.</span> <span class="verse"><a name="2">2</a>Ho detto: Veglierò sulla mia condotta per non peccare con la mia lingua; porrò un freno alla mia bocca mentre l'empio mi sta dinanzi.</span> <span class="verse"><a name="3">3</a>Sono rimasto quieto in silenzio: tacevo privo di bene, la sua fortuna ha esasperato il mio dolore.</span> <span class="verse"><a name="4">4</a>Ardeva il cuore nel mio petto, al ripensarci è divampato il fuoco; allora ho parlato:</span> <span class="verse"><a name="5">5</a>Rivelami, Signore, la mia fine; quale sia la misura dei miei giorni e saprò quanto è breve la mia vita.</span> <span class="verse"><a name="6">6</a>Vedi, in pochi palmi hai misurato i miei giorni e la mia esistenza davanti a te è un nulla. Solo un soffio è ogni uomo che vive,</span> <span class="verse"><a name="7">7</a>come ombra è l'uomo che passa; solo un soffio che si agita, accumula ricchezze e non sa chi le raccolga.</span> <span class="verse"><a name="8">8</a>Ora, che attendo, Signore? In te la mia speranza.</span> <span class="verse"><a name="9">9</a>Liberami da tutte le mie colpe, non rendermi scherno dello stolto.</span> <span class="verse"><a name="10">10</a>Sto in silenzio, non apro bocca, perché sei tu che agisci.</span> <span class="verse"><a name="11">11</a>Allontana da me i tuoi colpi: sono distrutto sotto il peso della tua mano.</span> <span class="verse"><a name="12">12</a>Castigando il suo peccato tu correggi l'uomo, corrodi come tarlo i suoi tesori. Ogni uomo non è che un soffio.</span> <span class="verse"><a name="13">13</a>Ascolta la mia preghiera, Signore, porgi l'orecchio al mio grido, non essere sordo alle mie lacrime, poiché io sono un forestiero, uno straniero come tutti i miei padri.</span> <span class="verse"><a name="14">14</a>Distogli il tuo sguardo, che io respiri, prima che me ne vada e più non sia.</span> </p></div</div></div></body></html>