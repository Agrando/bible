<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/judg/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/judg">Judges</a> &gt <strong>Chapter 17</strong></div><p><span class="verse"><a name="1">1</a>C'era un uomo sulle montagne di Efraim, che si chiamava Mica.</span> <span class="verse"><a name="2">2</a>Egli disse alla madre: Quei millecento sicli di argento che ti hanno rubato e per i quali hai pronunziato una maledizione e l'hai pronunziata alla mia presenza, ecco, li ho io; quel denaro l'avevo preso io. Ora te lo restituisco. La madre disse: Benedetto sia mio figlio dal Signore!.</span> <span class="verse"><a name="3">3</a>Egli restituì alla madre i millecento sicli d'argento e la madre disse: Io consacro con la mia mano questo denaro al Signore, in favore di mio figlio, per farne una statua scolpita e una statua di getto.</span> <span class="verse"><a name="4">4</a>Quando egli ebbe restituito il denaro alla madre, questa prese duecento sicli e li diede al fonditore, il quale ne fece una statua scolpita e una statua di getto, che furono collocate nella casa di Mica.</span> <span class="verse"><a name="5">5</a>Quest'uomo, Mica, ebbe un santuario; fece un efod e i terafim e diede l'investitura a uno dei figli, che gli fece da sacerdote.</span> <span class="verse"><a name="6">6</a>In quel tempo non c'era un re in Israele; ognuno faceva quello che gli pareva meglio.</span> <span class="verse"><a name="7">7</a>Ora c'era un giovane di Betlemme di Giuda, della tribù di Giuda, il quale era un levita e abitava in quel luogo come forestiero.</span> <span class="verse"><a name="8">8</a>Questo uomo era partito dalla città di Betlemme di Giuda, per cercare una dimora dovunque la trovasse. Cammin facendo era giunto sulle montagne di Efraim, alla casa di Mica.</span> <span class="verse"><a name="9">9</a>Mica gli domandò: Da dove vieni?. Gli rispose: Sono un levita di Betlemme di Giuda e vado a cercare una dimora dove la troverò.</span> <span class="verse"><a name="10">10</a>Mica gli disse: Rimani con me e sii per me padre e sacerdote; ti darò dieci sicli d'argento all'anno, un corredo e vitto. Il levita entrò.</span> <span class="verse"><a name="11">11</a>Il levita dunque acconsentì a stare con quell'uomo, che trattò il giovane come un figlio.</span> <span class="verse"><a name="12">12</a>Mica diede l'investitura al levita; il giovane gli fece da sacerdote e si stabilì in casa di lui.</span> <span class="verse"><a name="13">13</a>Mica disse: Ora so che il Signore mi farà del bene, perché ho ottenuto questo levita come mio sacerdote.</span> </p></div</div></div></body></html>