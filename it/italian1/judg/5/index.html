<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/judg/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/judg">Judges</a> &gt <strong>Chapter 5</strong></div><p><span class="verse"><a name="1">1</a>In quel giorno Debora, con Barak, figlio di Abinoam, pronunciò questo canto:</span> <span class="verse"><a name="2">2</a>Ci furono capi in Israele per assumere il comando; ci furono volontari per arruolarsi in massa: Benedite il Signore!</span> <span class="verse"><a name="3">3</a>Ascoltate, re, porgete gli orecchi, o principi; io voglio cantare al Signore, voglio cantare al Signore, voglio cantare inni al Signore, Dio d'Israele!</span> <span class="verse"><a name="4">4</a>Signore, quando uscivi dal Seir, quando avanzavi dalla steppa di Edom, la terra tremò, i cieli si scossero, le nubi si sciolsero in acqua.</span> <span class="verse"><a name="5">5</a>Si stemperarono i monti davanti al Signore, Signore del Sinai, davanti al Signore, Dio d'Israele.</span> <span class="verse"><a name="6">6</a>Ai giorni di Samgar, figlio di Anat, ai giorni di Giaele, erano deserte le strade e i viandanti deviavano su sentieri tortuosi.</span> <span class="verse"><a name="7">7</a>Era cessata ogni autorità di governo, era cessata in Israele, fin quando sorsi io, Debora, fin quando sorsi come madre in Israele.</span> <span class="verse"><a name="8">8</a>Si preferivano divinità straniere e allora la guerra fu alle porte, ma scudo non si vedeva né lancia né quarantamila in Israele.</span> <span class="verse"><a name="9">9</a>Il mio cuore si volge ai comandanti d'Israele, ai volontari tra il popolo; benedite il Signore!</span> <span class="verse"><a name="10">10</a>Voi, che cavalcate asine bianche, seduti su gualdrappe, voi che procedete sulla via, raccontate;</span> <span class="verse"><a name="11">11</a>unitevi al grido degli uomini schierati fra gli abbeveratoi: là essi proclamano le vittorie del Signore, le vittorie del suo governo in Israele, quando scese alle porte il popolo del Signore.</span> <span class="verse"><a name="12">12</a>Dèstati, dèstati, o Debora, dèstati, dèstati, intona un canto! Sorgi, Barak, e cattura i tuoi prigionieri, o figlio di Abinoam!</span> <span class="verse"><a name="13">13</a>Allora scesero i fuggiaschi per unirsi ai principi; il popolo del Signore scese a sua difesa tra gli eroi.</span> <span class="verse"><a name="14">14</a>Quelli della stirpe di Efraim scesero nella pianura, ti seguì Beniamino fra le tue genti. Dalla stirpe di Machir scesero i comandanti e da Zàbulon chi impugna lo scettro del comando.</span> <span class="verse"><a name="15">15</a>I principi di Issacar mossero con Debora; Barak si lanciò sui suoi passi nella pianura.</span> <span class="verse"><a name="16">16</a>Perché sei rimasto seduto tra gli ovili, ad ascoltare le zampogne dei pastori? Presso i ruscelli di Ruben erano ben grandi le dispute...</span> <span class="verse"><a name="17">17</a>Gàlaad dimora oltre il Giordano e Dan perché vive straniero sulle navi? Aser si è stabilito lungo la riva del grande mare e presso le sue insenature dimora.</span> <span class="verse"><a name="18">18</a>Zàbulon invece è un popolo che si è esposto alla morte, come Nèftali, sui poggi della campagna!</span> <span class="verse"><a name="19">19</a>Vennero i re, diedero battaglia, combatterono i re di Canaan, a Taanach sulle acque di Meghiddo, ma non riportarono bottino d'argento.</span> <span class="verse"><a name="20">20</a>Dal cielo le stelle diedero battaglia, dalle loro orbite combatterono contro Sisara.</span> <span class="verse"><a name="21">21</a>Il torrente Kison li travolse; torrente impetuoso fu il torrente Kison... Anima mia, calpesta con forza!</span> <span class="verse"><a name="22">22</a>Allora martellarono gli zoccoli dei cavalli al galoppo, al galoppo dei corsieri.</span> <span class="verse"><a name="23">23</a>Maledite Meroz - dice l'angelo del Signore - maledite, maledite i suoi abitanti, perché non vennero in aiuto al Signore, in aiuto al Signore tra gli eroi.</span> <span class="verse"><a name="24">24</a>Sia benedetta fra le donne Giaele, la moglie di Eber il Kenita, benedetta fra le donne della tenda!</span> <span class="verse"><a name="25">25</a>Acqua egli chiese, latte essa diede, in una coppa da principi offrì latte acido.</span> <span class="verse"><a name="26">26</a>Una mano essa stese al picchetto e la destra a un martello da fabbri, e colpì Sisara, lo percosse alla testa, ne fracassò, ne trapassò la tempia.</span> <span class="verse"><a name="27">27</a>Ai piedi di lei si contorse, ricadde, giacque; ai piedi di lei si contorse, ricadde, dove si contorse, là ricadde finito.</span> <span class="verse"><a name="28">28</a>Dietro la finestra si affaccia e si lamenta la madre di Sisara, dietro la persiana: Perché il suo carro tarda ad arrivare? Perché così a rilento procedono i suoi carri?</span> <span class="verse"><a name="29">29</a>Le più sagge sue principesse rispondono e anche lei torna a dire a se stessa:</span> <span class="verse"><a name="30">30</a>Certo han trovato bottino, stan facendo le parti: una fanciulla, due fanciulle per ogni uomo; un bottino di vesti variopinte per Sisara, un bottino di vesti variopinte a ricamo; una veste variopinta a due ricami è il bottino per il mio collo...</span> <span class="verse"><a name="31">31</a>Così periscano tutti i tuoi nemici, Signore! Ma coloro che ti amano siano come il sole, quando sorge con tutto lo splendore.</span> </p></div</div></div></body></html>