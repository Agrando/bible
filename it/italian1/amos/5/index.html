<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/amos/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/amos">Amos</a> &gt <strong>Chapter 5</strong></div><p><span class="verse"><a name="1">1</a>Ascoltate queste parole, questo lamento che io pronunzio su di voi, o casa di Israele!</span> <span class="verse"><a name="2">2</a>E' caduta, non si alzerà più, la vergine d'Israele; è stesa al suolo, nessuno la fa rialzare.</span> <span class="verse"><a name="3">3</a>Poiché così dice il Signore Dio: La città che usciva con mille uomini resterà con cento e la città di cento resterà con dieci, nella casa d'Israele.</span> <span class="verse"><a name="4">4</a>Poiché così dice il Signore alla casa d'Israele: Cercate me e vivrete!</span> <span class="verse"><a name="5">5</a>Non rivolgetevi a Betel, non andate a Gàlgala, non passate a Bersabea, perché Gàlgala andrà tutta in esilio e Betel sarà ridotta al nulla.</span> <span class="verse"><a name="6">6</a>Cercate il Signore e vivrete, perché egli non irrompa come fuoco sulla casa di Giuseppe e la consumi e nessuno spenga Betel!</span> <span class="verse"><a name="7">7</a>Essi trasformano il diritto in veleno e gettano a terra la giustizia.</span> <span class="verse"><a name="8">8</a>Colui che ha fatto le Pleiadi e Orione, cambia il buio in chiarore del mattino e stende sul giorno l'oscurità della notte; colui che comanda alle acque del mare e le spande sulla terra, Signore è il suo nome.</span> <span class="verse"><a name="9">9</a>Egli fa cadere la rovina sulle fortezze e fa giungere la devastazione sulle cittadelle.</span> <span class="verse"><a name="10">10</a>Essi odiano chi ammonisce alla porta e hanno in abominio chi parla secondo verità.</span> <span class="verse"><a name="11">11</a>Poiché voi schiacciate l'indigente e gli estorcete una parte del grano, voi che avete costruito case in pietra squadrata, non le abiterete; vigne deliziose avete piantato, ma non ne berrete il vino,</span> <span class="verse"><a name="12">12</a>perché so che numerosi sono i vostri misfatti, enormi i vostri peccati. Essi sono oppressori del giusto, incettatori di ricompense e respingono i poveri nel tribunale.</span> <span class="verse"><a name="13">13</a>Perciò il prudente in questo tempo tacerà, perché sarà un tempo di sventura.</span> <span class="verse"><a name="14">14</a>Cercate il bene e non il male, se volete vivere, e così il Signore, Dio degli eserciti, sia con voi, come voi dite.</span> <span class="verse"><a name="15">15</a>Odiate il male e amate il bene e ristabilite nei tribunali il diritto; forse il Signore, Dio degli eserciti, avrà pietà del resto di Giuseppe.</span> <span class="verse"><a name="16">16</a>Perciò così dice il Signore, Dio degli eserciti, il Signore: In tutte le piazze vi sarà lamento, in tutte le strade si dirà: Ah! ah! Si chiamerà l'agricoltore a fare il lutto e a fare il lamento quelli che conoscono la nenia.</span> <span class="verse"><a name="17">17</a>In tutte le vigne vi sarà lamento, perché io passerò in mezzo a te, dice il Signore.</span> <span class="verse"><a name="18">18</a>Guai a coloro che attendono il giorno del Signore! Che sarà per voi il giorno del Signore? Sarà tenebre e non luce.</span> <span class="verse"><a name="19">19</a>Come quando uno fugge davanti al leone e s'imbatte in un orso; entra in casa, appoggia la mano sul muro e un serpente lo morde.</span> <span class="verse"><a name="20">20</a>Non sarà forse tenebra e non luce il giorno del Signore, e oscurità senza splendore alcuno?</span> <span class="verse"><a name="21">21</a>Io detesto, respingo le vostre feste e non gradisco le vostre riunioni;</span> <span class="verse"><a name="22">22</a>anche se voi mi offrite olocausti, io non gradisco i vostri doni e le vittime grasse come pacificazione io non le guardo.</span> <span class="verse"><a name="23">23</a>Lontano da me il frastuono dei tuoi canti: il suono delle tue arpe non posso sentirlo!</span> <span class="verse"><a name="24">24</a>Piuttosto scorra come acqua il diritto e la giustizia come un torrente perenne.</span> <span class="verse"><a name="25">25</a>Mi avete forse offerto vittime e oblazioni nel deserto per quarant'anni, o Israeliti?</span> <span class="verse"><a name="26">26</a>Voi avete innalzato Siccùt vostro re e Chiiòn vostro idolo, la stella dei vostri dei che vi siete fatti.</span> <span class="verse"><a name="27">27</a>Ora, io vi manderò in esilio al di là di Damasco, dice il Signore, il cui nome è Dio degli eserciti.</span> </p></div</div></div></body></html>