<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/exod/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/exod">Exodus</a> &gt <strong>Chapter 23</strong></div><p><span class="verse"><a name="1">1</a>Non spargerai false dicerie; non presterai mano al colpevole per essere testimone in favore di un'ingiustizia.</span> <span class="verse"><a name="2">2</a>Non seguirai la maggioranza per agire male e non deporrai in processo per deviare verso la maggioranza, per falsare la giustizia.</span> <span class="verse"><a name="3">3</a>Non favorirai nemmeno il debole nel suo processo.</span> <span class="verse"><a name="4">4</a>Quando incontrerai il bue del tuo nemico o il suo asino dispersi, glieli dovrai ricondurre.</span> <span class="verse"><a name="5">5</a>Quando vedrai l'asino del tuo nemico accasciarsi sotto il carico, non abbandonarlo a se stesso: mettiti con lui ad aiutarlo.</span> <span class="verse"><a name="6">6</a>Non farai deviare il giudizio del povero, che si rivolge a te nel suo processo.</span> <span class="verse"><a name="7">7</a>Ti terrai lontano da parola menzognera. Non far morire l'innocente e il giusto, perché io non assolvo il colpevole.</span> <span class="verse"><a name="8">8</a>Non accetterai doni, perché il dono acceca chi ha gli occhi aperti e perverte anche le parole dei giusti.</span> <span class="verse"><a name="9">9</a>Non opprimerai il forestiero: anche voi conoscete la vita del forestiero, perché siete stati forestieri nel paese d'Egitto.</span> <span class="verse"><a name="10">10</a>Per sei anni seminerai la tua terra e ne raccoglierai il prodotto,</span> <span class="verse"><a name="11">11</a>ma nel settimo anno non la sfrutterai e la lascerai incolta: ne mangeranno gli indigenti del tuo popolo e ciò che lasceranno sarà divorato dalle bestie della campagna. Così farai per la tua vigna e per il tuo oliveto.</span> <span class="verse"><a name="12">12</a>Per sei giorni farai i tuoi lavori, ma nel settimo giorno farai riposo, perché possano goder quiete il tuo bue e il tuo asino e possano respirare i figli della tua schiava e il forestiero.</span> <span class="verse"><a name="13">13</a>Farete attenzione a quanto vi ho detto: non pronunciate il nome di altri dei; non si senta sulla tua bocca!</span> <span class="verse"><a name="14">14</a>Tre volte all'anno farai festa in mio onore:</span> <span class="verse"><a name="15">15</a>Osserverai la festa degli azzimi: mangerai azzimi durante sette giorni, come ti ho ordinato, nella ricorrenza del mese di Abib, perché in esso sei uscito dall'Egitto.</span> <span class="verse"><a name="16">16</a>Osserverai la festa della mietitura, delle primizie dei tuoi lavori, di ciò che semini nel campo; la festa del raccolto, al termine dell'anno, quando raccoglierai il frutto dei tuoi lavori nei campi.</span> <span class="verse"><a name="17">17</a>Tre volte all'anno ogni tuo maschio comparirà alla presenza del Signore Dio.</span> <span class="verse"><a name="18">18</a>Non offrirai con pane lievitato il sangue del sacrificio in mio onore e il grasso della vittima per la mia festa non starà fino al mattino.</span> <span class="verse"><a name="19">19</a>Il meglio delle primizie del tuo suolo lo porterai alla casa del Signore, tuo Dio.</span> <span class="verse"><a name="20">20</a>Ecco, io mando un angelo davanti a te per custodirti sul cammino e per farti entrare nel luogo che ho preparato.</span> <span class="verse"><a name="21">21</a>Abbi rispetto della sua presenza, ascolta la sua voce e non ribellarti a lui; egli infatti non perdonerebbe la vostra trasgressione, perché il mio nome è in lui.</span> <span class="verse"><a name="22">22</a>Se tu ascolti la sua voce e fai quanto ti dirò, io sarò il nemico dei tuoi nemici e l'avversario dei tuoi avversari.</span> <span class="verse"><a name="23">23</a>Quando il mio angelo camminerà alla tua testa e ti farà entrare presso l'Amorreo, l'Hittita, il Perizzita, il Cananeo, l'Eveo e il Gebuseo e io li distruggerò,</span> <span class="verse"><a name="24">24</a>tu non ti prostrerai davanti ai loro dei e non li servirai; tu non ti comporterai secondo le loro opere, ma dovrai demolire e dovrai frantumare le loro stele.</span> <span class="verse"><a name="25">25</a>Voi servirete al Signore, vostro Dio. Egli benedirà il tuo pane e la tua acqua. Terrò lontana da te la malattia.</span> <span class="verse"><a name="26">26</a>Non vi sarà nel tuo paese donna che abortisca o che sia sterile. Ti farò giungere al numero completo dei tuoi giorni.</span> <span class="verse"><a name="27">27</a>Manderò il mio terrore davanti a te e metterò in rotta ogni popolo in mezzo al quale entrerai; farò voltar le spalle a tutti i tuoi nemici davanti a te.</span> <span class="verse"><a name="28">28</a>Manderò i calabroni davanti a te ed essi scacceranno dalla tua presenza l'Eveo, il Cananeo e l'Hittita.</span> <span class="verse"><a name="29">29</a>Non li scaccerò dalla tua presenza in un solo anno, perché il paese non resti deserto e le bestie selvatiche si moltiplichino contro di te.</span> <span class="verse"><a name="30">30</a>A poco a poco li scaccerò dalla tua presenza, finché avrai tanti figli da occupare il paese.</span> <span class="verse"><a name="31">31</a>Stabilirò il tuo confine dal Mare Rosso fino al mare dei Filistei e dal deserto fino al fiume, perché ti consegnerò in mano gli abitanti del paese e li scaccerò dalla tua presenza.</span> <span class="verse"><a name="32">32</a>Ma tu non farai alleanza con loro e con i loro dei;</span> <span class="verse"><a name="33">33</a>essi non abiteranno più nel tuo paese, altrimenti ti farebbero peccare contro di me, perché tu serviresti i loro dei e ciò diventerebbe una trappola per te.</span> </p></div</div></div></body></html>