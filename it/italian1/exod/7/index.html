<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/exod/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/exod">Exodus</a> &gt <strong>Chapter 7</strong></div><p><span class="verse"><a name="1">1</a>Il Signore disse a Mosè: Vedi, io ti ho posto a far le veci di Dio per il faraone: Aronne, tuo fratello, sarà il tuo profeta.</span> <span class="verse"><a name="2">2</a>Tu gli dirai quanto io ti ordinerò: Aronne, tuo fratello, parlerà al faraone perché lasci partire gli Israeliti dal suo paese.</span> <span class="verse"><a name="3">3</a>Ma io indurirò il cuore del faraone e moltiplicherò i miei segni e i miei prodigi nel paese d'Egitto.</span> <span class="verse"><a name="4">4</a>Il faraone non vi ascolterà e io porrò la mano contro l'Egitto e farò così uscire dal paese d'Egitto le mie schiere, il mio popolo degli Israeliti, con l'intervento di grandi castighi.</span> <span class="verse"><a name="5">5</a>Allora gli Egiziani sapranno che io sono il Signore, quando stenderò la mano contro l'Egitto e farò uscire di mezzo a loro gli Israeliti!.</span> <span class="verse"><a name="6">6</a>Mosè e Aronne eseguirono quanto il Signore aveva loro comandato; operarono esattamente così.</span> <span class="verse"><a name="7">7</a>Mosè aveva ottant'anni e Aronne ottantatrè, quando parlarono al faraone.</span> <span class="verse"><a name="8">8</a>Il Signore disse a Mosè e ad Aronne:</span> <span class="verse"><a name="9">9</a>Quando il faraone vi chiederà: Fate un prodigio a vostro sostegno! tu dirai ad Aronne: Prendi il bastone e gettalo davanti al faraone e diventerà un serpente!.</span> <span class="verse"><a name="10">10</a>Mosè e Aronne vennero dunque dal faraone ed eseguirono quanto il Signore aveva loro comandato: Aronne gettò il bastone davanti al faraone e davanti ai suoi servi ed esso divenne un serpente.</span> <span class="verse"><a name="11">11</a>Allora il faraone convocò i sapienti e gli incantatori, e anche i maghi dell'Egitto, con le loro magie, operarono la stessa cosa.</span> <span class="verse"><a name="12">12</a>Gettarono ciascuno il suo bastone e i bastoni divennero serpenti. Ma il bastone di Aronne inghiottì i loro bastoni.</span> <span class="verse"><a name="13">13</a>Però il cuore del faraone si ostinò e non diede loro ascolto, secondo quanto aveva predetto il Signore.</span> <span class="verse"><a name="14">14</a>Poi il Signore disse a Mosè: Il cuore del faraone è irremovibile: si è rifiutato di lasciar partire il popolo.</span> <span class="verse"><a name="15">15</a>Và dal faraone al mattino quando uscirà verso le acque. Tu starai davanti a lui sulla riva del Nilo, tenendo in mano il bastone che si è cambiato in serpente.</span> <span class="verse"><a name="16">16</a>Gli riferirai: Il Signore, il Dio degli Ebrei, mi ha inviato a dirti: Lascia partire il mio popolo, perché possa servirmi nel deserto; ma tu finora non hai obbedito.</span> <span class="verse"><a name="17">17</a>Dice il Signore: Da questo fatto saprai che io sono il Signore; ecco, con il bastone che ho in mano io batto un colpo sulle acque che sono nel Nilo: esse si muteranno in sangue.</span> <span class="verse"><a name="18">18</a>I pesci che sono nel Nilo moriranno e il Nilo ne diventerà fetido, così che gli Egiziani non potranno più bere le acque del Nilo!.</span> <span class="verse"><a name="19">19</a>Il Signore disse a Mosè: Comanda ad Aronne: Prendi il tuo bastone e stendi la mano sulle acque degli Egiziani, sui loro fiumi, canali, stagni, e su tutte le loro raccolte di acqua; diventino sangue, e ci sia sangue in tutto il paese d'Egitto, perfino nei recipienti di legno e di pietra!.</span> <span class="verse"><a name="20">20</a>Mosè e Aronne eseguirono quanto aveva ordinato il Signore: Aronne alzò il bastone e percosse le acque che erano nel Nilo sotto gli occhi del faraone e dei suoi servi. Tutte le acque che erano nel Nilo si mutarono in sangue.</span> <span class="verse"><a name="21">21</a>I pesci che erano nel Nilo morirono e il Nilo ne divenne fetido, così che gli Egiziani non poterono più berne le acque. Vi fu sangue in tutto il paese d'Egitto.</span> <span class="verse"><a name="22">22</a>Ma i maghi dell'Egitto, con le loro magie, operarono la stessa cosa. Il cuore del faraone si ostinò e non diede loro ascolto, secondo quanto aveva predetto il Signore.</span> <span class="verse"><a name="23">23</a>Il faraone voltò le spalle e rientrò nella sua casa e non tenne conto neppure di questo fatto.</span> <span class="verse"><a name="24">24</a>Tutti gli Egiziani scavarono allora nei dintorni del Nilo per attingervi acqua da bere, perché non potevano bere le acque del Nilo.</span> <span class="verse"><a name="25">25</a>Sette giorni trascorsero dopo che il Signore aveva colpito il Nilo.</span> <span class="verse"><a name="26">26</a>Poi il Signore disse a Mosè: Và a riferire al faraone: Dice il Signore: Lascia andare il mio popolo perché mi possa servire!</span> <span class="verse"><a name="27">27</a>Se tu rifiuti di lasciarlo andare, ecco, io colpirò tutto il tuo territorio con le rane:</span> <span class="verse"><a name="28">28</a>il Nilo comincerà a pullulare di rane; esse usciranno, ti entreranno in casa, nella camera dove dormi e sul tuo letto, nella casa dei tuoi ministri e tra il tuo popolo, nei tuoi forni e nelle tue madie.</span> <span class="verse"><a name="29">29</a>Contro di te e contro tutti i tuoi ministri usciranno le rane.</span> </p></div</div></div></body></html>