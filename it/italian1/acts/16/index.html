<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/acts/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/acts">Acts</a> &gt <strong>Chapter 16</strong></div><p><span class="verse"><a name="1">1</a>Paolo si recò a Derbe e a Listra. C'era qui un discepolo chiamato Timòteo, figlio di una donna giudea credente e di padre greco;</span> <span class="verse"><a name="2">2</a>egli era assai stimato dai fratelli di Listra e di Icònio.</span> <span class="verse"><a name="3">3</a>Paolo volle che partisse con lui, lo prese e lo fece circoncidere per riguardo ai Giudei che si trovavano in quelle regioni; tutti infatti sapevano che suo padre era greco.</span> <span class="verse"><a name="4">4</a>Percorrendo le città, trasmettevano loro le decisioni prese dagli apostoli e dagli anziani di Gerusalemme, perché le osservassero.</span> <span class="verse"><a name="5">5</a>Le comunità intanto si andavano fortificando nella fede e crescevano di numero ogni giorno.</span> <span class="verse"><a name="6">6</a>Attraversarono quindi la Frigia e la regione della Galazia, avendo lo Spirito Santo vietato loro di predicare la parola nella provincia di Asia.</span> <span class="verse"><a name="7">7</a>Raggiunta la Misia, si dirigevano verso la Bitinia, ma lo Spirito di Gesù non lo permise loro;</span> <span class="verse"><a name="8">8</a>così, attraversata la Misia, discesero a Troade.</span> <span class="verse"><a name="9">9</a>Durante la notte apparve a Paolo una visione: gli stava davanti un Macedone e lo supplicava: Passa in Macedonia e aiutaci!.</span> <span class="verse"><a name="10">10</a>Dopo che ebbe avuto questa visione, subito cercammo di partire per la Macedonia, ritenendo che Dio ci aveva chiamati ad annunziarvi la parola del Signore.</span> <span class="verse"><a name="11">11</a>Salpati da Troade, facemmo vela verso Samotracia e il giorno dopo verso Neapoli e</span> <span class="verse"><a name="12">12</a>di qui a Filippi, colonia romana e città del primo distretto della Macedonia. Restammo in questa città alcuni giorni;</span> <span class="verse"><a name="13">13</a>il sabato uscimmo fuori della porta lungo il fiume, dove ritenevamo che si facesse la preghiera, e sedutici rivolgevamo la parola alle donne colà riunite.</span> <span class="verse"><a name="14">14</a>C'era ad ascoltare anche una donna di nome Lidia, commerciante di porpora, della città di Tiàtira, una credente in Dio, e il Signore le aprì il cuore per aderire alle parole di Paolo.</span> <span class="verse"><a name="15">15</a>Dopo esser stata battezzata insieme alla sua famiglia, ci invitò: Se avete giudicato ch'io sia fedele al Signore, venite ad abitare nella mia casa. E ci costrinse ad accettare.</span> <span class="verse"><a name="16">16</a>Mentre andavamo alla preghiera, venne verso di noi una giovane schiava, che aveva uno spirito di divinazione e procurava molto guadagno ai suoi padroni facendo l'indovina.</span> <span class="verse"><a name="17">17</a>Essa seguiva Paolo e noi gridando: Questi uomini sono servi del Dio Altissimo e vi annunziano la via della salvezza.</span> <span class="verse"><a name="18">18</a>Questo fece per molti giorni finché Paolo, mal sopportando la cosa, si volse e disse allo spirito: In nome di Gesù Cristo ti ordino di partire da lei. E lo spirito partì all'istante.</span> <span class="verse"><a name="19">19</a>Ma vedendo i padroni che era partita anche la speranza del loro guadagno, presero Paolo e Sila e li trascinarono nella piazza principale davanti ai capi della città;</span> <span class="verse"><a name="20">20</a>presentandoli ai magistrati dissero: Questi uomini gettano il disordine nella nostra città; sono Giudei</span> <span class="verse"><a name="21">21</a>e predicano usanze che a noi Romani non è lecito accogliere né praticare.</span> <span class="verse"><a name="22">22</a>La folla allora insorse contro di loro, mentre i magistrati, fatti strappare loro i vestiti, ordinarono di bastonarli</span> <span class="verse"><a name="23">23</a>e dopo averli caricati di colpi, li gettarono in prigione e ordinarono al carceriere di far buona guardia.</span> <span class="verse"><a name="24">24</a>Egli, ricevuto quest'ordine, li gettò nella cella più interna della prigione e strinse i loro piedi nei ceppi.</span> <span class="verse"><a name="25">25</a>Verso mezzanotte Paolo e Sila, in preghiera, cantavano inni a Dio, mentre i carcerati stavano ad ascoltarli.</span> <span class="verse"><a name="26">26</a>D'improvviso venne un terremoto così forte che furono scosse le fondamenta della prigione; subito tutte le porte si aprirono e si sciolsero le catene di tutti.</span> <span class="verse"><a name="27">27</a>Il carceriere si svegliò e vedendo aperte le porte della prigione, tirò fuori la spada per uccidersi, pensando che i prigionieri fossero fuggiti.</span> <span class="verse"><a name="28">28</a>Ma Paolo gli gridò forte: Non farti del male, siamo tutti qui.</span> <span class="verse"><a name="29">29</a>Quegli allora chiese un lume, si precipitò dentro e tremando si gettò ai piedi di Paolo e Sila;</span> <span class="verse"><a name="30">30</a>poi li condusse fuori e disse: Signori, cosa devo fare per esser salvato?.</span> <span class="verse"><a name="31">31</a>Risposero: Credi nel Signore Gesù e sarai salvato tu e la tua famiglia.</span> <span class="verse"><a name="32">32</a>E annunziarono la parola del Signore a lui e a tutti quelli della sua casa.</span> <span class="verse"><a name="33">33</a>Egli li prese allora in disparte a quella medesima ora della notte, ne lavò le piaghe e subito si fece battezzare con tutti i suoi;</span> <span class="verse"><a name="34">34</a>poi li fece salire in casa, apparecchiò la tavola e fu pieno di gioia insieme a tutti i suoi per avere creduto in Dio.</span> <span class="verse"><a name="35">35</a>Fattosi giorno, i magistrati inviarono le guardie a dire: Libera quegli uomini!.</span> <span class="verse"><a name="36">36</a>Il carceriere annunziò a Paolo questo messaggio: I magistrati hanno ordinato di lasciarvi andare! Potete dunque uscire e andarvene in pace.</span> <span class="verse"><a name="37">37</a>Ma Paolo disse alle guardie: Ci hanno percosso in pubblico e senza processo, sebbene siamo cittadini romani, e ci hanno gettati in prigione; e ora ci fanno uscire di nascosto? No davvero! Vengano di persona a condurci fuori!.</span> <span class="verse"><a name="38">38</a>E le guardie riferirono ai magistrati queste parole. All'udire che erano cittadini romani, si spaventarono;</span> <span class="verse"><a name="39">39</a>vennero e si scusarono con loro; poi li fecero uscire e li pregarono di partire dalla città.</span> <span class="verse"><a name="40">40</a>Usciti dalla prigione, si recarono a casa di Lidia dove, incontrati i fratelli, li esortarono e poi partirono.</span> </p></div</div></div></body></html>