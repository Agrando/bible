<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/acts/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/acts">Acts</a> &gt <strong>Chapter 5</strong></div><p><span class="verse"><a name="1">1</a>Un uomo di nome Anania con la moglie Saffira vendette un suo podere</span> <span class="verse"><a name="2">2</a>e, tenuta per sé una parte dell'importo d'accordo con la moglie, consegnò l'altra parte deponendola ai piedi degli apostoli.</span> <span class="verse"><a name="3">3</a>Ma Pietro gli disse: Anania, perché mai satana si è così impossessato del tuo cuore che tu hai mentito allo Spirito Santo e ti sei trattenuto parte del prezzo del terreno?</span> <span class="verse"><a name="4">4</a>Prima di venderlo, non era forse tua proprietà e, anche venduto, il ricavato non era sempre a tua disposizione? Perché hai pensato in cuor tuo a quest'azione? Tu non hai mentito agli uomini, ma a Dio.</span> <span class="verse"><a name="5">5</a>All'udire queste parole, Anania cadde a terra e spirò. E un timore grande prese tutti quelli che ascoltavano.</span> <span class="verse"><a name="6">6</a>Si alzarono allora i più giovani e, avvoltolo in un lenzuolo, lo portarono fuori e lo seppellirono.</span> <span class="verse"><a name="7">7</a>Avvenne poi che, circa tre ore più tardi, entrò anche sua moglie, ignara dell'accaduto.</span> <span class="verse"><a name="8">8</a>Pietro le chiese: Dimmi: avete venduto il campo a tal prezzo?. Ed essa: Sì, a tanto.</span> <span class="verse"><a name="9">9</a>Allora Pietro le disse: Perché vi siete accordati per tentare lo Spirito del Signore? Ecco qui alla porta i passi di coloro che hanno seppellito tuo marito e porteranno via anche te.</span> <span class="verse"><a name="10">10</a>D'improvviso cadde ai piedi di Pietro e spirò. Quando i giovani entrarono, la trovarono morta e, portatala fuori, la seppellirono accanto a suo marito.</span> <span class="verse"><a name="11">11</a>E un grande timore si diffuse in tutta la Chiesa e in quanti venivano a sapere queste cose.</span> <span class="verse"><a name="12">12</a>Molti miracoli e prodigi avvenivano fra il popolo per opera degli apostoli. Tutti erano soliti stare insieme nel portico di Salomone;</span> <span class="verse"><a name="13">13</a>degli altri, nessuno osava associarsi a loro, ma il popolo li esaltava.</span> <span class="verse"><a name="14">14</a>Intanto andava aumentando il numero degli uomini e delle donne che credevano nel Signore</span> <span class="verse"><a name="15">15</a>fino al punto che portavano gli ammalati nelle piazze, ponendoli su lettucci e giacigli, perché, quando Pietro passava, anche solo la sua ombra coprisse qualcuno di loro.</span> <span class="verse"><a name="16">16</a>Anche la folla delle città vicine a Gerusalemme accorreva, portando malati e persone tormentate da spiriti immondi e tutti venivano guariti.</span> <span class="verse"><a name="17">17</a>Si alzò allora il sommo sacerdote e quelli della sua parte, cioè la setta dei sadducei, pieni di livore,</span> <span class="verse"><a name="18">18</a>e fatti arrestare gli apostoli li fecero gettare nella prigione pubblica.</span> <span class="verse"><a name="19">19</a>Ma durante la notte un angelo del Signore aprì le porte della prigione, li condusse fuori e disse:</span> <span class="verse"><a name="20">20</a>Andate, e mettetevi a predicare al popolo nel tempio tutte queste parole di vita.</span> <span class="verse"><a name="21">21</a>Udito questo, entrarono nel tempio sul far del giorno e si misero a insegnare.  Quando arrivò il sommo sacerdote con quelli della sua parte, convocarono il sinedrio e tutti gli anziani dei figli d'Israele; mandarono quindi a prelevare gli apostoli nella prigione.</span> <span class="verse"><a name="22">22</a>Ma gli incaricati, giunti sul posto, non li trovarono nella prigione e tornarono a riferire:</span> <span class="verse"><a name="23">23</a>Abbiamo trovato il carcere scrupolosamente sbarrato e le guardie ai loro posti davanti alla porta, ma, dopo aver aperto, non abbiamo trovato dentro nessuno.</span> <span class="verse"><a name="24">24</a>Udite queste parole, il capitano del tempio e i sommi sacerdoti si domandavano perplessi che cosa mai significasse tutto questo,</span> <span class="verse"><a name="25">25</a>quando arrivò un tale ad annunziare: Ecco, gli uomini che avete messo in prigione si trovano nel tempio a insegnare al popolo.</span> <span class="verse"><a name="26">26</a>Allora il capitano uscì con le sue guardie e li condusse via, ma senza violenza, per timore di esser presi a sassate dal popolo.</span> <span class="verse"><a name="27">27</a>Li condussero e li presentarono nel sinedrio; il sommo sacerdote cominciò a interrogarli dicendo:</span> <span class="verse"><a name="28">28</a>Vi avevamo espressamente ordinato di non insegnare più nel nome di costui, ed ecco voi avete riempito Gerusalemme della vostra dottrina e volete far ricadere su di noi il sangue di quell'uomo.</span> <span class="verse"><a name="29">29</a>Rispose allora Pietro insieme agli apostoli: Bisogna obbedire a Dio piuttosto che agli uomini.</span> <span class="verse"><a name="30">30</a>Il Dio dei nostri padri ha risuscitato Gesù, che voi avevate ucciso appendendolo alla croce.</span> <span class="verse"><a name="31">31</a>Dio lo ha innalzato con la sua destra facendolo capo e salvatore, per dare a Israele la grazia della conversione e il perdono dei peccati.</span> <span class="verse"><a name="32">32</a>E di questi fatti siamo testimoni noi e lo Spirito Santo, che Dio ha dato a coloro che si sottomettono a lui.</span> <span class="verse"><a name="33">33</a>All'udire queste cose essi si irritarono e volevano metterli a morte.</span> <span class="verse"><a name="34">34</a>Si alzò allora nel sinedrio un fariseo, di nome Gamaliele, dottore della legge, stimato presso tutto il popolo. Dato ordine di far uscire per un momento gli accusati,</span> <span class="verse"><a name="35">35</a>disse: Uomini di Israele, badate bene a ciò che state per fare contro questi uomini.</span> <span class="verse"><a name="36">36</a>Qualche tempo fa venne Tèuda, dicendo di essere qualcuno, e a lui si aggregarono circa quattrocento uomini. Ma fu ucciso, e quanti s'erano lasciati persuadere da lui si dispersero e finirono nel nulla.</span> <span class="verse"><a name="37">37</a>Dopo di lui sorse Giuda il Galileo, al tempo del censimento, e indusse molta gente a seguirlo, ma anch'egli perì e quanti s'erano lasciati persuadere da lui furono dispersi.</span> <span class="verse"><a name="38">38</a>Per quanto riguarda il caso presente, ecco ciò che vi dico: Non occupatevi di questi uomini e lasciateli andare. Se infatti questa teoria o questa attività è di origine umana, verrà distrutta;</span> <span class="verse"><a name="39">39</a>ma se essa viene da Dio, non riuscirete a sconfiggerli; non vi accada di trovarvi a combattere contro Dio!.</span> <span class="verse"><a name="40">40</a>Seguirono il suo parere e, richiamati gli apostoli, li fecero fustigare e ordinarono loro di non continuare a parlare nel nome di Gesù; quindi li rimisero in libertà.</span> <span class="verse"><a name="41">41</a>Ma essi se ne andarono dal sinedrio lieti di essere stati oltraggiati per amore del nome di Gesù.</span> <span class="verse"><a name="42">42</a>E ogni giorno, nel tempio e a casa, non cessavano di insegnare e di portare il lieto annunzio che Gesù è il Cristo.</span> </p></div</div></div></body></html>