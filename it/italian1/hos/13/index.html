<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/hos/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/hos">Hosea</a> &gt <strong>Chapter 13</strong></div><p><span class="verse"><a name="1">1</a>Quando Efraim parlava, incuteva terrore, era un principe in Israele. Ma si è reso colpevole con Baal ed è decaduto.</span> <span class="verse"><a name="2">2</a>Tuttavia continuano a peccare e con il loro argento si sono fatti statue fuse, idoli di loro invenzione, tutti lavori di artigiani. Dicono: Offri loro sacrifici e mandano baci ai vitelli.</span> <span class="verse"><a name="3">3</a>Perciò saranno come nube del mattino, come rugiada che all'alba svanisce, come pula lanciata lontano dall'aia, come fumo che esce dalla finestra.</span> <span class="verse"><a name="4">4</a>Eppure io sono il Signore tuo Dio fin dal paese d'Egitto, non devi conoscere altro Dio fuori di me, non c'è salvatore fuori di me.</span> <span class="verse"><a name="5">5</a>Io ti ho protetto nel deserto, in quell'arida terra.</span> <span class="verse"><a name="6">6</a>Nel loro pascolo si sono saziati, si sono saziati e il loro cuore si è inorgoglito, per questo mi hanno dimenticato.</span> <span class="verse"><a name="7">7</a>Perciò io sarò per loro come un leone, come un leopardo li spierò per la via,</span> <span class="verse"><a name="8">8</a>li assalirò come un'orsa privata dei figli, spezzerò l'involucro del loro cuore, li divorerò come una leonessa; li sbraneranno le bestie selvatiche.</span> <span class="verse"><a name="9">9</a>Io ti distruggerò, Israele, e chi potrà venirti in aiuto?</span> <span class="verse"><a name="10">10</a>Dov'è ora il tuo re, che ti possa salvare? Dove sono i capi in tutte le tue città e i governanti di cui dicevi: Dammi un re e dei capi?</span> <span class="verse"><a name="11">11</a>Ti ho dato un re nella mia ira e con sdegno te lo riprendo.</span> <span class="verse"><a name="12">12</a>L'iniquità di Efraim è chiusa in luogo sicuro, il suo peccato è ben custodito.</span> <span class="verse"><a name="13">13</a>Dolori di partoriente lo sorprenderanno, ma egli è figlio privo di senno, poiché non si presenta a suo tempo all'uscire dal seno materno.</span> <span class="verse"><a name="14">14</a>Li strapperò di mano agli inferi, li riscatterò dalla morte? Dov'è, o morte, la tua peste? Dov'è, o inferi, il vostro sterminio? La compassione è nascosta ai miei occhi.</span> <span class="verse"><a name="15">15</a>Efraim prosperi pure in mezzo ai fratelli: verrà il vento d'oriente, si alzerà dal deserto il soffio del Signore e farà inaridire le sue sorgenti, farà seccare le sue fonti, distruggerà il tesoro di tutti i vasi preziosi.</span> </p></div</div></div></body></html>