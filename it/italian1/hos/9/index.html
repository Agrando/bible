<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/hos/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/hos">Hosea</a> &gt <strong>Chapter 9</strong></div><p><span class="verse"><a name="1">1</a>Non darti alla gioia, Israele, non far festa con gli altri popoli, perché hai praticato la prostituzione, abbandonando il tuo Dio, hai amato il prezzo della prostituzione su tutte le aie da grano.</span> <span class="verse"><a name="2">2</a>L'aia e il tino non li nutriranno e il vino nuovo verrà loro a mancare.</span> <span class="verse"><a name="3">3</a>Non potranno restare nella terra del Signore, ma Efraim ritornerà in Egitto e in Assiria mangeranno cibi immondi.</span> <span class="verse"><a name="4">4</a>Non faranno più libazioni di vino al Signore, i loro sacrifici non gli saranno graditi. Pane di lutto sarà il loro pane, coloro che ne mangiano diventano immondi. Il loro pane sarà tutto per loro, ma non entrerà nella casa del Signore.</span> <span class="verse"><a name="5">5</a>Che farete nei giorni delle solennità, nei giorni della festa del Signore?</span> <span class="verse"><a name="6">6</a>Ecco sono sfuggiti alla rovina, l'Egitto li accoglierà, Menfi sarà la loro tomba. I loro tesori d'argento passeranno alle ortiche e nelle loro tende cresceranno i pruni.</span> <span class="verse"><a name="7">7</a>Sono venuti i giorni del castigo, sono giunti i giorni del rendiconto, - Israele lo sappia: un pazzo è il profeta, l'uomo ispirato vaneggia - a causa delle tue molte iniquità, per la gravità del tuo affronto.</span> <span class="verse"><a name="8">8</a>Sentinella di Efraim è il profeta con il suo Dio; ma un laccio gli è teso su tutti i sentieri, ostilità fin nella casa del suo Dio.</span> <span class="verse"><a name="9">9</a>Sono corrotti fino in fondo, come ai giorni di Gàbaa: ma egli si ricorderà della loro iniquità, farà il conto dei loro peccati.</span> <span class="verse"><a name="10">10</a>Trovai Israele come uva nel deserto, riguardai i vostri padri come fichi primaticci al loro inizio; ma essi appena arrivati a Baal-Peòr si consacrarono a quell'infamia e divennero abominevoli come ciò che essi amavano.</span> <span class="verse"><a name="11">11</a>La gloria di Efraim volerà via come un uccello, non più nascite, né gravidanze, né concepimenti.</span> <span class="verse"><a name="12">12</a>Anche se allevano figli, io li eliminerò dagli uomini; guai a loro, se io li abbandono.</span> <span class="verse"><a name="13">13</a>Efraim, lo vedo, ha fatto dei figli una preda su luoghi verdeggianti. Efraim tuttavia condurrà i figli al macello.</span> <span class="verse"><a name="14">14</a>Signore, dà loro... Che darai? Un grembo infecondo e un seno arido!</span> <span class="verse"><a name="15">15</a>Tutta la loro malizia s'è manifestata a Gàlgala, è là che ho preso a odiarli. Per i loro misfatti li scaccerò dalla mia casa, non avrò più amore per loro; tutti i loro capi sono ribelli.</span> <span class="verse"><a name="16">16</a>Efraim è stato percosso, la loro radice è inaridita, non daranno più frutto. Anche se generano, farò perire i cari frutti del loro grembo.</span> <span class="verse"><a name="17">17</a>Il mio Dio li rigetterà perché non gli hanno obbedito; andranno raminghi fra le nazioni.</span> </p></div</div></div></body></html>