<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/2macc/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/2macc">2 Maccabees</a> &gt <strong>Chapter 5</strong></div><p><span class="verse"><a name="1">1</a>I popoli vicini, quando sentirono che era stato ricostruito l'altare e rinnovato il santuario come prima, fremettero di rabbia</span> <span class="verse"><a name="2">2</a>e decisero di eliminare quelli della stirpe di Giacobbe che si trovavano in mezzo a loro e cominciarono a uccidere e sopprimere gente in mezzo al popolo.</span> <span class="verse"><a name="3">3</a>Allora Giuda mosse guerra ai figli di Esaù nell'Idumea e nella Acrabattene, perché assediavano Israele; inflisse loro un grave colpo e li umiliò e si impadronì delle loro spoglie.</span> <span class="verse"><a name="4">4</a>Si ricordò poi della perfidia dei figli di Bean, che erano stati di laccio e inciampo per il popolo tendendo insidie nelle vie.</span> <span class="verse"><a name="5">5</a>Pressati da lui si rinchiusero nelle torri ed egli si accampò contro di loro, li votò allo sterminio e diede fuoco alle torri di quella città con quanti vi stavano.</span> <span class="verse"><a name="6">6</a>Poi passò contro gli Ammoniti e vi trovò un forte contingente e un popolo numeroso al comando di Timòteo.</span> <span class="verse"><a name="7">7</a>Organizzò contro di loro molte azioni di guerra e furono sconfitti e annientati.</span> <span class="verse"><a name="8">8</a>Conquistò anche Iazer e i suoi sobborghi e ritornò in Giudea.</span> <span class="verse"><a name="9">9</a>Si allearono allora i pagani di Gàlaad contro gli Israeliti che erano nel loro territorio per eliminarli, ma questi fuggirono a Dàtema, nella fortezza,</span> <span class="verse"><a name="10">10</a>e scrissero questa lettera a Giuda e ai suoi fratelli: Sono riuniti contro di noi i popoli vicini per eliminarci</span> <span class="verse"><a name="11">11</a>e si preparano a venire a espugnare la fortezza ove siamo rifugiati; Timòteo è a capo del loro esercito.</span> <span class="verse"><a name="12">12</a>Su, vieni a liberarci dalle mani di costoro, perché si è precipitata su di noi una moltitudine:</span> <span class="verse"><a name="13">13</a>tutti i nostri fratelli che erano nel territorio di Tobia sono stati messi a morte, sono state condotte in schiavitù le loro mogli con i figli e gli averi e sono periti circa un migliaio di uomini.</span> <span class="verse"><a name="14">14</a>Stavano ancora leggendo la lettera ed ecco presentarsi altri messaggeri dalla Galilea con le vesti stracciate portando notizie simili.</span> <span class="verse"><a name="15">15</a>Dicevano che si erano uniti contro di loro gli abitanti di Tolemàide, Tiro e Sidòne e tutta la parte pagana della Galilea per distruggerli.</span> <span class="verse"><a name="16">16</a>Quando Giuda e il popolo ebbero udito queste cose, si raccolse una grande assemblea per decidere che cosa fare per i loro fratelli posti nella tribolazione e attaccati dai pagani.</span> <span class="verse"><a name="17">17</a>Giuda disse a Simone suo fratello: Scegliti degli uomini e corri a liberare i tuoi fratelli della Galilea; io e mio fratello Giònata andremo nella regione di Gàlaad.</span> <span class="verse"><a name="18">18</a>Lasciò Giuseppe figlio di Zaccaria e Azaria capo del popolo, con il resto delle forze a presidiare la Giudea,</span> <span class="verse"><a name="19">19</a>dando loro questa consegna: Governate questo popolo, ma non attaccate battaglia contro i pagani fino al nostro ritorno.</span> <span class="verse"><a name="20">20</a>Furono assegnati a Simone tremila uomini per la spedizione in Galilea, a Giuda ottomila uomini per la regione di Gàlaad.</span> <span class="verse"><a name="21">21</a>Simone si recò in Galilea e sferrò molti attacchi contro i pagani e questi rimasero sconfitti davanti a lui;</span> <span class="verse"><a name="22">22</a>egli li inseguì fino alle porte di Tolemàide. Caddero dei pagani circa tremila uomini e Simone portò via le loro spoglie.</span> <span class="verse"><a name="23">23</a>Prese poi gli Israeliti che erano in Galilea e in Arbatta con le donne e i figli e tutti i loro averi e li condusse in Giudea con grande gioia.</span> <span class="verse"><a name="24">24</a>Da parte loro Giuda Maccabeo e il fratello Giònata passarono il Giordano e camminarono per tre giorni nel deserto.</span> <span class="verse"><a name="25">25</a>S'imbatterono nei Nabatei, che vennero loro incontro pacificamente e narrarono tutte le vicende dei loro fratelli nella regione di Gàlaad,</span> <span class="verse"><a name="26">26</a>e che molti di loro erano assediati in Bozra e Bozor, in Alema, in Casfo, in Maked e Karnàin; e che tutte queste città erano fortificate e grandi.</span> <span class="verse"><a name="27">27</a>Ve n'erano pure rinchiusi nelle altre città di Gàlaad e - dicevano - per il giorno dopo era stabilito di dar l'assalto alle fortezze, espugnarle e di eliminare tutti costoro in un sol giorno.</span> <span class="verse"><a name="28">28</a>Allora Giuda con il suo esercito tornò indietro subito per la via del deserto verso Bozra; prese la città e passò ogni maschio a fil di spada, s'impadronì di tutte le loro spoglie e incendiò la città.</span> <span class="verse"><a name="29">29</a>Nella notte partì di là e marciarono fino alla fortezza.</span> <span class="verse"><a name="30">30</a>Verso il mattino alzarono gli occhi ed ecco gran folla che non si poteva contare issava scale e macchine per espugnare la fortezza e gia attaccava gli assediati.</span> <span class="verse"><a name="31">31</a>Giuda, vedendo che la battaglia era gia incominciata e che le grida della città arrivavano al cielo per il suono delle trombe e le urla altissime,</span> <span class="verse"><a name="32">32</a>disse ai suoi soldati: Combattete oggi per i vostri fratelli.</span> <span class="verse"><a name="33">33</a>Irruppero in tre schiere alle loro spalle, diedero fiato alle trombe e innalzarono grida e invocazioni.</span> <span class="verse"><a name="34">34</a>Nell'esercito di Timòteo si sparse la notizia che c'era il Maccabeo e fuggirono davanti a lui; egli inflisse loro una grave sconfitta e ne rimasero uccisi in quel giorno circa ottomila.</span> <span class="verse"><a name="35">35</a>Poi piegò su Alim, l'assalì e la prese; ne uccise tutti i maschi, la saccheggiò e le appiccò il fuoco.</span> <span class="verse"><a name="36">36</a>Tolse il campo di là e conquistò Casfo, Maked e Bozor e le altre città di Gàlaad.</span> <span class="verse"><a name="37">37</a>Dopo questi fatti Timòteo raccolse un altro esercito e si accampò di fronte a Rafon al di là del torrente.</span> <span class="verse"><a name="38">38</a>Giuda mandò a esplorare il campo e gli riferirono: Sono radunati con lui tutti gli stranieri che ci circondano: sono un esercito imponente.</span> <span class="verse"><a name="39">39</a>Anche gli Arabi sono assoldati come suoi ausiliari; sono accampati al di là del torrente e sono pronti a venire a battaglia con te. Giuda andò incontro a loro.</span> <span class="verse"><a name="40">40</a>Timòteo disse ai comandanti del suo esercito, mentre Giuda e il suo esercito si avvicinavano al torrente: Se passerà per primo contro di noi, non potremo resistergli, perché sarà molto potente contro di noi.</span> <span class="verse"><a name="41">41</a>Se invece si mostrerà titubante e porrà il campo al di là del fiume, andremo noi contro di lui e avremo la meglio.</span> <span class="verse"><a name="42">42</a>Quando Giuda si avvicinò al corso d'acqua, dispose gli scribi del popolo lungo il torrente con questi ordini: Non permettete che alcuno si fermi, ma vengano tutti a combattere.</span> <span class="verse"><a name="43">43</a>Passò per primo contro i nemici e tutto il popolo dietro di lui. I pagani furono travolti davanti a lui, gettarono le armi e fuggirono nel tempio di Karnàin.</span> <span class="verse"><a name="44">44</a>Conquistarono la città e appiccarono il fuoco al tempio con quanti c'erano dentro. Così Karnàin fu vinta e non potè resistere oltre di fronte a Giuda.</span> <span class="verse"><a name="45">45</a>Giuda radunò tutti gli Israeliti che erano nella regione di Gàlaad dal più piccolo al più grande con le donne e i figli e gli averi, carovana sterminata, per andare nella Giudea.</span> <span class="verse"><a name="46">46</a>Arrivarono a Efron, grande città ben fortificata che era sulla strada e da cui non si poteva piegare né a destra né a sinistra, ma bisognava attraversarla.</span> <span class="verse"><a name="47">47</a>Quelli della città però chiusero loro il passaggio e con pietre barricarono le porte.</span> <span class="verse"><a name="48">48</a>Giuda mandò a dir loro in termini pacifici: Attraverseremo la tua terra per tornare alla nostra terra. Nessuno vi farà del male. Vogliamo soltanto passare a piedi. Ma quelli non vollero aprirgli.</span> <span class="verse"><a name="49">49</a>Giuda perciò ordinò di proclamare nel campo che ciascuno si fermasse nel luogo dove si trovava.</span> <span class="verse"><a name="50">50</a>Gli uomini della truppa presero posizione e combatterono contro la città per tutto quel giorno e tutta la notte; la città cadde nelle sue mani.</span> <span class="verse"><a name="51">51</a>Ne passò a fil di spada tutti i maschi, la distrusse fino alle fondamenta, prese le sue spoglie e attraversò la città, passando sui cadaveri.</span> <span class="verse"><a name="52">52</a>Poi attraversarono il Giordano verso la grande pianura di fronte a Beisan.</span> <span class="verse"><a name="53">53</a>Giuda andava raccogliendo i ritardatari e confortando il popolo lungo tutta la via, finché giunsero nella terra di Giuda.</span> <span class="verse"><a name="54">54</a>Salirono al monte Sion con allegrezza e gioia ed offrirono olocausti, giacché nessuno di loro era caduto ed erano tornati in pace.</span> <span class="verse"><a name="55">55</a>Nel tempo in cui Giuda e Giònata erano rimasti in Gàlaad e Simone loro fratello in Galilea di fronte a Tolemàide,</span> <span class="verse"><a name="56">56</a>Giuseppe figlio di Zaccaria e Azaria, comandanti dell'esercito, vennero a sapere delle imprese gloriose e delle battaglie che avevano compiute</span> <span class="verse"><a name="57">57</a>e dissero: Facciamoci onore anche noi e usciamo a combattere contro i pagani che ci circondano.</span> <span class="verse"><a name="58">58</a>Diedero ordine ai soldati che erano con loro e si diressero a Iamnia.</span> <span class="verse"><a name="59">59</a>Ma Gorgia uscì dalla città con i suoi uomini incontro a loro per attaccarli.</span> <span class="verse"><a name="60">60</a>Giuseppe e Azaria furono vinti e inseguiti fin nel territorio della Giudea e in quel giorno caddero circa duemila uomini del popolo di Israele.</span> <span class="verse"><a name="61">61</a>Toccò questa grave sconfitta al popolo, perché non avevano ascoltato Giuda e i suoi fratelli, pensando di compiere gesta eroiche:</span> <span class="verse"><a name="62">62</a>ma essi non erano della stirpe di quei valorosi, per le cui mani era stata compiuta la salvezza in Israele.</span> <span class="verse"><a name="63">63</a>Il prode Giuda e i suoi fratelli crebbero in grande fama presso tutto Israele e presso tutti i popoli ai quali giungeva notizia del loro nome;</span> <span class="verse"><a name="64">64</a>si adunavano attorno a loro acclamandoli.</span> <span class="verse"><a name="65">65</a>Giuda con i suoi fratelli uscì ancora per combattere contro i figli di Esaù nella regione meridionale e colpì Ebron e le sue dipendenze, distrusse le sue fortezze e diede fuoco tutt'intorno alle sue torri.</span> <span class="verse"><a name="66">66</a>Poi levò il campo per andare nel paese dei Filistei e attraversò Maresa.</span> <span class="verse"><a name="67">67</a>In quel giorno caddero in battaglia sacerdoti, i quali, smaniosi di eroismi, erano usciti a combattere inconsideratamente.</span> <span class="verse"><a name="68">68</a>Giuda piegò su Asdod, terra dei Filistei: distrusse i loro altari, bruciò le statue dei loro dei, mise a sacco la loro città e fece ritorno in Giudea.</span> </p></div</div></div></body></html>