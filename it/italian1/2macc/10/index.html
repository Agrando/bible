<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/2macc/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/2macc">2 Maccabees</a> &gt <strong>Chapter 10</strong></div><p><span class="verse"><a name="1">1</a>Nell'anno centosessanta Alessandro Epìfane, figlio di Antioco, s'imbarcò e occupò Tolemàide; vi fu riconosciuto re e cominciò a regnare.</span> <span class="verse"><a name="2">2</a>Quando lo seppe, il re Demetrio radunò un esercito molto grande e gli mosse contro per fargli guerra.</span> <span class="verse"><a name="3">3</a>Demetrio mandò anche lettere a Giònata con espressioni di amicizia per esaltarlo.</span> <span class="verse"><a name="4">4</a>Diceva infatti: Preveniamo costoro con la proposta di far pace con noi, prima che Giònata concluda un'alleanza con Alessandro contro tutti noi.</span> <span class="verse"><a name="5">5</a>Si ricorderà certo di tutti i mali che abbiamo causati a lui, ai suoi fratelli e al suo popolo.</span> <span class="verse"><a name="6">6</a>Gli concesse facoltà di raccogliere milizie, di preparare armi e considerarsi suo alleato e gli fece restituire gli ostaggi che erano nell'Acra.</span> <span class="verse"><a name="7">7</a>Giònata venne in Gerusalemme e lesse le lettere davanti a tutto il popolo e a quelli dell'Acra.</span> <span class="verse"><a name="8">8</a>Questi ebbero grande timore quando sentirono che il re gli aveva concesso facoltà di arruolare milizie.</span> <span class="verse"><a name="9">9</a>Quelli dell'Acra restituirono gli ostaggi ed egli li rese ai loro genitori.</span> <span class="verse"><a name="10">10</a>Giònata pose la residenza in Gerusalemme e incominciò a ricostruire e rinnovare la città.</span> <span class="verse"><a name="11">11</a>Ordinò ai costruttori di edificare le mura e la cinta muraria del monte Sion con pietre quadrate per fortificazione, e così fecero.</span> <span class="verse"><a name="12">12</a>Gli stranieri che stavano nelle fortezze edificate da Bàcchide fuggirono;</span> <span class="verse"><a name="13">13</a>ognuno abbandonò la sua posizione e tornò alla sua terra;</span> <span class="verse"><a name="14">14</a>solo in Bet-Zur erano rimasti alcuni traditori della legge e dei comandamenti; fu quello il loro rifugio.</span> <span class="verse"><a name="15">15</a>Il re Alessandro seppe dell'ambasciata che Demetrio aveva mandato a Giònata; gli narrarono anche le battaglie e gli atti di valore che egli e i suoi fratelli avevano compiuto e le fatiche sopportate</span> <span class="verse"><a name="16">16</a>e disse: Troveremo un altro come lui? Facciamocelo amico e alleato.</span> <span class="verse"><a name="17">17</a>Scrisse e spedì a lui questa lettera:</span> <span class="verse"><a name="18">18</a>Il re Alessandro al fratello Giònata salute.</span> <span class="verse"><a name="19">19</a>Abbiamo sentito dire di te che sei uomo forte e potente e disposto ad essere nostro amico.</span> <span class="verse"><a name="20">20</a>Noi dunque ti nominiamo oggi sommo sacerdote del tuo popolo e amico del re - gli aveva inviato anche la porpora e la corona d'oro - perché tu favorisca la nostra causa e mantenga amicizia con noi.</span> <span class="verse"><a name="21">21</a>Giònata indossò le vesti sacre nel settimo mese dell'anno centosessanta nella festa delle Capanne e arruolò soldati e fece preparare molte armi.</span> <span class="verse"><a name="22">22</a>Demetrio venne a sapere queste cose e si rattristò e disse:</span> <span class="verse"><a name="23">23</a>Perché abbiamo lasciato che Alessandro ci prevenisse nell'accaparrarsi l'amicizia dei Giudei a suo sostegno?</span> <span class="verse"><a name="24">24</a>Scriverò anch'io parole d'invito e proposte di onori e di doni, perché passino dalla nostra parte.</span> <span class="verse"><a name="25">25</a>Scrisse loro in questi termini: Il re Demetrio al popolo dei Giudei salute.</span> <span class="verse"><a name="26">26</a>Avete osservato le nostre alleanze e siete rimasti nella nostra amicizia e non siete passati ai nostri nemici: l'abbiamo saputo e ne siamo felici.</span> <span class="verse"><a name="27">27</a>Continuate dunque a mantenerci la vostra fedeltà e ricambieremo con favori quello che farete per noi.</span> <span class="verse"><a name="28">28</a>Vi concederemo ampie immunità e vi invieremo doni.</span> <span class="verse"><a name="29">29</a>Fin da ora dispenso voi ed esonero tutti i Giudei dal tributo e dalla tassa del sale e dalle corone.</span> <span class="verse"><a name="30">30</a>Rinuncio anche da oggi in poi a riscuotere dalla Giudea e dai tre distretti che le sono annessi, dalla Samaria e dalla Galilea, la terza parte del grano e la metà dei frutti degli alberi che mi spetta, da oggi per sempre.</span> <span class="verse"><a name="31">31</a>Gerusalemme sia santa ed esente con il suo distretto e così siano sacre le decime e i tributi.</span> <span class="verse"><a name="32">32</a>Rinuncio anche al potere sull'Acra in Gerusalemme e la concedo al sommo sacerdote perché vi stabilisca uomini da lui scelti a presidiarla.</span> <span class="verse"><a name="33">33</a>Rimetto in libertà senza compenso anche ogni persona giudea, fatta prigioniera fuori del paese di Giuda in tutti i miei domìni; tutti siano esonerati dai tributi, anche da quelli del bestiame.</span> <span class="verse"><a name="34">34</a>Tutte le feste e i sabati e i noviluni e il triduo prima e il triduo dopo la festa siano tutti giorni di esenzione e di immunità per tutti i Giudei che sono nel mio regno;</span> <span class="verse"><a name="35">35</a>nessuno avrà il potere di intentare causa contro di loro o di disturbarli per alcun motivo.</span> <span class="verse"><a name="36">36</a>Si potranno arruolare nell'esercito del re fino a tremila Giudei e sarà dato loro il soldo, come spetta a tutte le forze del re.</span> <span class="verse"><a name="37">37</a>Saranno posti di stanza alcuni di loro nelle più grandi fortezze del re, alcuni di loro saranno anche preposti agli affari di fiducia del regno; i loro superiori e i comandamenti saranno scelti tra di loro e potranno regolarsi secondo le loro leggi, come ha prescritto il re anche per la Giudea.</span> <span class="verse"><a name="38">38</a>I tre distretti assegnati alla Giudea, detraendoli dalla regione della Samaria, saranno riconosciuti dalla Giudea e considerati come sottoposti a uno solo e non dipendenti da altra autorità che non sia quella del sommo sacerdote.</span> <span class="verse"><a name="39">39</a>Assegno Tolemàide e le sue dipendenze come dono al tempio di Gerusalemme per le spese necessarie al santuario.</span> <span class="verse"><a name="40">40</a>Io personalmente assegno ogni anno quindicimila sicli d'argento prelevati dai diritti del re sulle località più convenienti.</span> <span class="verse"><a name="41">41</a>Gli ulteriori contributi che non sono stati versati dagli incaricati come negli anni precedenti, d'ora in poi saranno corrisposti per le opere del tempio.</span> <span class="verse"><a name="42">42</a>Oltre a ciò i cinquemila sicli che venivano prelevati dall'ammontare delle entrate annuali del tempio sono anche condonati perché appartengono ai sacerdoti che vi prestano servizio.</span> <span class="verse"><a name="43">43</a>Chiunque si rifugierà nel tempio di Gerusalemme e nella sua zona con debiti da rendere al re o per qualunque motivo, sarà dichiarato libero con quanto gli appartiene nel mio regno.</span> <span class="verse"><a name="44">44</a>Per le costruzioni e i restauri nel tempio le spese saranno sostenute dalla cassa del re.</span> <span class="verse"><a name="45">45</a>Anche per la costruzione delle mura e delle fortificazioni intorno a Gerusalemme le spese saranno sostenute dall'erario del re e così la costruzione di mura nella Giudea.</span> <span class="verse"><a name="46">46</a>Quando Giònata e il popolo intesero simili espressioni, non vi prestarono fede e non le accettarono, ricordando le grandi iniquità da lui compiute contro Israele e quanto li avesse fatti soffrire.</span> <span class="verse"><a name="47">47</a>Ma preferirono Alessandro, perché questi era stato il primo ad avviare trattative di pace, e gli furono sempre alleati.</span> <span class="verse"><a name="48">48</a>Il re Alessandro raccolse grandi forze e uscì in campo contro Demetrio.</span> <span class="verse"><a name="49">49</a>I due re attaccarono battaglia e l'esercito di Demetrio fu messo in fuga; Alessandro lo inseguì ed ebbe la meglio sulle sue truppe;</span> <span class="verse"><a name="50">50</a>la battaglia infuriò fino al tramonto del sole e Demetrio cadde ucciso in quel giorno.</span> <span class="verse"><a name="51">51</a>Alessandro mandò allora ambasciatori al re Tolomeo con questo messaggio:</span> <span class="verse"><a name="52">52</a>Poiché sono rientrato nel mio regno e mi sono seduto sul trono dei miei padri, ho ripreso il comando e ho sconfitto Demetrio - egli si era impadronito del mio territorio</span> <span class="verse"><a name="53">53</a>ma io gli ho mosso guerra ed egli e il suo esercito furono sconfitti dal nostro e ci siamo seduti sul trono del suo regno -</span> <span class="verse"><a name="54">54</a>concludiamo tra di noi amicizia; tu concedimi in sposa tua figlia, io sarò tuo genero e offrirò a te e a lei doni degni di te.</span> <span class="verse"><a name="55">55</a>Tolomeo rispose: Felice il giorno in cui sei tornato nella terra dei tuoi padri e ti sei seduto sul trono del loro regno.</span> <span class="verse"><a name="56">56</a>Io farò quanto hai proposto nella lettera, ma tu vienimi incontro fino a Tolemàide, perché ci vediamo a vicenda, e io diventerò tuo suocero, come hai chiesto.</span> <span class="verse"><a name="57">57</a>Tolomeo partì dall'Egitto con la figlia Cleopatra e si recò a Tolemàide nell'anno centosessantadue.</span> <span class="verse"><a name="58">58</a>Gli andò incontro il re Alessandro: Tolomeo gli diede sua figlia Cleopatra e celebrò le nozze con lei in Tolemàide secondo lo stile dei re con grande sfarzo.</span> <span class="verse"><a name="59">59</a>Il re Alessandro scrisse a Giònata di venirgli incontro.</span> <span class="verse"><a name="60">60</a>Egli andò con grande parata a Tolemàide e s'incontrò con i due re; offrì loro e ai loro amici oro e argento e molti doni e si guadagnò il loro favore.</span> <span class="verse"><a name="61">61</a>Si accordarono però contro di lui uomini pestiferi d'Israele, traditori della legge, per deporre contro di lui, ma il re non prestò loro ascolto.</span> <span class="verse"><a name="62">62</a>Il re invece diede ordine di far deporre a Giònata le sue vesti e di rivestirlo della porpora e l'ordine fu eseguito.</span> <span class="verse"><a name="63">63</a>Il re lo fece sedere accanto a sé e disse ai suoi ufficiali: Attraversate con lui la città e proclamate che nessuno porti accuse contro di lui per qualunque motivo e nessuno gli rechi molestia in alcun modo.</span> <span class="verse"><a name="64">64</a>Ora, quando i suoi accusatori videro gli onori che riceveva, come proclamava il banditore, e che era stato rivestito di porpora, si dileguarono tutti.</span> <span class="verse"><a name="65">65</a>Il re gli conferì onori e lo ascrisse tra i suoi primi amici e lo costituì stratega e governatore della provincia.</span> <span class="verse"><a name="66">66</a>Così Giònata tornò a Gerusalemme in pace e gioia.</span> <span class="verse"><a name="67">67</a>Nell'anno centosessantacinque Demetrio, figlio di Demetrio, venne da Creta nella terra dei suoi padri.</span> <span class="verse"><a name="68">68</a>Il re Alessandro, quando lo seppe, ne fu assai preoccupato e tornò in Antiochia.</span> <span class="verse"><a name="69">69</a>Demetrio affidò il governo della Celesiria ad Apollonio e questi raccolse un grande esercito, si accampò presso Iamnia e inviò al sommo sacerdote Giònata questo messaggio:</span> <span class="verse"><a name="70">70</a>Soltanto tu ti sei alzato contro di noi e io sono diventato oggetto di derisione e di scherno a causa tua. Perché ti fai forte contro di noi stando sui monti?</span> <span class="verse"><a name="71">71</a>Ora, se sei tanto sicuro delle tue forze, scendi contro di noi nella pianura e qui misuriamoci, perché con me c'è la forza delle città.</span> <span class="verse"><a name="72">72</a>Infòrmati e sappi chi sono io e chi sono gli altri miei alleati. Questi ti diranno: Non potrete tener saldo il piede davanti a noi, perché gia due volte sono stati da noi sconfitti i tuoi padri nella loro terra.</span> <span class="verse"><a name="73">73</a>Così ora non potrai resistere alla cavalleria e a un esercito come il nostro in pianura, ove non c'è roccia né scoglio né luogo in cui rifugiarsi.</span> <span class="verse"><a name="74">74</a>Quando Giònata intese le parole di Apollonio, ne ebbe l'animo irritato; scelse diecimila uomini e uscì da Gerusalemme. Suo fratello Simone gli venne incontro per aiutarlo.</span> <span class="verse"><a name="75">75</a>Si accampò presso Giaffa, ma gli abitanti avevano chiuso la città, perché a Giaffa vi era un presidio di Apollonio. Le diedero l'assalto;</span> <span class="verse"><a name="76">76</a>i cittadini spaventati aprirono e Giònata fu padrone di Giaffa.</span> <span class="verse"><a name="77">77</a>Apollonio lo seppe e mise in campo tremila cavalli e molte truppe e si mosse verso Asdòd, come se intendesse fare quel percorso, ma subito si spinse nella pianura, poiché aveva una cavalleria numerosa sulla quale contava.</span> <span class="verse"><a name="78">78</a>Giònata lo inseguì alle spalle in direzione di Asdòd e gli eserciti attaccarono battaglia.</span> <span class="verse"><a name="79">79</a>Apollonio aveva lasciato un migliaio di cavalieri nascosti dietro di loro;</span> <span class="verse"><a name="80">80</a>Giònata però si era accorto che c'era un appostamento dietro di lui. Quelli circondarono il suo schieramento e lanciarono frecce contro le truppe da mattina fino a sera.</span> <span class="verse"><a name="81">81</a>Ma le truppe tennero fermo come aveva ordinato Giònata, mentre i cavalli di quelli si stancarono.</span> <span class="verse"><a name="82">82</a>Allora Simone fece uscire le sue riserve e attaccò la falange e poiché la cavalleria ormai era esausta, quelli furono travolti e si diedero alla fuga;</span> <span class="verse"><a name="83">83</a>i cavalieri si dispersero nella pianura e gli altri si rifugiarono in Asdòd ed entrarono in Bret-Dagon, il tempio del loro idolo, in cerca di scampo.</span> <span class="verse"><a name="84">84</a>Giònata allora incendiò Asdòd e le città all'intorno, prese le loro spoglie e diede alle fiamme anche il tempio di Dagon e quanti vi si erano rifugiati.</span> <span class="verse"><a name="85">85</a>Gli uccisi di spada e i morti tra le fiamme assommarono a circa ottomila uomini.</span> <span class="verse"><a name="86">86</a>Poi Giònata tolse il campo di là e si accampò di fronte ad Ascalòna e i cittadini gli vennero incontro con grandi onori.</span> <span class="verse"><a name="87">87</a>Così Giònata tornò in Gerusalemme con i suoi uomini carichi di bottino.</span> <span class="verse"><a name="88">88</a>Il re Alessandro, udendo queste notizie, aumentò gli onori a Giònata;</span> <span class="verse"><a name="89">89</a>gli inviò la fibbia d'oro che si usa inviare ai parenti del re e gli diede in possesso Ekròn e tutto il suo territorio.</span> </p></div</div></div></body></html>