<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/2macc/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/2macc">2 Maccabees</a> &gt <strong>Chapter 16</strong></div><p><span class="verse"><a name="1">1</a>Allora Giovanni salì da Ghezer e riferì a Simone suo padre quanto faceva Cendebèo.</span> <span class="verse"><a name="2">2</a>Simone chiamò i suoi due figli maggiori Giuda e Giovanni e disse loro: Io e i miei fratelli e la casa di mio padre abbiamo combattuto le battaglie d'Israele dalla gioventù fino ad oggi e riuscì nelle nostre mani l'impresa di salvare Israele ripetutamente;</span> <span class="verse"><a name="3">3</a>ora io sono vecchio e voi, per misericordia del Cielo, siete nell'età buona; prendete il posto mio e di mio fratello e fatevi avanti a combattere per il vostro popolo; l'aiuto del Cielo sia con voi.</span> <span class="verse"><a name="4">4</a>Giovanni arruolò nella regione ventimila uomini esperti nelle armi e cavalieri; partirono contro Cendebèo e passarono la notte in Modin.</span> <span class="verse"><a name="5">5</a>Alzatisi il mattino, proseguirono per la pianura ed ecco venire incontro a loro un esercito ingente, fanti e cavalleria; ma un torrente li separava.</span> <span class="verse"><a name="6">6</a>Giovanni con la sua gente pose il campo di fronte. Vedendo che il grosso esitava ad attraversare il torrente, passò per primo. Lo videro i suoi uomini e passarono dopo di lui.</span> <span class="verse"><a name="7">7</a>Egli divise la moltitudine e pose i cavalieri in mezzo ai fanti, perché la cavalleria degli avversari era molto numerosa.</span> <span class="verse"><a name="8">8</a>Poi diedero fiato alle trombe: Cendebèo e il suo schieramento furono respinti; molti della loro parte caddero colpiti a morte e i superstiti si rifugiarono nella fortezza.</span> <span class="verse"><a name="9">9</a>Fu ferito allora anche Giuda, fratello di Giovanni. Giovanni invece li inseguì, finché giunse a Cedron che Cendebèo aveva ricostruito.</span> <span class="verse"><a name="10">10</a>I nemici fuggirono nelle torri esistenti nelle campagne di Asdòd, ma egli vi appiccò il fuoco. Restarono sul campo circa duemila nemici. Poi Giovanni ritornò in Giudea senza molestie.</span> <span class="verse"><a name="11">11</a>Tolomeo, figlio di Abùbo, era stato costituito stratega della pianura di Gerico.  Egli possedeva molto argento e oro,</span> <span class="verse"><a name="12">12</a>poiché era il genero del sommo sacerdote.</span> <span class="verse"><a name="13">13</a>Il suo cuore si inorgoglì e si propose di impadronirsi del paese e covava perfidi disegni contro Simone e i suoi figli per eliminarli.</span> <span class="verse"><a name="14">14</a>Simone era in visita alle città della regione e si interessava delle loro necessità. Venne allora in Gerico insieme con Mattatia e Giuda suoi figli, nell'anno centosettantasette, nell'undicesimo mese, cioè il mese di Sabat.</span> <span class="verse"><a name="15">15</a>Il figlio di Abùbo, che covava il tradimento, li ricevette nella cittadella, chiamata Dok, che egli aveva costruita, e servì loro un gran banchetto, nascondendo ivi degli armati.</span> <span class="verse"><a name="16">16</a>Quando Simone e i figli furono inebriati, Tolomeo e i suoi uomini si alzarono, impugnarono le armi, si scagliarono contro Simone nella sala del banchetto e trucidarono lui, i due figli e alcuni suoi servi.</span> <span class="verse"><a name="17">17</a>Egli commise un'enorme perfidia e rese male per bene.</span> <span class="verse"><a name="18">18</a>Tolomeo scrisse di questa cosa e spedì al re, perché gli inviasse milizie in aiuto e gli desse in consegna la loro regione e le città.</span> <span class="verse"><a name="19">19</a>Inviò altri uomini a Ghezer per eliminare Giovanni e spedì lettere ai suoi comandanti, che venissero da lui, perché doveva loro argento e oro e doni;</span> <span class="verse"><a name="20">20</a>altri uomini inviò ad occupare Gerusalemme e il monte del tempio.</span> <span class="verse"><a name="21">21</a>Ma qualcuno corse avanti e informò Giovanni che suo padre e i suoi fratelli erano periti, aggiungendo: Ha inviato uomini per uccidere anche te.</span> <span class="verse"><a name="22">22</a>Udendo ciò, Giovanni rimase profondamente costernato; poi catturò gli uomini inviati per sopprimerlo e li mise a morte. Aveva infatti saputo che cercavano di ucciderlo.</span> <span class="verse"><a name="23">23</a>Le altre azioni di Giovanni, le sue battaglie e gli atti di valore da lui compiuti, la ricostruzione delle mura da lui eseguita e le sue imprese, ecco stanno scritte negli annali del suo sommo sacerdozio, da quando divenne sommo sacerdote dopo la morte di suo padre.</span> </p></div</div></div></body></html>