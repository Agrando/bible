<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/eph/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/eph">Ephesians</a> &gt <strong>Chapter 5</strong></div><p><span class="verse"><a name="1">1</a>Fatevi dunque imitatori di Dio, quali figli carissimi,</span> <span class="verse"><a name="2">2</a>e camminate nella carità, nel modo che anche Cristo vi ha amato e ha dato se stesso per noi, offrendosi a Dio in sacrificio di soave odore.</span> <span class="verse"><a name="3">3</a>Quanto alla fornicazione e a ogni specie di impurità o cupidigia, neppure se ne parli tra voi, come si addice a santi;</span> <span class="verse"><a name="4">4</a>lo stesso si dica per le volgarità, insulsaggini, trivialità: cose tutte sconvenienti. Si rendano invece azioni di grazie!</span> <span class="verse"><a name="5">5</a>Perché, sappiatelo bene, nessun fornicatore, o impuro, o avaro - che è roba da idolàtri - avrà parte al regno di Cristo e di Dio.</span> <span class="verse"><a name="6">6</a>Nessuno vi inganni con vani ragionamenti: per queste cose infatti piomba l'ira di Dio sopra coloro che gli resistono.</span> <span class="verse"><a name="7">7</a>Non abbiate quindi niente in comune con loro.</span> <span class="verse"><a name="8">8</a>Se un tempo eravate tenebra, ora siete luce nel Signore. Comportatevi perciò come i figli della luce;</span> <span class="verse"><a name="9">9</a>il frutto della luce consiste in ogni bontà, giustizia e verità.</span> <span class="verse"><a name="10">10</a>Cercate ciò che è gradito al Signore,</span> <span class="verse"><a name="11">11</a>e non partecipate alle opere infruttuose delle tenebre, ma piuttosto condannatele apertamente,</span> <span class="verse"><a name="12">12</a>poiché di quanto viene fatto da costoro in segreto è vergognoso perfino parlare.</span> <span class="verse"><a name="13">13</a>Tutte queste cose che vengono apertamente condannate sono rivelate dalla luce, perché tutto quello che si manifesta è luce.</span> <span class="verse"><a name="14">14</a>Per questo sta scritto: dèstati dai morti e Cristo ti illuminerà.</span> <span class="verse"><a name="15">15</a>Vigilate dunque attentamente sulla vostra condotta, comportandovi non da stolti, ma da uomini saggi;</span> <span class="verse"><a name="16">16</a>profittando del tempo presente, perché i giorni sono cattivi.</span> <span class="verse"><a name="17">17</a>Non siate perciò inconsiderati, ma sappiate comprendere la volontà di Dio.</span> <span class="verse"><a name="18">18</a>E non ubriacatevi di vino, il quale porta alla sfrenatezza, ma siate ricolmi dello Spirito,</span> <span class="verse"><a name="19">19</a>intrattenendovi a vicenda con salmi, inni, cantici spirituali, cantando e inneggiando al Signore con tutto il vostro cuore,</span> <span class="verse"><a name="20">20</a>rendendo continuamente grazie per ogni cosa a Dio Padre, nel nome del Signore nostro Gesù Cristo.</span> <span class="verse"><a name="21">21</a>Siate sottomessi gli uni agli altri nel timore di Cristo.</span> <span class="verse"><a name="22">22</a>Le mogli siano sottomesse ai mariti come al Signore;</span> <span class="verse"><a name="23">23</a>il marito infatti è capo della moglie, come anche Cristo è capo della Chiesa, lui che è il salvatore del suo corpo.</span> <span class="verse"><a name="24">24</a>E come la Chiesa sta sottomessa a Cristo, così anche le mogli siano soggette ai loro mariti in tutto.</span> <span class="verse"><a name="25">25</a>E voi, mariti, amate le vostre mogli, come Cristo ha amato la Chiesa e ha dato se stesso per lei,</span> <span class="verse"><a name="26">26</a>per renderla santa, purificandola per mezzo del lavacro dell'acqua accompagnato dalla parola,</span> <span class="verse"><a name="27">27</a>al fine di farsi comparire davanti la sua Chiesa tutta gloriosa, senza macchia né ruga o alcunché di simile, ma santa e immacolata.</span> <span class="verse"><a name="28">28</a>Così anche i mariti hanno il dovere di amare le mogli come il proprio corpo, perché chi ama la propria moglie ama se stesso.</span> <span class="verse"><a name="29">29</a>Nessuno mai infatti ha preso in odio la propria carne; al contrario la nutre e la cura, come fa Cristo con la Chiesa,</span> <span class="verse"><a name="30">30</a>poiché siamo membra del suo corpo.</span> <span class="verse"><a name="31">31</a>Per questo l'uomo lascerà suo padre e sua madre e si unirà alla sua donna e i due formeranno una carne sola.</span> <span class="verse"><a name="32">32</a>Questo mistero è grande; lo dico in riferimento a Cristo e alla Chiesa!</span> <span class="verse"><a name="33">33</a>Quindi anche voi, ciascuno da parte sua, ami la propria moglie come se stesso, e la donna sia rispettosa verso il marito.</span> </p></div</div></div></body></html>