<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/eph/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/eph">Ephesians</a> &gt <strong>Chapter 4</strong></div><p><span class="verse"><a name="1">1</a>Vi esorto dunque io, il prigioniero nel Signore, a comportarvi in maniera degna della vocazione che avete ricevuto,</span> <span class="verse"><a name="2">2</a>con ogni umiltà, mansuetudine e pazienza, sopportandovi a vicenda con amore,</span> <span class="verse"><a name="3">3</a>cercando di conservare l'unità dello spirito per mezzo del vincolo della pace.</span> <span class="verse"><a name="4">4</a>Un solo corpo, un solo spirito, come una sola è la speranza alla quale siete stati chiamati, quella della vostra vocazione;</span> <span class="verse"><a name="5">5</a>un solo Signore, una sola fede, un solo battesimo.</span> <span class="verse"><a name="6">6</a>Un solo Dio Padre di tutti, che è al di sopra di tutti, agisce per mezzo di tutti ed è presente in tutti.</span> <span class="verse"><a name="7">7</a>A ciascuno di noi, tuttavia, è stata data la grazia secondo la misura del dono di Cristo.</span> <span class="verse"><a name="8">8</a>Per questo sta scritto: ha distribuito doni agli uomini.</span> <span class="verse"><a name="9">9</a>Ma che significa la parola ascese, se non che prima era disceso quaggiù sulla terra?</span> <span class="verse"><a name="10">10</a>Colui che discese è lo stesso che anche ascese al di sopra di tutti i cieli, per riempire tutte le cose.</span> <span class="verse"><a name="11">11</a>E' lui che ha stabilito alcuni come apostoli, altri come profeti, altri come evangelisti, altri come pastori e maestri,</span> <span class="verse"><a name="12">12</a>per rendere idonei i fratelli a compiere il ministero, al fine di edificare il corpo di Cristo,</span> <span class="verse"><a name="13">13</a>finché arriviamo tutti all'unità della fede e della conoscenza del Figlio di Dio, allo stato di uomo perfetto, nella misura che conviene alla piena maturità di Cristo.</span> <span class="verse"><a name="14">14</a>Questo affinché non siamo più come fanciulli sballottati dalle onde e portati qua e là da qualsiasi vento di dottrina, secondo l'inganno degli uomini, con quella loro astuzia che tende a trarre nell'errore.</span> <span class="verse"><a name="15">15</a>Al contrario, vivendo secondo la verità nella carità, cerchiamo di crescere in ogni cosa verso di lui, che è il capo, Cristo,</span> <span class="verse"><a name="16">16</a>dal quale tutto il corpo, ben compaginato e connesso, mediante la collaborazione di ogni giuntura, secondo l'energia propria di ogni membro, riceve forza per crescere in modo da edificare se stesso nella carità.</span> <span class="verse"><a name="17">17</a>Vi dico dunque e vi scongiuro nel Signore: non comportatevi più come i pagani nella vanità della loro mente,</span> <span class="verse"><a name="18">18</a>accecati nei loro pensieri, estranei alla vita di Dio a causa dell'ignoranza che è in loro, e per la durezza del loro cuore.</span> <span class="verse"><a name="19">19</a>Diventati così insensibili, si sono abbandonati alla dissolutezza, commettendo ogni sorta di impurità con avidità insaziabile.</span> <span class="verse"><a name="20">20</a>Ma voi non così avete imparato a conoscere Cristo,</span> <span class="verse"><a name="21">21</a>se proprio gli avete dato ascolto e in lui siete stati istruiti, secondo la verità che è in Gesù,</span> <span class="verse"><a name="22">22</a>per la quale dovete deporre l'uomo vecchio con la condotta di prima, l'uomo che si corrompe dietro le passioni ingannatrici</span> <span class="verse"><a name="23">23</a>e dovete rinnovarvi nello spirito della vostra mente</span> <span class="verse"><a name="24">24</a>e rivestire l'uomo nuovo, creato secondo Dio nella giustizia e nella santità vera.</span> <span class="verse"><a name="25">25</a>Perciò, bando alla menzogna: dite ciascuno la verità al proprio prossimo; perché siamo membra gli uni degli altri.</span> <span class="verse"><a name="26">26</a>Nell'ira, non peccate; non tramonti il sole sopra la vostra ira,</span> <span class="verse"><a name="27">27</a>e non date occasione al diavolo.</span> <span class="verse"><a name="28">28</a>Chi è avvezzo a rubare non rubi più, anzi si dia da fare lavorando onestamente con le proprie mani, per farne parte a chi si trova in necessità.</span> <span class="verse"><a name="29">29</a>Nessuna parola cattiva esca più dalla vostra bocca; ma piuttosto, parole buone che possano servire per la necessaria edificazione, giovando a quelli che ascoltano.</span> <span class="verse"><a name="30">30</a>E non vogliate rattristare lo Spirito Santo di Dio, col quale foste segnati per il giorno della redenzione.</span> <span class="verse"><a name="31">31</a>Scompaia da voi ogni asprezza, sdegno, ira, clamore e maldicenza con ogni sorta di malignità.</span> <span class="verse"><a name="32">32</a>Siate invece benevoli gli uni verso gli altri, misericordiosi, perdonandovi a vicenda come Dio ha perdonato a voi in Cristo.</span> </p></div</div></div></body></html>