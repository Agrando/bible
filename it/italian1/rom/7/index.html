<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/rom/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/rom">Romans</a> &gt <strong>Chapter 7</strong></div><p><span class="verse"><a name="1">1</a>O forse ignorate, fratelli - parlo a gente esperta di legge - che la legge ha potere sull'uomo solo per il tempo in cui egli vive?</span> <span class="verse"><a name="2">2</a>La donna sposata, infatti, è legata dalla legge al marito finché egli vive; ma se il marito muore, è libera dalla legge che la lega al marito.</span> <span class="verse"><a name="3">3</a>Essa sarà dunque chiamata adultera se, mentre vive il marito, passa a un altro uomo, ma se il marito muore, essa è libera dalla legge e non è più adultera se passa a un altro uomo.</span> <span class="verse"><a name="4">4</a>Alla stessa maniera, fratelli miei, anche voi, mediante il corpo di Cristo, siete stati messi a morte quanto alla legge, per appartenere ad un altro, cioè a colui che fu risuscitato dai morti, affinché noi portiamo frutti per Dio.</span> <span class="verse"><a name="5">5</a>Quando infatti eravamo nella carne, le passioni peccaminose, stimolate dalla legge, si scatenavano nelle nostre membra al fine di portare frutti per la morte.</span> <span class="verse"><a name="6">6</a>Ora però siamo stati liberati dalla legge, essendo morti a ciò che ci teneva prigionieri, per servire nel regime nuovo dello Spirito e non nel regime vecchio della lettera.</span> <span class="verse"><a name="7">7</a>Che diremo dunque? Che la legge è peccato? No certamente! Però io non ho conosciuto il peccato se non per la legge, né avrei conosciuto la concupiscenza, se la legge non avesse detto: Non desiderare.</span> <span class="verse"><a name="8">8</a>Prendendo pertanto occasione da questo comandamento, il peccato scatenò in me ogni sorta di desideri. Senza la legge infatti il peccato è morto</span> <span class="verse"><a name="9">9</a>e io un tempo vivevo senza la legge. Ma, sopraggiunto quel comandamento, il peccato ha preso vita</span> <span class="verse"><a name="10">10</a>e io sono morto; la legge, che doveva servire per la vita, è divenuta per me motivo di morte.</span> <span class="verse"><a name="11">11</a>Il peccato infatti, prendendo occasione dal comandamento, mi ha sedotto e per mezzo di esso mi ha dato la morte.</span> <span class="verse"><a name="12">12</a>Così la legge è santa e santo e giusto e buono è il comandamento.</span> <span class="verse"><a name="13">13</a>Ciò che è bene è allora diventato morte per me? No davvero! E' invece il peccato: esso per rivelarsi peccato mi ha dato la morte servendosi di ciò che è bene, perché il peccato apparisse oltre misura peccaminoso per mezzo del comandamento.</span> <span class="verse"><a name="14">14</a>Sappiamo infatti che la legge è spirituale, mentre io sono di carne, venduto come schiavo del peccato.</span> <span class="verse"><a name="15">15</a>Io non riesco a capire neppure ciò che faccio: infatti non quello che voglio io faccio, ma quello che detesto.</span> <span class="verse"><a name="16">16</a>Ora, se faccio quello che non voglio, io riconosco che la legge è buona;</span> <span class="verse"><a name="17">17</a>quindi non sono più io a farlo, ma il peccato che abita in me.</span> <span class="verse"><a name="18">18</a>Io so infatti che in me, cioè nella mia carne, non abita il bene; c'è in me il desiderio del bene, ma non la capacità di attuarlo;</span> <span class="verse"><a name="19">19</a>infatti io non compio il bene che voglio, ma il male che non voglio.</span> <span class="verse"><a name="20">20</a>Ora, se faccio quello che non voglio, non sono più io a farlo, ma il peccato che abita in me.</span> <span class="verse"><a name="21">21</a>Io trovo dunque in me questa legge: quando voglio fare il bene, il male è accanto a me.</span> <span class="verse"><a name="22">22</a>Infatti acconsento nel mio intimo alla legge di Dio,</span> <span class="verse"><a name="23">23</a>ma nelle mie membra vedo un'altra legge, che muove guerra alla legge della mia mente e mi rende schiavo della legge del peccato che è nelle mie membra.</span> <span class="verse"><a name="24">24</a>Sono uno sventurato! Chi mi libererà da questo corpo votato alla morte?</span> <span class="verse"><a name="25">25</a>Siano rese grazie a Dio per mezzo di Gesù Cristo nostro Signore! Io dunque, con la mente, servo la legge di Dio, con la carne invece la legge del peccato.</span> </p></div</div></div></body></html>