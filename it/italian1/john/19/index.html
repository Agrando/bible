<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/john/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/john">John</a> &gt <strong>Chapter 19</strong></div><p><span class="verse"><a name="1">1</a>Allora Pilato fece prendere Gesù e lo fece flagellare.</span> <span class="verse"><a name="2">2</a>E i soldati, intrecciata una corona di spine, gliela posero sul capo e gli misero addosso un mantello di porpora; quindi gli venivano davanti e gli dicevano:</span> <span class="verse"><a name="3">3</a>Salve, re dei Giudei!. E gli davano schiaffi.</span> <span class="verse"><a name="4">4</a>Pilato intanto uscì di nuovo e disse loro: Ecco, io ve lo conduco fuori, perché sappiate che non trovo in lui nessuna colpa.</span> <span class="verse"><a name="5">5</a>Allora Gesù uscì, portando la corona di spine e il mantello di porpora. E Pilato disse loro: Ecco l'uomo!.</span> <span class="verse"><a name="6">6</a>Al vederlo i sommi sacerdoti e le guardie gridarono: Crocifiggilo, crocifiggilo!. Disse loro Pilato: Prendetelo voi e crocifiggetelo; io non trovo in lui nessuna colpa.</span> <span class="verse"><a name="7">7</a>Gli risposero i Giudei: Noi abbiamo una legge e secondo questa legge deve morire, perché si è fatto Figlio di Dio.</span> <span class="verse"><a name="8">8</a>All'udire queste parole, Pilato ebbe ancor più paura</span> <span class="verse"><a name="9">9</a>ed entrato di nuovo nel pretorio disse a Gesù: Di dove sei?. Ma Gesù non gli diede risposta.</span> <span class="verse"><a name="10">10</a>Gli disse allora Pilato: Non mi parli? Non sai che ho il potere di metterti in libertà e il potere di metterti in croce?.</span> <span class="verse"><a name="11">11</a>Rispose Gesù: Tu non avresti nessun potere su di me, se non ti fosse stato dato dall'alto. Per questo chi mi ha consegnato nelle tue mani ha una colpa più grande.</span> <span class="verse"><a name="12">12</a>Da quel momento Pilato cercava di liberarlo; ma i Giudei gridarono: Se liberi costui, non sei amico di Cesare! Chiunque infatti si fa re si mette contro Cesare.</span> <span class="verse"><a name="13">13</a>Udite queste parole, Pilato fece condurre fuori Gesù e sedette nel tribunale, nel luogo chiamato Litòstroto, in ebraico Gabbatà.</span> <span class="verse"><a name="14">14</a>Era la Preparazione della Pasqua, verso mezzogiorno. Pilato disse ai Giudei: Ecco il vostro re!.</span> <span class="verse"><a name="15">15</a>Ma quelli gridarono: Via, via, crocifiggilo!. Disse loro Pilato: Metterò in croce il vostro re?. Risposero i sommi sacerdoti: Non abbiamo altro re all'infuori di Cesare.</span> <span class="verse"><a name="16">16</a>Allora lo consegnò loro perché fosse crocifisso.</span> <span class="verse"><a name="17">17</a>Essi allora presero Gesù ed egli, portando la croce, si avviò verso il luogo del Cranio, detto in ebraico Gòlgota,</span> <span class="verse"><a name="18">18</a>dove lo crocifissero e con lui altri due, uno da una parte e uno dall'altra, e Gesù nel mezzo.</span> <span class="verse"><a name="19">19</a>Pilato compose anche l'iscrizione e la fece porre sulla croce; vi era scritto: Gesù il Nazareno, il re dei Giudei.</span> <span class="verse"><a name="20">20</a>Molti Giudei lessero questa iscrizione, perché il luogo dove fu crocifisso Gesù era vicino alla città; era scritta in ebraico, in latino e in greco.</span> <span class="verse"><a name="21">21</a>I sommi sacerdoti dei Giudei dissero allora a Pilato: Non scrivere: il re dei Giudei, ma che egli ha detto: Io sono il re dei Giudei.</span> <span class="verse"><a name="22">22</a>Rispose Pilato: Ciò che ho scritto, ho scritto.</span> <span class="verse"><a name="23">23</a>I soldati poi, quando ebbero crocifisso Gesù, presero le sue vesti e ne fecero quattro parti, una per ciascun soldato, e la tunica. Ora quella tunica era senza cuciture, tessuta tutta d'un pezzo da cima a fondo.</span> <span class="verse"><a name="24">24</a>Perciò dissero tra loro: Non stracciamola, ma tiriamo a sorte a chi tocca. Così si adempiva la Scrittura: e sulla mia tunica han gettato la sorte.</span> <span class="verse"><a name="25">25</a>Stavano presso la croce di Gesù sua madre, la sorella di sua madre, Maria di Clèofa e Maria di Màgdala.</span> <span class="verse"><a name="26">26</a>Gesù allora, vedendo la madre e lì accanto a lei il discepolo che egli amava, disse alla madre: Donna, ecco il tuo figlio!.</span> <span class="verse"><a name="27">27</a>Poi disse al discepolo: Ecco la tua madre!. E da quel momento il discepolo la prese nella sua casa.</span> <span class="verse"><a name="28">28</a>Dopo questo, Gesù, sapendo che ogni cosa era stata ormai compiuta, disse per adempiere la Scrittura: Ho sete.</span> <span class="verse"><a name="29">29</a>Vi era lì un vaso pieno d'aceto; posero perciò una spugna imbevuta di aceto in cima a una canna e gliela accostarono alla bocca.</span> <span class="verse"><a name="30">30</a>E dopo aver ricevuto l'aceto, Gesù disse: Tutto è compiuto!. E, chinato il capo, spirò.</span> <span class="verse"><a name="31">31</a>Era il giorno della Preparazione e i Giudei, perché i corpi non rimanessero in croce durante il sabato (era infatti un giorno solenne quel sabato), chiesero a Pilato che fossero loro spezzate le gambe e fossero portati via.</span> <span class="verse"><a name="32">32</a>Vennero dunque i soldati e spezzarono le gambe al primo e poi all'altro che era stato crocifisso insieme con lui.</span> <span class="verse"><a name="33">33</a>Venuti però da Gesù e vedendo che era gia morto, non gli spezzarono le gambe,</span> <span class="verse"><a name="34">34</a>ma uno dei soldati gli colpì il fianco con la lancia e subito ne uscì sangue e acqua.</span> <span class="verse"><a name="35">35</a>Chi ha visto ne dà testimonianza e la sua testimonianza è vera e egli sa che dice il vero, perché anche voi crediate.</span> <span class="verse"><a name="36">36</a>Questo infatti avvenne perché si adempisse la Scrittura: Non gli sarà spezzato alcun osso.</span> <span class="verse"><a name="37">37</a>E un altro passo della Scrittura dice ancora: Volgeranno lo sguardo a colui che hanno trafitto.</span> <span class="verse"><a name="38">38</a>Dopo questi fatti, Giuseppe d'Arimatèa, che era discepolo di Gesù, ma di nascosto per timore dei Giudei, chiese a Pilato di prendere il corpo di Gesù. Pilato lo concesse. Allora egli andò e prese il corpo di Gesù.</span> <span class="verse"><a name="39">39</a>Vi andò anche Nicodèmo, quello che in precedenza era andato da lui di notte, e portò una mistura di mirra e di aloe di circa cento libbre.</span> <span class="verse"><a name="40">40</a>Essi presero allora il corpo di Gesù, e lo avvolsero in bende insieme con oli aromatici, com'è usanza seppellire per i Giudei.</span> <span class="verse"><a name="41">41</a>Ora, nel luogo dove era stato crocifisso, vi era un giardino e nel giardino un sepolcro nuovo, nel quale nessuno era stato ancora deposto.</span> <span class="verse"><a name="42">42</a>Là dunque deposero Gesù, a motivo della Preparazione dei Giudei, poiché quel sepolcro era vicino.</span> </p></div</div></div></body></html>