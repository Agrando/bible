<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/dan/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/dan">Daniel</a> &gt <strong>Chapter 14</strong></div><p><span class="verse"><a name="1">1</a>Il re Astiage si riunì ai suoi padri e gli succedette nel regno Ciro il Persiano.</span> <span class="verse"><a name="2">2</a>Ora Daniele viveva accanto al re, ed era il più onorato di tutti gli amici del re.</span> <span class="verse"><a name="3">3</a>I Babilonesi avevano un idolo chiamato Bel, al quale offrivano ogni giorno dodici sacchi di fior di farina, quaranta pecore e sei barili di vino.</span> <span class="verse"><a name="4">4</a>Anche il re venerava questo idolo e andava ogni giorno ad adorarlo. Daniele però adorava il suo Dio e perciò il re gli disse: Perché non adori Bel?.</span> <span class="verse"><a name="5">5</a>Daniele rispose: Io non adoro idoli fatti da mani d'uomo, ma soltanto il Dio vivo che ha fatto il cielo e la terra e che è signore di ogni essere vivente.</span> <span class="verse"><a name="6">6</a>Non credi tu - aggiunse il re - che Bel sia un dio vivo? Non vedi quanto beve e mangia ogni giorno?.</span> <span class="verse"><a name="7">7</a>Rispose Daniele ridendo: Non t'ingannare, o re: quell'idolo di dentro è d'argilla e di fuori è di bronzo e non ha mai mangiato né bevuto.</span> <span class="verse"><a name="8">8</a>Il re s'indignò e convocati i sacerdoti di Bel, disse loro: Se voi non mi dite chi è che mangia tutto questo cibo, morirete; se invece mi proverete che è Bel che lo mangia, morirà Daniele, perché ha insultato Bel.</span> <span class="verse"><a name="9">9</a>Daniele disse al re: Sia fatto come tu hai detto. I sacerdoti di Bel erano settanta, senza contare le mogli e i figli.</span> <span class="verse"><a name="10">10</a>Il re si recò insieme con Daniele al tempio di Bel</span> <span class="verse"><a name="11">11</a>e i sacerdoti di Bel gli dissero: Ecco, noi usciamo di qui e tu, re, disponi le vivande e mesci il vino temperato; poi chiudi la porta e sigillala con il tuo anello. Se domani mattina, venendo, tu riscontrerai che tutto non è stato mangiato da Bel, moriremo noi, altrimenti morirà Daniele che ci ha calunniati.</span> <span class="verse"><a name="12">12</a>Essi però non se ne preoccuparono perché avevano praticato un passaggio segreto sotto la tavola per il quale passavano abitualmente e consumavano tutto.</span> <span class="verse"><a name="13">13</a>Dopo che essi se ne furono andati, il re fece porre i cibi davanti a Bel:</span> <span class="verse"><a name="14">14</a>Daniele ordinò ai servi del re di portare un po' di cenere e la sparsero su tutto il pavimento del tempio alla presenza soltanto del re; poi uscirono, chiusero la porta, la sigillarono con l'anello del re e se ne andarono.</span> <span class="verse"><a name="15">15</a>I sacerdoti vennero di notte, secondo il loro consueto, con le mogli, i figli, e mangiarono e bevvero tutto.</span> <span class="verse"><a name="16">16</a>Di buon mattino il re si alzò, come anche Daniele.</span> <span class="verse"><a name="17">17</a>Il re domandò: Sono intatti i sigilli, Daniele?. Intatti, re rispose.</span> <span class="verse"><a name="18">18</a>Aperta la porta, il re guardò la tavola ed esclamò: Tu sei grande, Bel, e nessun inganno è in te!.</span> <span class="verse"><a name="19">19</a>Daniele sorrise e, trattenendo il re perché non entrasse, disse: Guarda il pavimento ed esamina di chi sono quelle orme.</span> <span class="verse"><a name="20">20</a>Il re disse: Vedo orme d'uomini, di donne e di ragazzi!.</span> <span class="verse"><a name="21">21</a>Acceso d'ira, fece arrestare i sacerdoti con le mogli e i figli; gli furono mostrate le porte segrete per le quali entravano a consumare quanto si trovava sulla tavola.</span> <span class="verse"><a name="22">22</a>Quindi il re li fece mettere a morte, consegnò Bel in potere di Daniele che lo distrusse insieme con il tempio.</span> <span class="verse"><a name="23">23</a>Vi era un gran drago e i Babilonesi lo veneravano.</span> <span class="verse"><a name="24">24</a>Il re disse a Daniele: Non potrai dire che questo non è un dio vivente; adoralo, dunque.</span> <span class="verse"><a name="25">25</a>Daniele rispose: Io adoro il Signore mio Dio, perché egli è il Dio vivente; se tu me lo permetti, o re, io, senza spada e senza bastone, ucciderò il drago.</span> <span class="verse"><a name="26">26</a>Soggiunse il re: Te lo permetto.</span> <span class="verse"><a name="27">27</a>Daniele prese allora pece, grasso e peli e li fece cuocere insieme, poi ne preparò focacce e le gettò in bocca al drago che le inghiottì e scoppiò; quindi soggiunse: Ecco che cosa adoravate!.</span> <span class="verse"><a name="28">28</a>Quando i Babilonesi lo seppero, ne furono molto indignati e insorsero contro il re, dicendo: Il re è diventato Giudeo: ha distrutto Bel, ha ucciso il drago, ha messo a morte i sacerdoti.</span> <span class="verse"><a name="29">29</a>Andarono da lui dicendo: Consegnaci Daniele, altrimenti uccidiamo te e la tua famiglia!.</span> <span class="verse"><a name="30">30</a>Quando il re vide che lo assalivano con violenza, costretto dalla necessità consegnò loro Daniele.</span> <span class="verse"><a name="31">31</a>Ed essi lo gettarono nella fossa dei leoni, dove rimase sei giorni.</span> <span class="verse"><a name="32">32</a>Nella fossa vi erano sette leoni, ai quali venivano dati ogni giorno due cadaveri e due pecore: ma quella volta non fu dato loro niente perché divorassero Daniele.</span> <span class="verse"><a name="33">33</a>Si trovava allora in Giudea il profeta Abacuc il quale aveva fatto una minestra e spezzettato il pane in un recipiente e andava a portarlo nel campo ai mietitori.</span> <span class="verse"><a name="34">34</a>L'angelo del Signore gli disse: Porta questo cibo a Daniele in Babilonia nella fossa dei leoni.</span> <span class="verse"><a name="35">35</a>Ma Abacuc rispose: Signore, Babilonia non l'ho mai vista e la fossa non la conosco.</span> <span class="verse"><a name="36">36</a>Allora l'angelo del Signore lo prese per i capelli e con la velocità del vento lo trasportò in Babilonia e lo posò sull'orlo della fossa dei leoni.</span> <span class="verse"><a name="37">37</a>Gridò Abacuc: Daniele, Daniele, prendi il cibo che Dio ti ha mandato.</span> <span class="verse"><a name="38">38</a>Daniele esclamò: Dio, ti sei ricordato di me e non hai abbandonato coloro che ti amano.</span> <span class="verse"><a name="39">39</a>Alzatosi, Daniele si mise a mangiare, mentre l'angelo di Dio riportava subito Abacuc nel luogo di prima.</span> <span class="verse"><a name="40">40</a>Il settimo giorno il re andò per piangere Daniele e giunto alla fossa guardò e vide Daniele seduto.</span> <span class="verse"><a name="41">41</a>Allora esclamò ad alta voce: Grande tu sei, Signore Dio di Daniele, e non c'è altro dio all'infuori di te!.</span> <span class="verse"><a name="42">42</a>Poi fece uscire Daniele dalla fossa e vi fece gettare coloro che volevano la sua rovina ed essi furono subito divorati sotto i suoi occhi.</span> </p></div</div></div></body></html>