<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/2cor/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/2cor">2 Corinthians</a> &gt <strong>Chapter 8</strong></div><p><span class="verse"><a name="1">1</a>Vogliamo poi farvi nota, fratelli, la grazia di Dio concessa alle Chiese della Macedonia:</span> <span class="verse"><a name="2">2</a>nonostante la lunga prova della tribolazione, la loro grande gioia e la loro estrema povertà si sono tramutate nella ricchezza della loro generosità.</span> <span class="verse"><a name="3">3</a>Posso testimoniare infatti che hanno dato secondo i loro mezzi e anche al di là dei loro mezzi, spontaneamente,</span> <span class="verse"><a name="4">4</a>domandandoci con insistenza la grazia di prendere parte a questo servizio a favore dei santi.</span> <span class="verse"><a name="5">5</a>Superando anzi le nostre stesse speranze, si sono offerti prima di tutto al Signore e poi a noi, secondo la volontà di Dio;</span> <span class="verse"><a name="6">6</a>cosicché abbiamo pregato Tito di portare a compimento fra voi quest'opera generosa, dato che lui stesso l'aveva incominciata.</span> <span class="verse"><a name="7">7</a>E come vi segnalate in ogni cosa, nella fede, nella parola, nella scienza, in ogni zelo e nella carità che vi abbiamo insegnato, così distinguetevi anche in quest'opera generosa.</span> <span class="verse"><a name="8">8</a>Non dico questo per farvene un comando, ma solo per mettere alla prova la sincerità del vostro amore con la premura verso gli altri.</span> <span class="verse"><a name="9">9</a>Conoscete infatti la grazia del Signore nostro Gesù Cristo: da ricco che era, si è fatto povero per voi, perché voi diventaste ricchi per mezzo della sua povertà.</span> <span class="verse"><a name="10">10</a>E a questo riguardo vi do un consiglio: si tratta di cosa vantaggiosa per voi, che fin dall'anno passato siete stati i primi, non solo a intraprenderla ma a desiderarla.</span> <span class="verse"><a name="11">11</a>Ora dunque realizzatela, perché come vi fu la prontezza del volere, così anche vi sia il compimento, secondo i vostri mezzi.</span> <span class="verse"><a name="12">12</a>Se infatti c'è la buona volontà, essa riesce gradita secondo quello che uno possiede e non secondo quello che non possiede.</span> <span class="verse"><a name="13">13</a>Qui non si tratta infatti di mettere in ristrettezza voi per sollevare gli altri, ma di fare uguaglianza.</span> <span class="verse"><a name="14">14</a>Per il momento la vostra abbondanza supplisca alla loro indigenza, perché anche la loro abbondanza supplisca alla vostra indigenza, e vi sia uguaglianza, come sta scritto:</span> <span class="verse"><a name="15">15</a>Colui che raccolse molto non abbondò, e colui che raccolse poco non ebbe di meno.</span> <span class="verse"><a name="16">16</a>Siano pertanto rese grazie a Dio che infonde la medesima sollecitudine per voi nel cuore di Tito!</span> <span class="verse"><a name="17">17</a>Egli infatti ha accolto il mio invito e ancor più pieno di zelo è partito spontaneamente per venire da voi.</span> <span class="verse"><a name="18">18</a>Con lui abbiamo inviato pure il fratello che ha lode in tutte le Chiese a motivo del vangelo;</span> <span class="verse"><a name="19">19</a>egli è stato designato dalle Chiese come nostro compagno in quest'opera di carità, alla quale ci dedichiamo per la gloria del Signore, e per dimostrare anche l'impulso del nostro cuore.</span> <span class="verse"><a name="20">20</a>Con ciò intendiamo evitare che qualcuno possa biasimarci per questa abbondanza che viene da noi amministrata.</span> <span class="verse"><a name="21">21</a>Ci preoccupiamo infatti di comportarci bene non soltanto davanti al Signore, ma anche davanti agli uomini.</span> <span class="verse"><a name="22">22</a>Con loro abbiamo inviato anche il nostro fratello, di cui abbiamo più volte sperimentato lo zelo in molte circostanze; egli è ora più zelante che mai per la grande fiducia che ha in voi.</span> <span class="verse"><a name="23">23</a>Quanto a Tito, egli è mio compagno e collaboratore presso di voi; quanto ai nostri fratelli, essi sono delegati delle Chiese e gloria di Cristo.</span> <span class="verse"><a name="24">24</a>Date dunque a loro la prova del vostro affetto e della legittimità del nostro vanto per voi davanti a tutte le Chiese.</span> </p></div</div></div></body></html>