<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/gen/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/gen">Genesis</a> &gt <strong>Chapter 24</strong></div><p><span class="verse"><a name="1">1</a>Abramo era ormai vecchio, avanti negli anni, e il Signore lo aveva benedetto in ogni cosa.</span> <span class="verse"><a name="2">2</a>Allora Abramo disse al suo servo, il più anziano della sua casa, che aveva potere su tutti i suoi beni: Metti la mano sotto la mia coscia</span> <span class="verse"><a name="3">3</a>e ti farò giurare per il Signore, Dio del cielo e Dio della terra, che non prenderai per mio figlio una moglie tra le figlie dei Cananei, in mezzo ai quali abito,</span> <span class="verse"><a name="4">4</a>ma che andrai al mio paese, nella mia patria, a scegliere una moglie per mio figlio Isacco.</span> <span class="verse"><a name="5">5</a>Gli disse il servo: Se la donna non mi vuol seguire in questo paese, dovrò forse ricondurre tuo figlio al paese da cui tu sei uscito?.</span> <span class="verse"><a name="6">6</a>Gli rispose Abramo: Guardati dal ricondurre là mio figlio!</span> <span class="verse"><a name="7">7</a>Il Signore, Dio del cielo e Dio della terra, che mi ha tolto dalla casa di mio padre e dal mio paese natio, che mi ha parlato e mi ha giurato: Alla tua discendenza darò questo paese, egli stesso manderà il suo angelo davanti a te, perché tu possa prendere di là una moglie per il mio figlio.</span> <span class="verse"><a name="8">8</a>Se la donna non vorrà seguirti, allora sarai libero dal giuramento a me fatto; ma non devi ricondurre là il mio figlio.</span> <span class="verse"><a name="9">9</a>Allora il servo mise la mano sotto la coscia di Abramo, suo padrone, e gli prestò giuramento riguardo a questa cosa.</span> <span class="verse"><a name="10">10</a>Il servo prese dieci cammelli del suo padrone e, portando ogni sorta di cose preziose del suo padrone, si mise in viaggio e andò nel Paese dei due fiumi, alla città di Nacor.</span> <span class="verse"><a name="11">11</a>Fece inginocchiare i cammelli fuori della città, presso il pozzo d'acqua, nell'ora della sera, quando le donne escono ad attingere.</span> <span class="verse"><a name="12">12</a>E disse: Signore, Dio del mio padrone Abramo, concedimi un felice incontro quest'oggi e usa benevolenza verso il mio padrone Abramo!</span> <span class="verse"><a name="13">13</a>Ecco, io sto presso la fonte dell'acqua, mentre le fanciulle della città escono per attingere acqua.</span> <span class="verse"><a name="14">14</a>Ebbene, la ragazza alla quale dirò: Abbassa l'anfora e lasciami bere, e che risponderà: Bevi, anche ai tuoi cammelli darò da bere, sia quella che tu hai destinata al tuo servo Isacco; da questo riconoscerò che tu hai usato benevolenza al mio padrone.</span> <span class="verse"><a name="15">15</a>Non aveva ancora finito di parlare, quand'ecco Rebecca, che era nata a Betuèl figlio di Milca, moglie di Nacor, fratello di Abramo, usciva con l'anfora sulla spalla.</span> <span class="verse"><a name="16">16</a>La giovinetta era molto bella d'aspetto, era vergine, nessun uomo le si era unito. Essa scese alla sorgente, riempì l'anfora e risalì.</span> <span class="verse"><a name="17">17</a>Il servo allora le corse incontro e disse: Fammi bere un po' d'acqua dalla tua anfora.</span> <span class="verse"><a name="18">18</a>Rispose: Bevi, mio signore. In fretta calò l'anfora sul braccio e lo fece bere.</span> <span class="verse"><a name="19">19</a>Come ebbe finito di dargli da bere, disse: Anche per i tuoi cammelli ne attingerò, finché finiranno di bere.</span> <span class="verse"><a name="20">20</a>In fretta vuotò l'anfora nell'abbeveratoio, corse di nuovo ad attingere al pozzo e attinse per tutti i cammelli di lui.</span> <span class="verse"><a name="21">21</a>Intanto quell'uomo la contemplava in silenzio, in attesa di sapere se il Signore avesse o no concesso buon esito al suo viaggio.</span> <span class="verse"><a name="22">22</a>Quando i cammelli ebbero finito di bere, quell'uomo prese un pendente d'oro del peso di mezzo siclo e glielo pose alle narici e le pose sulle braccia due braccialetti del peso di dieci sicli d'oro.</span> <span class="verse"><a name="23">23</a>E disse: Di chi sei figlia? Dimmelo. C'è posto per noi in casa di tuo padre, per passarvi la notte?.</span> <span class="verse"><a name="24">24</a>Gli rispose: Io sono figlia di Betuèl, il figlio che Milca partorì a Nacor.</span> <span class="verse"><a name="25">25</a>E soggiunse: C'è paglia e foraggio in quantità da noi e anche posto per passare la notte.</span> <span class="verse"><a name="26">26</a>Quell'uomo si inginocchiò e si prostrò al Signore</span> <span class="verse"><a name="27">27</a>e disse: Sia benedetto il Signore, Dio del mio padrone Abramo, che non ha cessato di usare benevolenza e fedeltà verso il mio padrone. Quanto a me, il Signore mi ha guidato sulla via fino alla casa dei fratelli del mio padrone.</span> <span class="verse"><a name="28">28</a>La giovinetta corse ad annunziare alla casa di sua madre tutte queste cose.</span> <span class="verse"><a name="29">29</a>Ora Rebecca aveva un fratello chiamato Làbano e Làbano corse fuori da quell'uomo al pozzo.</span> <span class="verse"><a name="30">30</a>Egli infatti, visti il pendente e i braccialetti alle braccia della sorella e udite queste parole di Rebecca, sua sorella: Così mi ha parlato quell'uomo, venne da costui che ancora stava presso i cammelli vicino al pozzo.</span> <span class="verse"><a name="31">31</a>Gli disse: Vieni, benedetto dal Signore! Perché te ne stai fuori, mentre io ho preparato la casa e un posto per i cammelli?.</span> <span class="verse"><a name="32">32</a>Allora l'uomo entrò in casa e quegli tolse il basto ai cammelli, fornì paglia e foraggio ai cammelli e acqua per lavare i piedi a lui e ai suoi uomini.</span> <span class="verse"><a name="33">33</a>Quindi gli fu posto davanti da mangiare, ma egli disse; Non mangerò, finché non avrò detto quello che devo dire. Gli risposero: Dì pure.</span> <span class="verse"><a name="34">34</a>E disse: Io sono un servo di Abramo.</span> <span class="verse"><a name="35">35</a>Il Signore ha benedetto molto il mio padrone, che è diventato potente: gli ha concesso greggi e armenti, argento e oro, schiavi e schiave, cammelli e asini.</span> <span class="verse"><a name="36">36</a>Sara, la moglie del mio padrone, gli ha partorito un figlio, quando ormai era vecchio, al quale egli ha dato tutti i suoi beni.</span> <span class="verse"><a name="37">37</a>E il mio padrone mi ha fatto giurare: Non devi prendere per mio figlio una moglie tra le figlie dei Cananei, in mezzo ai quali abito,</span> <span class="verse"><a name="38">38</a>ma andrai alla casa di mio padre, alla mia famiglia, a prendere una moglie per mio figlio.</span> <span class="verse"><a name="39">39</a>Io dissi al mio padrone: Forse la donna non mi seguirà.</span> <span class="verse"><a name="40">40</a>Mi rispose: Il Signore, alla cui presenza io cammino, manderà con te il suo angelo e darà felice esito al tuo viaggio, così che tu possa prendere una moglie per il mio figlio dalla mia famiglia e dalla casa di mio padre.</span> <span class="verse"><a name="41">41</a>Solo quando sarai andato alla mia famiglia, sarai esente dalla mia maledizione; se non volessero cedertela, sarai esente dalla mia maledizione.</span> <span class="verse"><a name="42">42</a>Così oggi sono arrivato alla fonte e ho detto: Signore, Dio del mio padrone Abramo, se stai per dar buon esito al viaggio che sto compiendo,</span> <span class="verse"><a name="43">43</a>ecco, io sto presso la fonte d'acqua; ebbene, la giovane che uscirà ad attingere, alla quale io dirò: Fammi bere un po' d'acqua dalla tua anfora,</span> <span class="verse"><a name="44">44</a>e mi risponderà: Bevi tu; anche per i tuoi cammelli attingerò, quella sarà la moglie che il Signore ha destinata al figlio del mio padrone.</span> <span class="verse"><a name="45">45</a>Io non avevo ancora finito di pensare, quand'ecco Rebecca uscire con l'anfora sulla spalla; scese alla fonte, attinse; io allora le dissi: Fammi bere.</span> <span class="verse"><a name="46">46</a>Subito essa calò l'anfora e disse: Bevi; anche ai tuoi cammelli darò da bere. Così io bevvi ed essa diede da bere anche ai cammelli.</span> <span class="verse"><a name="47">47</a>E io la interrogai: Di chi sei figlia? Rispose: Sono figlia di Betuèl, il figlio che Milca ha partorito a Nacor. Allora le posi il pendente alle narici e i braccialetti alle braccia.</span> <span class="verse"><a name="48">48</a>Poi mi inginocchiai e mi prostrai al Signore e benedissi il Signore, Dio del mio padrone Abramo, il quale mi aveva guidato per la via giusta a prendere per suo figlio la figlia del fratello del mio padrone.</span> <span class="verse"><a name="49">49</a>Ora, se intendete usare benevolenza e lealtà verso il mio padrone, fatemelo sapere; se no, fatemelo sapere ugualmente, perché io mi rivolga altrove.</span> <span class="verse"><a name="50">50</a>Allora Làbano e Betuèl risposero: Dal Signore la cosa procede, non possiamo dirti nulla.</span> <span class="verse"><a name="51">51</a>Ecco Rebecca davanti a te: prendila e và e sia la moglie del figlio del tuo padrone, come ha parlato il Signore.</span> <span class="verse"><a name="52">52</a>Quando il servo di Abramo udì le loro parole, si prostrò a terra davanti al Signore.</span> <span class="verse"><a name="53">53</a>Poi il servo tirò fuori oggetti d'argento e oggetti d'oro e vesti e li diede a Rebecca; doni preziosi diede anche al fratello e alla madre di lei.</span> <span class="verse"><a name="54">54</a>Poi mangiarono e bevvero lui e i suoi uomini e passarono la notte. Quando si alzarono alla mattina, egli disse: Lasciatemi andare dal mio padrone.</span> <span class="verse"><a name="55">55</a>Ma il fratello e la madre di lei dissero: Rimanga la giovinetta con noi qualche tempo, una decina di giorni; dopo, te ne andrai.</span> <span class="verse"><a name="56">56</a>Rispose loro: Non trattenetemi, mentre il Signore ha concesso buon esito al mio viaggio. Lasciatemi partire per andare dal mio padrone!.</span> <span class="verse"><a name="57">57</a>Dissero allora: Chiamiamo la giovinetta e domandiamo a lei stessa.</span> <span class="verse"><a name="58">58</a>Chiamarono dunque Rebecca e le dissero: Vuoi partire con quest'uomo?. Essa rispose: Andrò.</span> <span class="verse"><a name="59">59</a>Allora essi lasciarono partire Rebecca con la nutrice, insieme con il servo di Abramo e i suoi uomini.</span> <span class="verse"><a name="60">60</a>Benedissero Rebecca e le dissero: diventa migliaia di miriadi e la tua stirpe conquisti la porta dei suoi nemici!.</span> <span class="verse"><a name="61">61</a>Così Rebecca e le sue ancelle si alzarono, montarono sui cammelli e seguirono quell'uomo. Il servo prese con sé Rebecca e partì.</span> <span class="verse"><a name="62">62</a>Intanto Isacco rientrava dal pozzo di Lacai-Roi; abitava infatti nel territorio del Negheb.</span> <span class="verse"><a name="63">63</a>Isacco uscì sul fare della sera per svagarsi in campagna e, alzando gli occhi, vide venire i cammelli.</span> <span class="verse"><a name="64">64</a>Alzò gli occhi anche Rebecca, vide Isacco e scese subito dal cammello.</span> <span class="verse"><a name="65">65</a>E disse al servo: Chi è quell'uomo che viene attraverso la campagna incontro a noi?. Il servo rispose: E' il mio padrone. Allora essa prese il velo e si coprì.</span> <span class="verse"><a name="66">66</a>Il servo raccontò ad Isacco tutte le cose che aveva fatte.</span> <span class="verse"><a name="67">67</a>Isacco introdusse Rebecca nella tenda che era stata di sua madre Sara; si prese in moglie Rebecca e l'amò. Isacco trovò conforto dopo la morte della madre.</span> </p></div</div></div></body></html>