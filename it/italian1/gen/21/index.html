<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/gen/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/gen">Genesis</a> &gt <strong>Chapter 21</strong></div><p><span class="verse"><a name="1">1</a>Il Signore visitò Sara, come aveva detto, e fece a Sara come aveva promesso.</span> <span class="verse"><a name="2">2</a>Sara concepì e partorì ad Abramo un figlio nella vecchiaia, nel tempo che Dio aveva fissato.</span> <span class="verse"><a name="3">3</a>Abramo chiamò Isacco il figlio che gli era nato, che Sara gli aveva partorito.</span> <span class="verse"><a name="4">4</a>Abramo circoncise suo figlio Isacco, quando questi ebbe otto giorni, come Dio gli aveva comandato.</span> <span class="verse"><a name="5">5</a>Abramo aveva cento anni, quando gli nacque il figlio Isacco.</span> <span class="verse"><a name="6">6</a>Allora Sara disse: Motivo di lieto riso mi ha dato Dio: chiunque lo saprà sorriderà di me!.</span> <span class="verse"><a name="7">7</a>Poi disse: Chi avrebbe mai detto ad Abramo: Sara deve allattare figli! Eppure gli ho partorito un figlio nella sua vecchiaia!.</span> <span class="verse"><a name="8">8</a>Il bambino crebbe e fu svezzato e Abramo fece un grande banchetto quando Isacco fu svezzato.</span> <span class="verse"><a name="9">9</a>Ma Sara vide che il figlio di Agar l'Egiziana, quello che essa aveva partorito ad Abramo, scherzava con il figlio Isacco.</span> <span class="verse"><a name="10">10</a>Disse allora ad Abramo: Scaccia questa schiava e suo figlio, perché il figlio di questa schiava non deve essere erede con mio figlio Isacco.</span> <span class="verse"><a name="11">11</a>La cosa dispiacque molto ad Abramo per riguardo a suo figlio.</span> <span class="verse"><a name="12">12</a>Ma Dio disse ad Abramo: Non ti dispiaccia questo, per il fanciullo e la tua schiava: ascolta la parola di Sara in quanto ti dice, ascolta la sua voce, perché attraverso Isacco da te prenderà nome una stirpe.</span> <span class="verse"><a name="13">13</a>Ma io farò diventare una grande nazione anche il figlio della schiava, perché è tua prole.</span> <span class="verse"><a name="14">14</a>Abramo si alzò di buon mattino, prese il pane e un otre di acqua e li diede ad Agar, caricandoli sulle sue spalle; le consegnò il fanciullo e la mandò via. Essa se ne andò e si smarrì per il deserto di Bersabea.</span> <span class="verse"><a name="15">15</a>Tutta l'acqua dell'otre era venuta a mancare. Allora essa depose il fanciullo sotto un cespuglio</span> <span class="verse"><a name="16">16</a>e andò a sedersi di fronte, alla distanza di un tiro d'arco, perché diceva: Non voglio veder morire il fanciullo!. Quando gli si fu seduta di fronte, egli alzò la voce e pianse.</span> <span class="verse"><a name="17">17</a>Ma Dio udì la voce del fanciullo e un angelo di Dio chiamò Agar dal cielo e le disse: Che hai, Agar? Non temere, perché Dio ha udito la voce del fanciullo là dove si trova.</span> <span class="verse"><a name="18">18</a>Alzati, prendi il fanciullo e tienilo per mano, perché io ne farò una grande nazione.</span> <span class="verse"><a name="19">19</a>Dio le aprì gli occhi ed essa vide un pozzo d'acqua. Allora andò a riempire l'otre e fece bere il fanciullo.</span> <span class="verse"><a name="20">20</a>E Dio fu con il fanciullo, che crebbe e abitò nel deserto e divenne un tiratore d'arco.</span> <span class="verse"><a name="21">21</a>Egli abitò nel deserto di Paran e sua madre gli prese una moglie del paese d'Egitto.</span> <span class="verse"><a name="22">22</a>In quel tempo Abimèlech con Picol, capo del suo esercito, disse ad Abramo: Dio è con te in quanto fai.</span> <span class="verse"><a name="23">23</a>Ebbene, giurami qui per Dio che tu non ingannerai né me né i miei figli né i miei discendenti: come io ho agito amichevolmente con te, così tu agirai con me e con il paese nel quale sei forestiero.</span> <span class="verse"><a name="24">24</a>Rispose Abramo: Io lo giuro.</span> <span class="verse"><a name="25">25</a>Ma Abramo rimproverò Abimèlech a causa di un pozzo d'acqua, che i servi di Abimèlech avevano usurpato.</span> <span class="verse"><a name="26">26</a>Abimèlech disse: Io non so chi abbia fatto questa cosa: né tu me ne hai informato, né io ne ho sentito parlare se non oggi.</span> <span class="verse"><a name="27">27</a>Allora Abramo prese alcuni capi del gregge e dell'armento, li diede ad Abimèlech: tra loro due conclusero un'alleanza.</span> <span class="verse"><a name="28">28</a>Poi Abramo mise in disparte sette agnelle del gregge.</span> <span class="verse"><a name="29">29</a>Abimèlech disse ad Abramo: Che significano quelle sette agnelle che hai messe in disparte?.</span> <span class="verse"><a name="30">30</a>Rispose: Tu accetterai queste sette agnelle dalla mia mano, perché ciò mi valga di testimonianza che io ho scavato questo pozzo.</span> <span class="verse"><a name="31">31</a>Per questo quel luogo si chiamò Bersabea, perché là fecero giuramento tutti e due.</span> <span class="verse"><a name="32">32</a>E dopo che ebbero concluso l'alleanza a Bersabea, Abimèlech si alzò con Picol, capo del suo esercito, e ritornarono nel paese dei Filistei.</span> <span class="verse"><a name="33">33</a>Abramo piantò un tamerice in Bersabea, e lì invocò il nome del Signore, Dio dell'eternità.</span> <span class="verse"><a name="34">34</a>E fu forestiero nel paese dei Filistei per molto tempo.</span> </p></div</div></div></body></html>