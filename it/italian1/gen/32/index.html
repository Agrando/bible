<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/gen/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/gen">Genesis</a> &gt <strong>Chapter 32</strong></div><p><span class="verse"><a name="1">1</a>Alla mattina per tempo Làbano si alzò, baciò i figli e le figlie e li benedisse. Poi partì e ritornò a casa.</span> <span class="verse"><a name="2">2</a>Mentre Giacobbe continuava il viaggio, gli si fecero incontro gli angeli di Dio.</span> <span class="verse"><a name="3">3</a>Giacobbe al vederli disse: Questo è l'accampamento di Dio e chiamò quel luogo Macanaim.</span> <span class="verse"><a name="4">4</a>Poi Giacobbe mandò avanti a sé alcuni messaggeri al fratello Esaù, nel paese di Seir, la campagna di Edom.</span> <span class="verse"><a name="5">5</a>Diede loro questo comando: Direte al mio signore Esaù: Dice il tuo servo Giacobbe: Sono stato forestiero presso Làbano e vi sono restato fino ad ora.</span> <span class="verse"><a name="6">6</a>Sono venuto in possesso di buoi, asini e greggi, di schiavi e schiave. Ho mandato ad informarne il mio signore, per trovare grazia ai suoi occhi.</span> <span class="verse"><a name="7">7</a>I messaggeri tornarono da Giacobbe, dicendo: Siamo stati da tuo fratello Esaù; ora egli stesso sta venendoti incontro e ha con sé quattrocento uomini.</span> <span class="verse"><a name="8">8</a>Giacobbe si spaventò molto e si sentì angosciato; allora divise in due accampamenti la gente che era con lui, il gregge, gli armenti e i cammelli.</span> <span class="verse"><a name="9">9</a>Pensò infatti: Se Esaù raggiunge un accampamento e lo batte, l'altro accampamento si salverà.</span> <span class="verse"><a name="10">10</a>Poi Giacobbe disse: Dio del mio padre Abramo e Dio del mio padre Isacco, Signore, che mi hai detto: Ritorna al tuo paese, nella tua patria e io ti farò del bene,</span> <span class="verse"><a name="11">11</a>io sono indegno di tutta la benevolenza e di tutta la fedeltà che hai usato verso il tuo servo. Con il mio bastone soltanto avevo passato questo Giordano e ora sono divenuto tale da formare due accampamenti.</span> <span class="verse"><a name="12">12</a>Salvami dalla mano del mio fratello Esaù, perché io ho paura di lui: egli non arrivi e colpisca me e tutti, madre e bambini!</span> <span class="verse"><a name="13">13</a>Eppure tu hai detto: Ti farò del bene e renderò la tua discendenza come la sabbia del mare, tanto numerosa che non si può contare.</span> <span class="verse"><a name="14">14</a>Giacobbe rimase in quel luogo a passare la notte. Poi prese, di ciò che gli capitava tra mano, di che fare un dono al fratello Esaù:</span> <span class="verse"><a name="15">15</a>duecento capre e venti capri, duecento pecore e venti montoni,</span> <span class="verse"><a name="16">16</a>trenta cammelle allattanti con i loro piccoli, quaranta giovenche e dieci torelli, venti asine e dieci asinelli.</span> <span class="verse"><a name="17">17</a>Egli affidò ai suoi servi i singoli branchi separatamente e disse loro: Passate davanti a me e lasciate un certo spazio tra un branco e l'altro.</span> <span class="verse"><a name="18">18</a>Diede questo ordine al primo: Quando ti incontrerà Esaù, mio fratello, e ti domanderà: Di chi sei tu? Dove vai? Di chi sono questi animali che ti camminano davanti?,</span> <span class="verse"><a name="19">19</a>tu risponderai: Del tuo fratello Giacobbe: è un dono inviato al mio signore Esaù; ecco egli stesso ci segue.</span> <span class="verse"><a name="20">20</a>Lo stesso ordine diede anche al secondo e anche al terzo e a quanti seguivano i branchi: Queste parole voi rivolgerete ad Esaù quando lo troverete;</span> <span class="verse"><a name="21">21</a>gli direte: Anche il tuo servo Giacobbe ci segue. Pensava infatti: Lo placherò con il dono che mi precede e in seguito mi presenterò a lui; forse mi accoglierà con benevolenza.</span> <span class="verse"><a name="22">22</a>Così il dono passò prima di lui, mentr'egli trascorse quella notte nell'accampamento.</span> <span class="verse"><a name="23">23</a>Durante quella notte egli si alzò, prese le due mogli, le due schiave, i suoi undici figli e passò il guado dello Iabbok.</span> <span class="verse"><a name="24">24</a>Li prese, fece loro passare il torrente e fece passare anche tutti i suoi averi.</span> <span class="verse"><a name="25">25</a>Giacobbe rimase solo e un uomo lottò con lui fino allo spuntare dell'aurora.</span> <span class="verse"><a name="26">26</a>Vedendo che non riusciva a vincerlo, lo colpì all'articolazione del femore e l'articolazione del femore di Giacobbe si slogò, mentre continuava a lottare con lui.</span> <span class="verse"><a name="27">27</a>Quegli disse: Lasciami andare, perché è spuntata l'aurora. Giacobbe rispose: Non ti lascerò, se non mi avrai benedetto!.</span> <span class="verse"><a name="28">28</a>Gli domandò: Come ti chiami?. Rispose: Giacobbe.</span> <span class="verse"><a name="29">29</a>Riprese: Non ti chiamerai più Giacobbe, ma Israele, perché hai combattuto con Dio e con gli uomini e hai vinto!.</span> <span class="verse"><a name="30">30</a>Giacobbe allora gli chiese: Dimmi il tuo nome. Gli rispose: Perché mi chiedi il nome?. E qui lo benedisse.</span> <span class="verse"><a name="31">31</a>Allora Giacobbe chiamò quel luogo Penuel Perché - disse - ho visto Dio faccia a faccia, eppure la mia vita è rimasta salva.</span> <span class="verse"><a name="32">32</a>Spuntava il sole, quando Giacobbe passò Penuel e zoppicava all'anca.</span> <span class="verse"><a name="33">33</a>Per questo gli Israeliti, fino ad oggi, non mangiano il nervo sciatico, che è sopra l'articolazione del femore, perché quegli aveva colpito l'articolazione del femore di Giacobbe nel nervo sciatico.</span> </p></div</div></div></body></html>