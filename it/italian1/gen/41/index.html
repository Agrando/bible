<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/gen/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/gen">Genesis</a> &gt <strong>Chapter 41</strong></div><p><span class="verse"><a name="1">1</a>Al termine di due anni, il faraone sognò di trovarsi presso il Nilo.</span> <span class="verse"><a name="2">2</a>Ed ecco salirono dal Nilo sette vacche, belle di aspetto e grasse e si misero a pascolare tra i giunchi.</span> <span class="verse"><a name="3">3</a>Ed ecco, dopo quelle, sette altre vacche salirono dal Nilo, brutte di aspetto e magre, e si fermarono accanto alle prime vacche sulla riva del Nilo.</span> <span class="verse"><a name="4">4</a>Ma le vacche brutte di aspetto e magre divorarono le sette vacche belle di aspetto e grasse. E il faraone si svegliò.</span> <span class="verse"><a name="5">5</a>Poi si addormentò e sognò una seconda volta: ecco sette spighe spuntavano da un unico stelo, grosse e belle.</span> <span class="verse"><a name="6">6</a>Ma ecco sette spighe vuote e arse dal vento d'oriente spuntavano dopo quelle.</span> <span class="verse"><a name="7">7</a>Le spighe vuote inghiottirono le sette spighe grosse e piene. Poi il faraone si svegliò: era stato un sogno.</span> <span class="verse"><a name="8">8</a>Alla mattina il suo spirito ne era turbato, perciò convocò tutti gli indovini e tutti i saggi dell'Egitto. Il faraone raccontò loro il sogno, ma nessuno lo sapeva interpretare al faraone.</span> <span class="verse"><a name="9">9</a>Allora il capo dei coppieri parlò al faraone: Io devo ricordare oggi le mie colpe.</span> <span class="verse"><a name="10">10</a>Il faraone si era adirato contro i suoi servi e li aveva messi in carcere nella casa del capo delle guardie, me e il capo dei panettieri.</span> <span class="verse"><a name="11">11</a>Noi facemmo un sogno nella stessa notte, io e lui; ma avemmo ciascuno un sogno con un significato particolare.</span> <span class="verse"><a name="12">12</a>Ora era là con noi un giovane ebreo, schiavo del capo delle guardie; noi gli raccontammo i nostri sogni ed egli ce li interpretò, dando a ciascuno spiegazione del suo sogno.</span> <span class="verse"><a name="13">13</a>Proprio come ci aveva interpretato, così avvenne: io fui restituito alla mia carica e l'altro fu impiccato.</span> <span class="verse"><a name="14">14</a>Allora il faraone convocò Giuseppe. Lo fecero uscire in fretta dal sotterraneo ed egli si rase, si cambiò gli abiti e si presentò al faraone.</span> <span class="verse"><a name="15">15</a>Il faraone disse a Giuseppe: Ho fatto un sogno e nessuno lo sa interpretare; ora io ho sentito dire di te che ti basta ascoltare un sogno per interpretarlo subito.</span> <span class="verse"><a name="16">16</a>Giuseppe rispose al faraone: Non io, ma Dio darà la risposta per la salute del faraone!.</span> <span class="verse"><a name="17">17</a>Allora il faraone disse a Giuseppe: Nel mio sogno io mi trovavo sulla riva del Nilo.</span> <span class="verse"><a name="18">18</a>Quand'ecco salirono dal Nilo sette vacche grasse e belle di forma e si misero a pascolare tra i giunchi.</span> <span class="verse"><a name="19">19</a>Ed ecco sette altre vacche salirono dopo quelle, deboli, brutte di forma e magre: non ne vidi mai di così brutte in tutto il paese d'Egitto.</span> <span class="verse"><a name="20">20</a>Le vacche magre e brutte divorarono le prime sette vacche, quelle grasse.</span> <span class="verse"><a name="21">21</a>Queste entrarono nel loro corpo, ma non si capiva che vi fossero entrate, perché il loro aspetto era brutto come prima. E mi svegliai.</span> <span class="verse"><a name="22">22</a>Poi vidi nel sogno che sette spighe spuntavano da un solo stelo, piene e belle.</span> <span class="verse"><a name="23">23</a>Ma ecco sette spighe secche, vuote e arse dal vento d'oriente, spuntavano dopo quelle.</span> <span class="verse"><a name="24">24</a>Le spighe vuote inghiottirono le sette spighe belle. Ora io l'ho detto agli indovini, ma nessuno mi dà la spiegazione.</span> <span class="verse"><a name="25">25</a>Allora Giuseppe disse al faraone: Il sogno del faraone è uno solo: quello che Dio sta per fare, lo ha indicato al faraone.</span> <span class="verse"><a name="26">26</a>Le sette vacche belle sono sette anni e le sette spighe belle sono sette anni: è un solo sogno.</span> <span class="verse"><a name="27">27</a>E le sette vacche magre e brutte, che salgono dopo quelle, sono sette anni e le sette spighe vuote, arse dal vento d'oriente, sono sette anni: vi saranno sette anni di carestia.</span> <span class="verse"><a name="28">28</a>E' appunto ciò che ho detto al faraone: quanto Dio sta per fare, l'ha manifestato al faraone.</span> <span class="verse"><a name="29">29</a>Ecco stanno per venire sette anni, in cui sarà grande abbondanza in tutto il paese d'Egitto.</span> <span class="verse"><a name="30">30</a>Poi a questi succederanno sette anni di carestia; si dimenticherà tutta quella abbondanza nel paese d'Egitto e la carestia consumerà il paese.</span> <span class="verse"><a name="31">31</a>Si dimenticherà che vi era stata l'abbondanza nel paese a causa della carestia venuta in seguito, perché sarà molto dura.</span> <span class="verse"><a name="32">32</a>Quanto al fatto che il sogno del faraone si è ripetuto due volte, significa che la cosa è decisa da Dio e che Dio si affretta ad eseguirla.</span> <span class="verse"><a name="33">33</a>Ora il faraone pensi a trovare un uomo intelligente e saggio e lo metta a capo del paese d'Egitto.</span> <span class="verse"><a name="34">34</a>Il faraone inoltre proceda ad istituire funzionari sul paese, per prelevare un quinto sui prodotti del paese d'Egitto durante i sette anni di abbondanza.</span> <span class="verse"><a name="35">35</a>Essi raccoglieranno tutti i viveri di queste annate buone che stanno per venire, ammasseranno il grano sotto l'autorità del faraone e lo terranno in deposito nelle città.</span> <span class="verse"><a name="36">36</a>Questi viveri serviranno al paese di riserva per i sette anni di carestia che verranno nel paese d'Egitto; così il paese non sarà distrutto dalla carestia.</span> <span class="verse"><a name="37">37</a>La cosa piacque al faraone e a tutti i suoi ministri.</span> <span class="verse"><a name="38">38</a>Il faraone disse ai ministri: Potremo trovare un uomo come questo, in cui sia lo spirito di Dio?.</span> <span class="verse"><a name="39">39</a>Poi il faraone disse a Giuseppe: Dal momento che Dio ti ha manifestato tutto questo, nessuno è intelligente e saggio come te.</span> <span class="verse"><a name="40">40</a>Tu stesso sarai il mio maggiordomo e ai tuoi ordini si schiererà tutto il mio popolo: solo per il trono io sarò più grande di te.</span> <span class="verse"><a name="41">41</a>Il faraone disse a Giuseppe: Ecco, io ti metto a capo di tutto il paese d'Egitto.</span> <span class="verse"><a name="42">42</a>Il faraone si tolse di mano l'anello e lo pose sulla mano di Giuseppe; lo rivestì di abiti di lino finissimo e gli pose al collo un monile d'oro.</span> <span class="verse"><a name="43">43</a>Poi lo fece montare sul suo secondo carro e davanti a lui si gridava: Abrech. E così lo si stabilì su tutto il paese d'Egitto.</span> <span class="verse"><a name="44">44</a>Poi il faraone disse a Giuseppe: Sono il faraone, ma senza il tuo permesso nessuno potrà alzare la mano o il piede in tutto il paese d'Egitto.</span> <span class="verse"><a name="45">45</a>E il faraone chiamò Giuseppe Zafnat-Paneach e gli diede in moglie Asenat, figlia di Potifera, sacerdote di On. Giuseppe uscì per tutto il paese d'Egitto.</span> <span class="verse"><a name="46">46</a>Giuseppe aveva trent'anni quando si presentò al faraone re d'Egitto.</span> <span class="verse"><a name="47">47</a>Durante i sette anni di abbondanza la terra produsse a profusione.</span> <span class="verse"><a name="48">48</a>Egli raccolse tutti i viveri dei sette anni, nei quali vi era stata l'abbondanza nel paese d'Egitto, e ripose i viveri nelle città, cioè in ogni città ripose i viveri della campagna circostante.</span> <span class="verse"><a name="49">49</a>Giuseppe ammassò il grano come la sabbia del mare, in grandissima quantità, così che non se ne fece più il computo, perché era incalcolabile.</span> <span class="verse"><a name="50">50</a>Intanto nacquero a Giuseppe due figli, prima che venisse l'anno della carestia; glieli partorì Asenat, figlia di Potifera, sacerdote di On.</span> <span class="verse"><a name="51">51</a>Giuseppe chiamò il primogenito Manasse, perché - disse - Dio mi ha fatto dimenticare ogni affanno e tutta la casa di mio padre.</span> <span class="verse"><a name="52">52</a>E il secondo lo chiamò Efraim, perché - disse - Dio mi ha reso fecondo nel paese della mia afflizione.</span> <span class="verse"><a name="53">53</a>Poi finirono i sette anni di abbondanza nel paese d'Egitto</span> <span class="verse"><a name="54">54</a>e cominciarono i sette anni di carestia, come aveva detto Giuseppe. Ci fu carestia in tutti i paesi, ma in tutto l'Egitto c'era il pane.</span> <span class="verse"><a name="55">55</a>Poi tutto il paese d'Egitto cominciò a sentire la fame e il popolo gridò al faraone per avere il pane. Allora il faraone disse a tutti gli Egiziani: Andate da Giuseppe; fate quello che vi dirà.</span> <span class="verse"><a name="56">56</a>La carestia dominava su tutta la terra. Allora Giuseppe aprì tutti i depositi in cui vi era grano e vendette il grano agli Egiziani, mentre la carestia si aggravava in Egitto.</span> <span class="verse"><a name="57">57</a>E da tutti i paesi venivano in Egitto per acquistare grano da Giuseppe, perché la carestia infieriva su tutta la terra.</span> </p></div</div></div></body></html>