<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/gen/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/gen">Genesis</a> &gt <strong>Chapter 22</strong></div><p><span class="verse"><a name="1">1</a>Dopo queste cose, Dio mise alla prova Abramo e gli disse: Abramo, Abramo!. Rispose: Eccomi!.</span> <span class="verse"><a name="2">2</a>Riprese: Prendi tuo figlio, il tuo unico figlio che ami, Isacco, và nel territorio di Moria e offrilo in olocausto su di un monte che io ti indicherò.</span> <span class="verse"><a name="3">3</a>Abramo si alzò di buon mattino, sellò l'asino, prese con sé due servi e il figlio Isacco, spaccò la legna per l'olocausto e si mise in viaggio verso il luogo che Dio gli aveva indicato.</span> <span class="verse"><a name="4">4</a>Il terzo giorno Abramo alzò gli occhi e da lontano vide quel luogo.</span> <span class="verse"><a name="5">5</a>Allora Abramo disse ai suoi servi: Fermatevi qui con l'asino; io e il ragazzo andremo fin lassù, ci prostreremo e poi ritorneremo da voi.</span> <span class="verse"><a name="6">6</a>Abramo prese la legna dell'olocausto e la caricò sul figlio Isacco, prese in mano il fuoco e il coltello, poi proseguirono tutt'e due insieme.</span> <span class="verse"><a name="7">7</a>Isacco si rivolse al padre Abramo e disse: Padre mio!. Rispose: Eccomi, figlio mio. Riprese: Ecco qui il fuoco e la legna, ma dov'è l'agnello per l'olocausto?.</span> <span class="verse"><a name="8">8</a>Abramo rispose: Dio stesso provvederà l'agnello per l'olocausto, figlio mio!. Proseguirono tutt'e due insieme;</span> <span class="verse"><a name="9">9</a>così arrivarono al luogo che Dio gli aveva indicato; qui Abramo costruì l'altare, collocò la legna, legò il figlio Isacco e lo depose sull'altare, sopra la legna.</span> <span class="verse"><a name="10">10</a>Poi Abramo stese la mano e prese il coltello per immolare suo figlio.</span> <span class="verse"><a name="11">11</a>Ma l'angelo del Signore lo chiamò dal cielo e gli disse: Abramo, Abramo!. Rispose: Eccomi!.</span> <span class="verse"><a name="12">12</a>L'angelo disse: Non stendere la mano contro il ragazzo e non fargli alcun male! Ora so che tu temi Dio e non mi hai rifiutato tuo figlio, il tuo unico figlio.</span> <span class="verse"><a name="13">13</a>Allora Abramo alzò gli occhi e vide un ariete impigliato con le corna in un cespuglio. Abramo andò a prendere l'ariete e lo offrì in olocausto invece del figlio.</span> <span class="verse"><a name="14">14</a>Abramo chiamò quel luogo: Il Signore provvede, perciò oggi si dice: Sul monte il Signore provvede.</span> <span class="verse"><a name="15">15</a>Poi l'angelo del Signore chiamò dal cielo Abramo per la seconda volta</span> <span class="verse"><a name="16">16</a>e disse: Giuro per me stesso, oracolo del Signore: perché tu hai fatto questo e non mi hai rifiutato tuo figlio, il tuo unico figlio,</span> <span class="verse"><a name="17">17</a>io ti benedirò con ogni benedizione e renderò molto numerosa la tua discendenza, come le stelle del cielo e come la sabbia che è sul lido del mare; la tua discendenza si impadronirà delle città dei nemici.</span> <span class="verse"><a name="18">18</a>Saranno benedette per la tua discendenza tutte le nazioni della terra, perché tu hai obbedito alla mia voce.</span> <span class="verse"><a name="19">19</a>Poi Abramo tornò dai suoi servi; insieme si misero in cammino verso Bersabea e Abramo abitò a Bersabea.</span> <span class="verse"><a name="20">20</a>Dopo queste cose, ad Abramo fu portata questa notizia: Ecco Milca ha partorito figli a Nacor tuo fratello:</span> <span class="verse"><a name="21">21</a>Uz, il primogenito, e suo fratello Buz e Kamuèl il padre di Aram</span> <span class="verse"><a name="22">22</a>e Chesed, Azo, Pildas, Idlaf e Betuèl;</span> <span class="verse"><a name="23">23</a>Betuèl generò Rebecca: questi otto figli partorì Milca a Nacor, fratello di Abramo.</span> <span class="verse"><a name="24">24</a>Anche la sua concubina, chiamata Reuma, partorì figli: Tebach, Gacam, Tacas e Maaca.</span> </p></div</div></div></body></html>