<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/it/italian1/num/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/it">Italian</a> &gt; <a href="/it/italian1">Italian Version</a> &gt; <a href="/it/italian1/num">Numbers</a> &gt <strong>Chapter 10</strong></div><p><span class="verse"><a name="1">1</a>Il Signore disse ancora a Mosè:</span> <span class="verse"><a name="2">2</a>Fatti due trombe d'argento; le farai lavorate a martello e ti serviranno per convocare la comunità e per levare l'accampamento.</span> <span class="verse"><a name="3">3</a>Al suono di esse tutta la comunità si radunerà presso di te all'ingresso della tenda del convegno.</span> <span class="verse"><a name="4">4</a>Al suono di una tromba sola, i principi, i capi delle migliaia d'Israele, converranno presso di te.</span> <span class="verse"><a name="5">5</a>Quando suonerete uno squillo di acclamazione, gli accampamenti che sono a levante si metteranno in cammino.</span> <span class="verse"><a name="6">6</a>Quando suonerete una seconda volta lo squillo di acclamazione, gli accampamenti che si trovano a mezzogiorno si metteranno in cammino; si suoneranno squilli di acclamazione quando dovranno mettersi in cammino.</span> <span class="verse"><a name="7">7</a>Quando deve essere convocata la comunità, suonerete, ma non uno squillo di acclamazione.</span> <span class="verse"><a name="8">8</a>I sacerdoti figli di Aronne suoneranno le trombe; sarà una legge perenne per voi e per i vostri discendenti.</span> <span class="verse"><a name="9">9</a>Quando nel vostro paese andrete in guerra contro il nemico che vi attaccherà, suonerete le trombe con squilli di acclamazione e sarete ricordati davanti al Signore vostro Dio e sarete liberati dai vostri nemici.</span> <span class="verse"><a name="10">10</a>Così anche nei vostri giorni di gioia, nelle vostre solennità e al principio dei vostri mesi, suonerete le trombe quando offrirete olocausti e sacrifici di comunione; esse vi ricorderanno davanti al vostro Dio. Io sono il Signore vostro Dio.</span> <span class="verse"><a name="11">11</a>Il secondo anno, il secondo mese, il venti del mese, la nube si alzò sopra la Dimora della testimonianza.</span> <span class="verse"><a name="12">12</a>Gli Israeliti partirono dal deserto del Sinai secondo il loro ordine di marcia; la nube si fermò nel deserto di Paran.</span> <span class="verse"><a name="13">13</a>Così si misero in cammino la prima volta, secondo l'ordine del Signore, dato per mezzo di Mosè.</span> <span class="verse"><a name="14">14</a>Per prima si mosse l'insegna dell'accampamento dei figli di Giuda, diviso secondo le loro schiere. Nacason, figlio di Amminadab, comandava la schiera di Giuda.</span> <span class="verse"><a name="15">15</a>Netaneel, figlio di Suar, comandava la schiera della tribù dei figli di Issacar;</span> <span class="verse"><a name="16">16</a>Eliab, figlio di Chelon, comandava la schiera della tribù dei figli di Zàbulon.</span> <span class="verse"><a name="17">17</a>La Dimora fu smontata e i figli di Gherson e i figli di Merari si misero in cammino portando la Dimora.</span> <span class="verse"><a name="18">18</a>Poi si mosse l'insegna dell'accampamento di Ruben, diviso secondo le sue schiere. Elisur, figlio di Sedeur, comandava la schiera di Ruben.</span> <span class="verse"><a name="19">19</a>Selumiel, figlio di Surisaddai, comandava la schiera della tribù dei figli di Simeone.</span> <span class="verse"><a name="20">20</a>Eliasaf, figlio di Deuel, comandava la schiera della tribù dei figli di Gad.</span> <span class="verse"><a name="21">21</a>Poi si mossero i Keatiti, portando gli oggetti sacri; gli altri dovevano erigere la Dimora, prima che questi arrivassero.</span> <span class="verse"><a name="22">22</a>Poi si mosse l'insegna dell'accampamento dei figli di Efraim, diviso secondo le sue schiere. Elisama, figlio di Ammiud, comandava la schiera di Efraim.</span> <span class="verse"><a name="23">23</a>Gamliel, figlio di Pedasur, comandava la schiera della tribù dei figli di Manàsse.</span> <span class="verse"><a name="24">24</a>Abidau, figlio di Ghideoni, comandava la schiera della tribù dei figli di Beniamino.</span> <span class="verse"><a name="25">25</a>Poi si mosse l'insegna dell'accampamento dei figli di Dan, diviso secondo le sue schiere, formando la retroguardia di tutti gli accampamenti. Achiezer, figlio di Ammisaddai, comandava la schiera di Dan.</span> <span class="verse"><a name="26">26</a>Paghiel, figlio di Ocran, comandava la schiera della tribù dei figli di Aser,</span> <span class="verse"><a name="27">27</a>e Achira, figlio di Enan, comandava la schiera della tribù dei figli di Nèftali.</span> <span class="verse"><a name="28">28</a>Questo era l'ordine con cui gli Israeliti si misero in cammino, secondo le loro schiere. Così levarono l'accampamento.</span> <span class="verse"><a name="29">29</a>Mosè disse a Obab, figlio di Reuel, Madianita, suocero di Mosè: Noi stiamo per partire, verso il luogo del quale il Signore ha detto: Io ve lo darò in possesso. Vieni con noi e ti faremo del bene, perché il Signore ha promesso di fare il bene a Israele.</span> <span class="verse"><a name="30">30</a>Gli rispose: Io non verrò ma tornerò al mio paese e dai miei parenti. Mosè disse:</span> <span class="verse"><a name="31">31</a>Non ci lasciare poiché tu conosci i luoghi dove ci accamperemo nel deserto e sarai per noi come gli occhi.</span> <span class="verse"><a name="32">32</a>Se vieni con noi, qualunque bene il Signore farà a noi, noi lo faremo a te.</span> <span class="verse"><a name="33">33</a>Così partirono dal monte del Signore e fecero tre giornate di cammino; l'arca dell'alleanza del Signore li precedeva durante le tre giornate di cammino, per cercare loro un luogo di sosta.</span> <span class="verse"><a name="34">34</a>La nube del Signore era sopra di loro durante il giorno da quando erano partiti.</span> <span class="verse"><a name="35">35</a>Quando l'arca partiva, Mosè diceva:</span> <span class="verse"><a name="36">36</a>Quando si posava, diceva:</span> </p></div</div></div></body></html>