<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/1kgs/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/1kgs">1 Kings</a> &gt <strong>Chapter 1</strong></div><p><span class="verse"><a name="1">1</a>А Давид постарів, увійшов у літа. І покривали його одежами, та не було йому тепло.</span> <span class="verse"><a name="2">2</a>І сказали йому його раби: Нехай пошукають для пана царя молоду дівчину, і стане вона перед царем, і буде йому за доглядачку. І буде вона лежати при лоні твоїм, і буде тепло панові цареві!</span> <span class="verse"><a name="3">3</a>І шукали дівчину вродливу по всій Ізраїлевій границі, та й знайшли шунаммітку Авішаґ, і привели її до царя.</span> <span class="verse"><a name="4">4</a>А та дівчина була дуже вродлива. І була вона цареві доглядачкою, і прислуговувала йому, та цар не пізнав її.</span> <span class="verse"><a name="5">5</a>А Адонія, син Хаґґітин, бундючився та говорив: Я буду царювати! І справив він собі повоза та верхівців, та п'ятдесят чоловіка бігунів перед собою.</span> <span class="verse"><a name="6">6</a>А батько його ніколи його не засмучував, щоб сказати: Чому ти так робиш? А він також був дуже вродливий, і мати народила його по Авесаломі.</span> <span class="verse"><a name="7">7</a>І мав він змову з Йоавом, сином Церуї, та зо священиком Евіятаром, і вони помагали Адонії.</span> <span class="verse"><a name="8">8</a>А священик Садок, і Беная, син Єгоядин, і пророк Натан, і Шім'ї, і Реї та Давидові лицарі не були з Адонією.</span> <span class="verse"><a name="9">9</a>І приніс Адонія в жертву худоби дрібної та худоби великої, та худоби ситої при Евен-Газзохелеті, що при Ен-Роґелі, і закликав усіх братів своїх, царських синів, та всіх Юдиних мужів, царських слуг.</span> <span class="verse"><a name="10">10</a>А пророка Натана, і Бенаю, і лицарів та брата свого Соломона він не покликав.</span> <span class="verse"><a name="11">11</a>І сказав Натан до Вірсавії, Соломонової матері, говорячи: Чи ти не чула, що зацарював Адонія, син Хаґґітин, а пан наш Давид не знає про те?</span> <span class="verse"><a name="12">12</a>А тепер іди, я тобі пораджу, і рятуй життя своє та життя сина свого Соломона!</span> <span class="verse"><a name="13">13</a>Іди, і ввійдеш до царя Давида та й скажеш до нього: Чи ж не ти, пане мій царю, присягнув був своїй невільниці, говорячи: Син твій Соломон буде царювати по мені, і він буде сидіти на троні моїм. Чому ж зацарював Адонія?</span> <span class="verse"><a name="14">14</a>Ото, ти ще будеш говорити там із царем, а я ввійду за тобою, і потверджу слова твої.</span> <span class="verse"><a name="15">15</a>І ввійшла Вірсавія до царя в кімнату, а цар був дуже старий, і шунаммітка Авішаґ послуговувала цареві.</span> <span class="verse"><a name="16">16</a>І похилилася Вірсавія, і вклонилася цареві до землі. А цар сказав: Що тобі?</span> <span class="verse"><a name="17">17</a>І вона сказала йому: Пане мій, ти присягнув був своїй невільниці Господом, Богом своїм: Соломон, син твій, буде царювати по мені, і він сидітиме на троні моїм.</span> <span class="verse"><a name="18">18</a>А тепер ось зацарював Адонія, а ти, пане мій царю, не знаєш про те...</span> <span class="verse"><a name="19">19</a>І приніс він у жертву багато волів і худоби ситої та худоби дрібної, і покликав усіх царських синів, і священика Евіятара та Йоава, вождя війська, а раба твого Соломона не покликав.</span> <span class="verse"><a name="20">20</a>А ти, пане мій царю, очі всього Ізраїля на тобі, щоб ти сказав їм, хто буде сидіти на троні пана мого царя по ньому.</span> <span class="verse"><a name="21">21</a>Інакше станеться, як спочине пан мій цар з батьками своїми, то буду я та син мій Соломон винними.</span> <span class="verse"><a name="22">22</a>І ось, ще вона говорила з царем, а прийшов пророк Натан.</span> <span class="verse"><a name="23">23</a>І донесли цареві, говорячи: Ось пророк Натан! І ввійшов він перед цареве обличчя і впав перед царем обличчям своїм до землі.</span> <span class="verse"><a name="24">24</a>І сказав Натан: Пане мій царю! Чи ти сказав: Адонія буде царювати по мені, і він буде сидіти на троні моїм?</span> <span class="verse"><a name="25">25</a>Бо зійшов він сьогодні, і приніс у жертву багато волів і худоби ситої та худоби дрібної. І він покликав усіх царських синів, і провідників війська, і священика Евіятара, і ось вони їдять та п'ють перед ним, і говорять: Нехай живе цар Адонія!</span> <span class="verse"><a name="26">26</a>А мене я раб твій! і священика Садока, і Бенаю, сина Єгоядиного, та раба твого Соломона не покликав.</span> <span class="verse"><a name="27">27</a>Чи ця річ була від пана мого царя, а ти не повідомив раба свого, хто буде сидіти на троні мого пана царя по ньому?</span> <span class="verse"><a name="28">28</a>А цар Давид відповів та й сказав: Покличте мені Вірсавію! І прийшла вона перед царське обличчя, і стала перед царем.</span> <span class="verse"><a name="29">29</a>І присягнув цар та й сказав: Як живий Господь, що визволив душу мою від усякого лиха,</span> <span class="verse"><a name="30">30</a>як присягнув я тобі Господом, Богом Ізраїля, говорячи: Син твій Соломон буде царювати по мені, і він буде сидіти на моєму троні замість мене, так я й зроблю цього дня!</span> <span class="verse"><a name="31">31</a>І вклонилася Вірсавія обличчям своїм до землі, і впала перед царем та й сказала: Нехай живе пан мій, цар Давид, навіки!</span> <span class="verse"><a name="32">32</a>І сказав цар Давид: Покличте мені священика Садока, і пророка Натана та Бенаю, сина Єгоядиного. І поприходили вони перед цареве обличчя.</span> <span class="verse"><a name="33">33</a>І сказав цар до них: Візьміть із собою слуг вашого пана, і посадіть мого сина Соломона на мою мулицю, і зведіть його до Ґіхону.</span> <span class="verse"><a name="34">34</a>А там помаже його священик Садок та пророк Натан на царя над Ізраїлем. І засурміть у сурму та й скрикнете: Нехай живе цар Соломон!</span> <span class="verse"><a name="35">35</a>Потім підете за ним, а він увійде та й сяде на моєму троні, і він буде царювати замість мене, і йому наказав я бути володарем над Ізраїлем та над Юдою.</span> <span class="verse"><a name="36">36</a>І відповів Беная, син Єгоядин, та й сказав: Амінь. Так нехай скаже Господь, Бог пана мого царя!</span> <span class="verse"><a name="37">37</a>Як був Господь із паном моїм царем, так нехай буде з Соломоном, і нехай Він звеличить трон його над трона пана мого царя Давида!</span> <span class="verse"><a name="38">38</a>І пішов священик Садок та пророк Натан, і Беная, син Єгоядин, і керетянин, і пелетянин, і посадили Соломона на мулицю царя Давида, та й повели його до Ґіхону.</span> <span class="verse"><a name="39">39</a>І взяв священик Садок рога оливи із скинії, та й помазав Соломона. І засурмили в сурму, та й кричав увесь народ: Нехай живе цар Соломон!</span> <span class="verse"><a name="40">40</a>І піднявся за ним ввесь народ. А народ грав на сопілках та радів великою радістю, аж земля розпадалася від їхнього голосу!</span> <span class="verse"><a name="41">41</a>І почув це Адонія та всі покликані, що були з ним, а вони тількищо скінчили їсти. І почув Йоав голос сурми та й сказав: Що це за крик та гамір у місті?</span> <span class="verse"><a name="42">42</a>Ще він говорив, аж ось приходить Йоанатан, син священика Евіятара. А Адонія сказав: Увійди, бо ти муж гідний, і звісти нам щось добре!</span> <span class="verse"><a name="43">43</a>І відповів Йонатан та й сказав до Адонії: Таж пан наш цар Давид настановив на царя Соломона!</span> <span class="verse"><a name="44">44</a>І послав із ним цар священика Садока та пророка Натана, і Бенаю, Єгоядиного сина, і керетянина, і пелетянина, і вони посадили його на царську мулицю.</span> <span class="verse"><a name="45">45</a>І помазали його в Ґіхоні священик Садок та пророк Натан на царя. І повиходили вони звідти веселі, і зашуміло місто. Це той голос, що ви чули.</span> <span class="verse"><a name="46">46</a>І Соломон уже засів на троні царства.</span> <span class="verse"><a name="47">47</a>І також посходилися царські слуги, щоб поблагословити нашого пана царя Давида, говорячи: Нехай Бог твій учинить Соломонове ім'я славнішим від твого імени, і нехай звеличить його трон над трона твого! І вклонився цар на ложі своїм.</span> <span class="verse"><a name="48">48</a>І сказав цар так: Благословенний Господь, Бог Ізраїлів, що сьогодні дав сидячого на моїм троні, а мої очі те бачать!</span> <span class="verse"><a name="49">49</a>І затремтіли, і повставали всі покликані, що були з Адонією, і пішли кожен на дорогу свою...</span> <span class="verse"><a name="50">50</a>А Адонія боявся Соломона. І встав він, і пішов, і схопився за роги жертівника.</span> <span class="verse"><a name="51">51</a>І донесено Соломонові, кажучи: Ось Адонія злякався царя Соломона, й ось він схопився за роги жертівника, кажучи: Нехай цар Соломон зараз присягне мені, що не вб'є свого раба мечем!</span> <span class="verse"><a name="52">52</a>І сказав Соломон: Якщо він буде мужем чесним, ані волосина його не впаде на землю! А якщо знайдеться в ньому зло, то помре.</span> <span class="verse"><a name="53">53</a>І послав цар Соломон, і відвели його від жертівника. І прийшов він, і впав перед царем Соломоном, а Соломон йому сказав: Іди до свого дому!</span> </p></div</div></div></body></html>