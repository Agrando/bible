<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/1kgs/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/1kgs">1 Kings</a> &gt <strong>Chapter 2</strong></div><p><span class="verse"><a name="1">1</a>І наблизилися Давидові дні до смерти, і він наказав своєму синові Соломонові, говорячи:</span> <span class="verse"><a name="2">2</a>Ось я йду дорогою всієї землі, а ти будеш міцний та станеш мужем.</span> <span class="verse"><a name="3">3</a>І будеш ти стерегти накази Господа, Бога свого, щоб ходити Його дорогами, щоб стерегти постанови Його, заповіді Його, та устави Його й свідчення Його, як писано в Мойсеєвім Законі, щоб тобі щастило в усьому, що будеш робити, і скрізь, куди звернешся,</span> <span class="verse"><a name="4">4</a>щоб виповнив Господь слово Своє, яке говорив мені, кажучи: Якщо сини твої будуть стерегти дороги свої, щоб ходити перед лицем Моїм у правді всім своїм серцем та всією душею своєю, то, сказав: Не буде переводу нікому від тебе на троні Ізраїлевім!</span> <span class="verse"><a name="5">5</a>А також ти знаєш, що зробив мені Йоав, син Церуїн, що зробив він двом провідникам Ізраїлевих військ, Авнерові, Неровому синові, та Амасі, синові Єтеровому. Він повбивав їх, і пролив воєнну кров у час миру, і поплямив воєнною кров'ю свого пояса, що на стегнах його, та сандалі свої, що на ногах його.</span> <span class="verse"><a name="6">6</a>І ти зробиш за своєю мудрістю, і не даси знизитися сивині його мирно до шеолу.</span> <span class="verse"><a name="7">7</a>А синам ґілеадянина Барзіллая зробиш ласку, і нехай вони будуть серед тих, що їдять за твоїм столом, бо вони отак прийшли до мене, коли я втікав перед Авесаломом, твоїм братом.</span> <span class="verse"><a name="8">8</a>А ось з тобою Шім'ї, Ґерин син, веніяминівець із Бахуріму. А він прокляв був мене гострим прокляттям того дня, коли я йшов до Маханаїму. Та він прийшов до Йордану стрінути мене, і я присягнув йому Господом, говорячи: Не заб'ю тебе мечем!</span> <span class="verse"><a name="9">9</a>А тепер не прощай йому, бо ти муж мудрий, і знатимеш, що зробити йому, і ти сивину його зведеш у крові до шеолу.</span> <span class="verse"><a name="10">10</a>І спочив Давид з батьками своїми, і був похований у Давидовім Місті.</span> <span class="verse"><a name="11">11</a>А дні, що Давид царював над Ізраїлем, сорок літ: у Хевроні царював він сім літ, а в Єрусалимі царював тридцять і три роки.</span> <span class="verse"><a name="12">12</a>І сів Соломон на троні Давида, батька свого, і його царювання було дуже міцне.</span> <span class="verse"><a name="13">13</a>І прийшов Адонія, син Гаґґітин, до Вірсавії, Соломонової матері, а вона сказала: Чи прихід твій з миром? І він відказав: З миром.</span> <span class="verse"><a name="14">14</a>І сказав: Справа в мене до тебе. А вона відказала: Говори!</span> <span class="verse"><a name="15">15</a>І він сказав: Ти знаєш, що моє було це царство, і на мене звернув увесь Ізраїль своє обличчя, щоб мені царювати. Та відійшло царство, і досталось моєму братові, бо від Господа це сталось йому.</span> <span class="verse"><a name="16">16</a>А тепер одне бажання жадаю я від тебе: Не відмовляй мені! А вона сказала йому: Говори!</span> <span class="verse"><a name="17">17</a>І він сказав: Скажи цареві Соломонові, бо він не відмовить тобі, щоб він дав мені шунаммітку Авішаґ за жінку.</span> <span class="verse"><a name="18">18</a>І сказала Вірсавія: Добре, я скажу про тебе цареві.</span> <span class="verse"><a name="19">19</a>І прийшла Вірсавія до царя Соломона, щоб сказати йому про Адонія. А цар устав назустріч їй, і вклонився їй, та й сів на своєму троні. І поставив він трона й для царевої матері, і вона сіла по правиці його.</span> <span class="verse"><a name="20">20</a>І сказала вона: Одне мале жадання бажаю я від тебе, не відмов мені. І сказав їй цар: Жадай, мати моя, бо я не відмовлю тобі.</span> <span class="verse"><a name="21">21</a>І сказала вона: Нехай шунаммітка Авішаґ буде дана братові твоєму Адонії за жінку.</span> <span class="verse"><a name="22">22</a>І відповів цар Соломон та й сказав своїй матері: І нащо ти просиш шунаммітку Авішаґ для Адонії? Та попроси для нього й царства, бо він брат мій, старший від мене, і для нього, і для священика Евіятара, і для Йоава, Церуїного сина!...</span> <span class="verse"><a name="23">23</a>І присягнув цар Соломон Господом, говорячи: Так нехай зробить мені Бог, і так нехай додасть, коли не на душу свою говорив Адонія це слово...</span> <span class="verse"><a name="24">24</a>А тепер, як живий Господь, що міцно поставив мене й посадовив мене на троні мого батька Давида, і що зробив мені дім, як говорив був, сьогодні буде вбитий Адонія!</span> <span class="verse"><a name="25">25</a>І послав цар Соломон через Бенаю, Єгоядиного сина, і він уразив його, і той помер...</span> <span class="verse"><a name="26">26</a>А священикові Евіятарові цар сказав: Іди до Анатоту на поля свої, бо ти чоловік смерти, а цього дня не вб'ю тебе, бо носив ти ковчега Владики Господа перед обличчям батька мого Давида, і що терпів ти в усьому, в чому терпів мій батько.</span> <span class="verse"><a name="27">27</a>І вигнав Соломон Евіятара, щоб не був священиком для Господа, щоб виповнилося слово Господнє, яке говорив у Шіло на дім Іліїв.</span> <span class="verse"><a name="28">28</a>А звістка про це прийшла аж до Йоава, бо Йоав схилявся до Адонії, а до Авесалома не схилявся. І втік Йоав до Господньої скинії, і схопився за роги жертівника...</span> <span class="verse"><a name="29">29</a>І донесено цареві Соломонові, що Йоав утік до скинії Господньої, і ось він при жертівнику. І послав Соломон Бенаю, Єгоядиного сина, говорячи: Іди, урази його!</span> <span class="verse"><a name="30">30</a>І ввійшов Беная до Господньої скинії, та й сказав до нього: Так сказав цар: Вийди! А той відказав: Ні, я тут помру! І передав Беная цареві це слово, говорячи: Так сказав Йоав, і так відповів мені.</span> <span class="verse"><a name="31">31</a>І сказав йому цар: Зроби, як я говорив, і врази його. І поховаєш його, і здіймеш невинну кров, що Йоав пролив був, з мене та з дому мого батька.</span> <span class="verse"><a name="32">32</a>І нехай оберне Господь його кров на його голову, що він уразив був двох мужів справедливих та ліпших від нього, і повбивав їх мечем, а батько мій Давид того не знав: Авнера, Нериного сина, провідника Ізраїлевого війська, та Амасу, сина Єтеревого, провідника Юдиного війська.</span> <span class="verse"><a name="33">33</a>І нехай звернеться їхня кров на голову Йоава та на голову насіння його навіки. А Давидові й насінню його та дому його й трону його нехай буде мир від Господа аж навіки.</span> <span class="verse"><a name="34">34</a>І пішов Беная, Єгоядин син, і вразив його, та й убив його. І був він похований у своїм домі в пустині.</span> <span class="verse"><a name="35">35</a>А цар, замість нього, настановив над військом Бенаю, Єгоядиного сина, а священика Садока цар настановив замість Евіятара.</span> <span class="verse"><a name="36">36</a>І послав цар, і покликав Шім'ї та й сказав йому: Збудуй собі дім в Єрусалимі, й осядеш там, і не вийдеш звідти ані сюди, ані туди.</span> <span class="verse"><a name="37">37</a>І буде того дня, як ти вийдеш і перейдеш поток Кедрон, то щоб ти добре знав, що конче помреш. Кров твоя буде на голові твоїй!</span> <span class="verse"><a name="38">38</a>І сказав Шім'ї до царя: Добра це річ. Як наказав пан мій цар, так зробить раб твій. І сидів Шім'ї в Єрусалимі багато днів.</span> <span class="verse"><a name="39">39</a>І сталося в кінці трьох років, і втекли двоє рабів Шім'ї до Ахіша, Маахіного сина, ґатського царя. І донесли Шім'ї, говорячи: Ось раби твої в Ґаті!</span> <span class="verse"><a name="40">40</a>І встав Шім'ї, й осідлав осла свого та й подався до Ахіша, щоб пошукати своїх рабів. І пішов Шім'ї, і привів своїх рабів з Ґату.</span> <span class="verse"><a name="41">41</a>А Соломонові донесено, що Шім'ї пішов з Єрусалиму в Ґат і вернувся.</span> <span class="verse"><a name="42">42</a>І послав цар, і покликав Шім'ї та й сказав до нього: Чи ж я не заприсяг тебе Господом, і не взяв свідка проти тебе, говорячи: Того дня, коли ти вийдеш і підеш туди чи сюди, щоб ти добре знав, що конче помреш? І ти сказав мені: Добра це річ, що я чув.</span> <span class="verse"><a name="43">43</a>І чому ти не додержувався Господньої присяги та наказа, що я наказав був тобі?</span> <span class="verse"><a name="44">44</a>І сказав цар до Шім'ї: Ти знаєш усе те зло, і знало твоє серце, що зробив ти Давидові, батькові моєму. І поверне Господь твоє зло на твою голову.</span> <span class="verse"><a name="45">45</a>А цар Соломон благословенний, а Давидів трон буде стояти міцно перед Господнім лицем аж навіки.</span> <span class="verse"><a name="46">46</a>І цар наказав Бенаї, Єгоядиному синові, і той вийшов і вразив його, і він помер. І царство зміцніло в Соломоновій руці.</span> </p></div</div></div></body></html>