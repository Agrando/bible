<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/1kgs/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/1kgs">1 Kings</a> &gt <strong>Chapter 13</strong></div><p><span class="verse"><a name="1">1</a>А ось чоловік Божий прийшов за Господнім словом із Юди до Бет-Елу. А Єровоам стояв при жертівнику, щоб кадити.</span> <span class="verse"><a name="2">2</a>І кликнув чоловік Божий при жертівнику за словом Господнім і сказав: Жертівнику, жертівнику, так сказав Господь: Ось у Давидовому домі народиться син, Йосія ім'я йому, і він на тобі принесе в жертву священиків пагірків, що на тобі кадять, і кості людські спаляться на тобі.</span> <span class="verse"><a name="3">3</a>І дасть він того дня чудо, говорячи: Оце те чудо, про яке говорив Господь: Ось цей жертівник розпадеться, і висиплеться попіл, що на ньому!...</span> <span class="verse"><a name="4">4</a>І сталося, як цар почув слова цього Божого чоловіка, що кликав до жертівника в Бет-Елі, то Єровоам простяг руку свою від жертівника, говорячи: Схопіть його! І всохла рука йому, яку він простяг до нього, і він не міг вернути її до себе...</span> <span class="verse"><a name="5">5</a>А жертівник розпався, і попіл висипався з жертівника, за тим чудом, що дав Божий чоловік за словом Господнім...</span> <span class="verse"><a name="6">6</a>А цар відповів і сказав до Божого чоловіка: Умилостив лице Господа, Бога твого, і помолися за мене, і нехай вернеться рука моя до мене! І чоловік Божий умилостивив Господнє лице, і царська рука вернулася до нього, і була, як перед тим...</span> <span class="verse"><a name="7">7</a>І сказав цар до Божого чоловіка: Увійди зо мною до дому й попоїж, і я дам тобі дара!</span> <span class="verse"><a name="8">8</a>А чоловік Божий сказав до царя: Якщо ти даси мені пів дому свого, не ввійду я з тобою, і не їстиму хліба, і не питиму води в цьому місці!...</span> <span class="verse"><a name="9">9</a>Бо так наказано мені за словом Господнім, говорячи: Ти не їстимеш хліба, і не питимеш води, і не вернешся дорогою, якою пішов!</span> <span class="verse"><a name="10">10</a>І пішов він іншою дорогою, і не вернувся тією дорогою, що нею прийшов був до Бет-Елу.</span> <span class="verse"><a name="11">11</a>А один старий пророк сидів у Бет-Елі. І прийшли його сини, і розповіли йому про ввесь чин, що зробив Божий чоловік сьогодні в Бет-Елі, про ті слова, що він говорив до царя, і оповіли їх своєму батькові.</span> <span class="verse"><a name="12">12</a>І промовив до них їхній батько: Де ж та дорога, якою він пішов? А його сини бачили ту дорогу, якою пішов Божий чоловік, що прийшов був з Юди.</span> <span class="verse"><a name="13">13</a>І сказав він до синів своїх: Осідлайте мені осла! І вони осідлали йому осла, і він сів на нього.</span> <span class="verse"><a name="14">14</a>І поїхав він за Божим чоловіком, і знайшов його, як сидів під дубом. І сказав він до нього: Чи ти той Божий чоловік, що прийшов із Юди? А той відказав: Я.</span> <span class="verse"><a name="15">15</a>І сказав він до нього: Іди зо мною до дому та з'їж хліба!</span> <span class="verse"><a name="16">16</a>А той відказав: Не можу вернутися з тобою та ввійти з тобою, і не їстиму хліба, і не питиму води з тобою в цьому місці!</span> <span class="verse"><a name="17">17</a>Бо було мені сказано за словом Господнім: Не їстимеш хліба й не питимеш там води, і не вернешся тією дорогою, якою ти йшов!</span> <span class="verse"><a name="18">18</a>А той відказав йому: І я пророк, як ти! А Ангол говорив мені за Господнім словом, кажучи: Заверни його з собою до дому свого, і нехай він їсть хліб і нехай п'є воду. Він же говорив йому неправду!</span> <span class="verse"><a name="19">19</a>І він вернувся з ним, і їв хліб у його домі та пив воду...</span> <span class="verse"><a name="20">20</a>І сталося, як сиділи вони при столі, то було Господнє слово до пророка, що вернув його.</span> <span class="verse"><a name="21">21</a>І він кликнув до Божого чоловіка, що прийшов із Юди, говорячи: Так сказав Господь: Тому, що був ти неслухняний Господнім наказам, і не додержував тієї заповіді, що наказав тобі Господь, Бог твій,</span> <span class="verse"><a name="22">22</a>і ти вернувся, і їв хліб та пив воду в місці, про яке Він говорив тобі: Не їж хліба й не пий води, то не ввійде твій труп до гробу батьків твоїх!...</span> <span class="verse"><a name="23">23</a>І сталося, як той поїв хліба та напився, то він осідлав йому осла, тому пророкові, що він вернув його.</span> <span class="verse"><a name="24">24</a>І той подався, та спіткав його на дорозі лев, та й забив його. І був кинений труп його на дорозі, а осел стояв при ньому, а той лев стояв при трупі...</span> <span class="verse"><a name="25">25</a>Аж ось приходять люди, і побачили того трупа, киненого на дорозі, та лева, що стояв при трупі. І вони прийшли й говорили в тім місті, де сидів старий пророк.</span> <span class="verse"><a name="26">26</a>І почув про це той пророк, що вернув його з дороги, та й сказав: Це той Божий чоловік, що був неслухняний Господнім наказам, і Господь дав його левові, і він роздер його та вбив його за Господнім словом, що говорив йому.</span> <span class="verse"><a name="27">27</a>І сказав він до синів своїх, говорячи: Осідлайте мені осла! І осідлали.</span> <span class="verse"><a name="28">28</a>І поїхав він, і знайшов його трупа, киненого на дорозі, й осла та лева, що стояли при трупі, не з'їв той лев труп а й не роздер осла.</span> <span class="verse"><a name="29">29</a>І підняв той пророк трупа Божого чоловіка, і поклав його на осла, та й вернув його. І ввійшов старий пророк до міста, щоб оплакати та поховати того.</span> <span class="verse"><a name="30">30</a>І поклав він його в своїм гробі, і плакали над ним: Ой, брате мій!</span> <span class="verse"><a name="31">31</a>І сталося по його похороні, і сказав він до синів своїх, говорячи: Коли я помру, то поховаєте мене в гробі, що в ньому похований цей Божий чоловік. При костях його покладіть мої кості!</span> <span class="verse"><a name="32">32</a>Бо конче збудеться те слово, що він кликнув був за Господнім словом над тим жертівником, що в Бет-Елі, та над усіма жертівниковими місцями на пагірках, що в містах самарійських.</span> <span class="verse"><a name="33">33</a>По цій пригоді Єровоам не зійшов зо своєї злої дороги, і настановляв священиків пагірків з усього народу, хто хотів, той призначався, і ставав священиком пагірків.</span> <span class="verse"><a name="34">34</a>І стала та річ гріхом для Єровоамового дому, і на вигублення, і на винищення з-над поверхні землі.</span> </p></div</div></div></body></html>