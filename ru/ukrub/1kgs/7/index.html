<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/1kgs/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/1kgs">1 Kings</a> &gt <strong>Chapter 7</strong></div><p><span class="verse"><a name="1">1</a>А свій дім Соломон будував тринадцять років, та й скінчив увесь свій дім.</span> <span class="verse"><a name="2">2</a>І збудував він дім Ливанського Лісу, сто ліктів довжина його, і п'ятдесят ліктів ширина його, і тридцять ліктів вишина його, на чотирьох рядах кедрових стовпів, а кедрові брусся на стовпах.</span> <span class="verse"><a name="3">3</a>І покритий він був кедриною зверху на бічних кімнатах, що на сорока й п'яти стовпах, по п'ятнадцять на ряд.</span> <span class="verse"><a name="4">4</a>А лутків було три ряди, вікно до вікна три рази.</span> <span class="verse"><a name="5">5</a>А всі двері та бічні одвірки чотирикутні, з порогами, а навпроти вікно до вікна три рази.</span> <span class="verse"><a name="6">6</a>І зробив він сіни зо стовпів, п'ятдесят ліктів довжина їх та тридцять ліктів ширина їх, і інші сіни перед ними, і стовпи, і причілок даху.</span> <span class="verse"><a name="7">7</a>І зробив він тронову залю, де судив, залю судову, і покрив кедриною від підлоги до стелі.</span> <span class="verse"><a name="8">8</a>А його дім, де жив, на іншому дворі, зсередини сіней, був такий, як та робота. І зробив він дім для фараонової дочки, яку взяв Соломон, як ті сіни.</span> <span class="verse"><a name="9">9</a>Усе це з дорогого каміння, тесаного за мірою, обрізаного пилкою зсередини та іззовні, і від основи аж до стелі, а іззовні аж до великого двора.</span> <span class="verse"><a name="10">10</a>А заснований він був на дорогих каміннях, каміннях великих, каміння десяти ліктів та каміння восьми ліктів.</span> <span class="verse"><a name="11">11</a>А згори дорогі каміння, тесані за мірою, та кедрина.</span> <span class="verse"><a name="12">12</a>А навколо великий двір, три ряди тесаного каміння та ряд стятого кедрового брусся; те саме й для внутрішнього двору Господнього храму та для сіней храму.</span> <span class="verse"><a name="13">13</a>І послав цар Соломон, і взяв із Тиру Хірама,</span> <span class="verse"><a name="14">14</a>це син однієї вдови, з племени Нефталимового, а батько його тирянин, що робив на міді. І був він наповнений мудрістю й розумом, та вмінням робити всяку роботу на міді. І прийшов він до царя Соломона, і зробив усю його роботу.</span> <span class="verse"><a name="15">15</a>І він відлив два мідяні стовпи, вісімнадцять ліктів височина одного стовпа, а шнур дванадцяти ліктів оточив би його; такий і стовп другий.</span> <span class="verse"><a name="16">16</a>І зробив він дві маковиці, щоб дати на верхи тих стовпів, відлив їх із міді; п'ять ліктів височина однієї маковиці, і п'ять ліктів височина маковиці другої.</span> <span class="verse"><a name="17">17</a>А на тих маковицях, що були на верхах стовпів, було мереживо плетеної роботи та шнурки роботою ланцюжків, сім на маковиці одній і сім на маковиці другій.</span> <span class="verse"><a name="18">18</a>І поробив він ті стовпи так, що два ряди гранатових яблук були навколо на одному мереживі, щоб покрити маковиці, що на верху; і так зробив і маковиці другій.</span> <span class="verse"><a name="19">19</a>А маковиці, що на верху тих стовпів, були зроблені як лілеї, на чотири лікті, у притворі.</span> <span class="verse"><a name="20">20</a>І маковиці на обох стовпах також зверху, навпроти випуклини, що з боку мережива. А тих гранатових яблук двісті, рядами навколо на маковиці другій.</span> <span class="verse"><a name="21">21</a>І поставив він ті стовпи до притвору храму. І поставив він правого стовпа, і назвав ім'я йому: Яхін; і поставив стовпа лівого, і назвав ім'я йому: Боаз.</span> <span class="verse"><a name="22">22</a>А на верху стовпів зроблено як лілеї. І була скінчена робота стовпів.</span> <span class="verse"><a name="23">23</a>І зробив він лите море, десять ліктів від краю його аж до краю його, навколо круглясте, і п'ять ліктів височина його. А шнур на тридцять ліктів оточив би його навколо.</span> <span class="verse"><a name="24">24</a>А здолу на краях його оточували його подоби огірків, по десять у лікті, вони оточували море навколо. Було два ряди тих огірків, вилитих при литті його.</span> <span class="verse"><a name="25">25</a>Воно стояло на дванадцятьох волах, три обернені на північ, і три обернені на захід, і три обернені на південь, і три обернені на схід. А море на них зверху, а ввесь зад їх до нутра.</span> <span class="verse"><a name="26">26</a>А грубина його долоня, а краї його подібні до краю келиха, як квітки лілеї. Містило воно дві тисячі батів.</span> <span class="verse"><a name="27">27</a>І зробив він десять мідяних підстав, чотири лікті довжина однієї підстави, і чотири лікті ширина її, а три лікті вишина її.</span> <span class="verse"><a name="28">28</a>А оце робота підстави: у них лиштви, а ті лиштви поміж прутами.</span> <span class="verse"><a name="29">29</a>А на лиштвах, що між прутами, леви, воли та херувими. А на прутах зверху підніжки, а під левами та волами китиці, зроблені розложистими.</span> <span class="verse"><a name="30">30</a>І чотири мідяні кола для однієї підстави та мідяні осі. А на чотирьох рогах їхні рамена, під мідницею рамена литі, з кожного боку китиці.</span> <span class="verse"><a name="31">31</a>А гирло його з нутра маковиці й вище лікоть; а гирло круглясте, роботи підніжка, лікоть і півліктя; і також на гирлі його різьби, а рамено їх квадратове, не круглясте.</span> <span class="verse"><a name="32">32</a>І чотири ті кола були під лиштвами, а осі колес у підставі. А вишина одного кола лікоть і півліктя.</span> <span class="verse"><a name="33">33</a>А робота тих кіл як робота кола возового; їхні осі, і їхні обіддя, і їхні шпиці, і їхні маточини усе лите.</span> <span class="verse"><a name="34">34</a>І чотири рамена на чотирьох рогах однієї підстави; з підстави виходили рамена її.</span> <span class="verse"><a name="35">35</a>А на верху підстави було округле навкілля, півліктя вишини; а на верху підстави ручки її та лиштви її з неї.</span> <span class="verse"><a name="36">36</a>І він повирізував на таблицях ручок її та на лиштвах її херувимів левів та пальми, на кожнім вільнім місці, та китиці навколо.</span> <span class="verse"><a name="37">37</a>Як це, він зробив десять підстав, лиття одне, міра одна, одна робота для них усіх.</span> <span class="verse"><a name="38">38</a>І зробив він десять мідяних умивальниць, сорок батів мала кожна вмивальниця; чотири лікті кожна вмивальниця; одна вмивальниця на одній підставі, так для десяти підстав.</span> <span class="verse"><a name="39">39</a>І дав ті підстави п'ять на боці храму з правиці, і п'ять на боці храму з лівиці його, а море дав на правому боці храму, наперед, навпроти полудня.</span> <span class="verse"><a name="40">40</a>І поробив Хірам умивальниці й лопатки та кропильниці. І покінчив Хірам робити всю ту роботу, що зробив цареві Соломонові для храму Господнього:</span> <span class="verse"><a name="41">41</a>два стовпи та дві голівки маковиць, що на верху стовпів, і два мережива на покриття двох голівок маковиць, що на верху стовпів;</span> <span class="verse"><a name="42">42</a>і чотири сотні гранатових яблук для двох мережив, два ряди гранатових яблук для одного мережива, на покриття обох голівок маковиць, що на верху стовпів;</span> <span class="verse"><a name="43">43</a>і підстави десять, і вмивальниці десять;</span> <span class="verse"><a name="44">44</a>і одне море, і воли дванадцять під морем;</span> <span class="verse"><a name="45">45</a>і горнята, і лопатки, і кропильниці та всі ті речі, що Хірам поробив цареві Соломонові в Господньому домі, усе виполірувана мідь.</span> <span class="verse"><a name="46">46</a>На Йорданській рівнині повідливав їх цар у глибокій землі між Суккотом та між Царетаном.</span> <span class="verse"><a name="47">47</a>І порозставляв Соломон усі ці речі; через дуже велику многоту їх не була справджена вага міді.</span> <span class="verse"><a name="48">48</a>І поробив Соломон усі речі, що в Господньому храмі: золотого жертівника, і золотого стола, що на ньому хліб показний,</span> <span class="verse"><a name="49">49</a>і свічники, п'ять з правиці та п'ять з лівиці, перед найсвятішим, зо щирого золота; і квітки, і лямпади, і щипчики, з золота;</span> <span class="verse"><a name="50">50</a>і миски, і ножиці, і кропильниці, і ложки, і лопатки, золото щире; і чопи для дверей внутрішнього храму, для Святого Святих, для дверей дому для храму золото.</span> <span class="verse"><a name="51">51</a>І була покінчена вся ця праця, яку цар Соломон зробив в Господньому храмі. І Соломон повносив освячені речі свого батька Давида; срібло й золото та речі дав у скарбниці Господнього храму.</span> </p></div</div></div></body></html>