<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/1kgs/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/1kgs">1 Kings</a> &gt <strong>Chapter 11</strong></div><p><span class="verse"><a name="1">1</a>А цар Соломон покохав багато чужинних жінок: і дочку фараонову, моавітянок, аммонітянок, едомітянок, сидонянок, хіттіянок,</span> <span class="verse"><a name="2">2</a>із тих народів, що про них Господь сказав був Ізраїлевим синам: Не ввійде те між них, і вони не ввійдуть між вас, бо вони справді нахилять ваші серця до своїх богів. До них прихилився Соломон коханням.</span> <span class="verse"><a name="3">3</a>І було в нього жінок-княгинь сім сотень, а наложниць три сотні. І жінки його прихилили його серце.</span> <span class="verse"><a name="4">4</a>І сталося на час Соломонової старости, жінки його прихилили його серце до інших богів; і серце його не було все з Господом, Богом, як серце його батька Давида.</span> <span class="verse"><a name="5">5</a>І пішов Соломон за Астартою, богинею сидонською, та за Мілкомом, гидотою аммонітською.</span> <span class="verse"><a name="6">6</a>І робив Соломон зле в очах Господніх, і не йшов певно за Господом, як його батько Давид.</span> <span class="verse"><a name="7">7</a>Тоді Соломон збудував жертівника для Кемоша, моавської гидоти, на горі, що навпроти Єрусалиму, та для Молоха, гидоти аммонських синів.</span> <span class="verse"><a name="8">8</a>І так він зробив для всіх своїх чужинних жінок, що кадили та приносили жертви для своїх богів.</span> <span class="verse"><a name="9">9</a>І розгнівався Господь на Соломона, бо його серце відхилилося від Господа, Бога Ізраїлевого, що два рази йому являвся,</span> <span class="verse"><a name="10">10</a>і наказував йому про цю річ, щоб не ходити за іншими богами. Та не виконував він того, що наказав був Господь.</span> <span class="verse"><a name="11">11</a>І сказав Господь до Соломона: Тому, що було це з тобою, і не виконував ти Мого заповіту та постанов Моїх, що Я наказав був тобі, Я конче відберу царство твоє, та й дам його твоєму рабові.</span> <span class="verse"><a name="12">12</a>Тільки за твоїх днів не зроблю того ради батька твого Давида, з руки сина твого відберу його!</span> <span class="verse"><a name="13">13</a>Та всього царства Я не відберу, одне племено Я дам синові твоєму ради раба Мого Давида та ради Єрусалиму, якого Я вибрав.</span> <span class="verse"><a name="14">14</a>І поставив Господь Соломонові за противника едомлянина Гадада, він із царського насіння в Едомі.</span> <span class="verse"><a name="15">15</a>І сталося, коли Давид був з Едомом, коли Йоав, начальник війська, пішов поховати трупи, то він повбивав кожного чоловічої статі в Едомі.</span> <span class="verse"><a name="16">16</a>Бо шість місяців сидів там Йоав та ввесь Ізраїль, аж поки він не вигубив кожного чоловічої статі в Едомі.</span> <span class="verse"><a name="17">17</a>І втік Гадад, він та з ним мужі едомські, зо слуг його батька, щоб піти до Єгипту; а Гадад був тоді малим хлопцем.</span> <span class="verse"><a name="18">18</a>І встали вони з Мідіяну й пішли до Парану; і набрали вони з собою людей з Парану, та й прийшли до Єгипту, до фараона, царя єгипетського, а той дав йому дім та призначив йому утримання, і дав йому землю.</span> <span class="verse"><a name="19">19</a>І знайшов Гадад велику милість у фараонових очах, і він дав йому за жінку сестру своєї жінки, сестру цариці Тахпенеси.</span> <span class="verse"><a name="20">20</a>І породила йому сестра Тахпенеси сина його Ґенувата, а Тахпенеса виховала його в фараоновому домі. І був Ґенуват у фараоновому домі серед фараонових синів.</span> <span class="verse"><a name="21">21</a>І почув Гадад в Єгипті, що Давид спочив із своїми батьками, та що помер Йоав, начальник війська. І сказав Гадад до фараона: Відпусти мене, й я піду до свого Краю!</span> <span class="verse"><a name="22">22</a>А фараон йому відказав: Чого тобі бракує при мені, що ти оце хочеш іти до свого краю? Та той сказав: Ні, таки конче відпусти мене!</span> <span class="verse"><a name="23">23</a>І поставив Бог йому, Соломонові, за противника ще й Резона, сина Ел'яди, що втік від Гадад'езера, царя Цови, свого пана.</span> <span class="verse"><a name="24">24</a>І зібрав він при собі людей, та й став провідником банди, коли Давид розбивав їх. І пішли вони до Дамаску, й осілися в ньому, і панували в Дамаску.</span> <span class="verse"><a name="25">25</a>І був він противником для Ізраїля за всіх Соломонових днів, а це окрім того лиха, що чинив Гадад. І бридив він Ізраїлем, і запанував над Сирією.</span> <span class="verse"><a name="26">26</a>А Єровоам, син Неватів, єфремівець, із Цереди, а ім'я його матері Церуа, жінка вдова, був раб Соломонів. І підняв він руку на царя.</span> <span class="verse"><a name="27">27</a>А оце та причина, що він підняв руку на царя: Соломон будував Мілло, і поправив пролім у Місті Давида, свого батька.</span> <span class="verse"><a name="28">28</a>А той муж Єровоам був відважний. І побачив Соломон цього юнака, що він роботящий, і призначив його над усіма носіями Йосипового дому.</span> <span class="verse"><a name="29">29</a>І сталося того часу, і вийшов Єровоам з Єрусалиму. І знайшов його на дорозі шілонянин Ахійя, пророк. Він був одягнений в нову одіж, й обидва вони були самі на полі.</span> <span class="verse"><a name="30">30</a>І схопив Ахійя за ту нову одежу, що була на ньому, та й подер її на дванадцять кусків.</span> <span class="verse"><a name="31">31</a>І сказав він до Єровоама: Візьми собі десять кусків, бо так сказав Господь, Бог Ізраїля: Оце Я віддираю царство з Соломонової руки, і дам тобі десять племен.</span> <span class="verse"><a name="32">32</a>А одне племено буде йому ради Мого раба Давида та ради Єрусалиму, міста, що Я вибрав його зо всіх Ізраїлевих племен.</span> <span class="verse"><a name="33">33</a>Це тому, що вони покинули Мене і вклонялися Астарті, сидонській богині, і Кемошеві, богові моавському, та Мілкомові, богові аммонітському, і не пішли Моїми дорогами, щоб виконувати добре в Моїх очах, і постанови Мої та заповіді Мої, як батько його Давид.</span> <span class="verse"><a name="34">34</a>Та не візьму Я всього царства з руки його, бо оставлю його володарем по всі дні життя його ради раба Мого Давида, що Я вибрав його, який додержував заповідів Моїх та постанов Моїх.</span> <span class="verse"><a name="35">35</a>І візьму Я царство з руки його сина, та й дам його тобі, оті десять племен.</span> <span class="verse"><a name="36">36</a>А синові його дам одне племено, щоб позоставався світильник рабові Моєму Давидові, по всі дні перед лицем Моїм в Єрусалимі, місці, що Я вибрав Собі, щоб там перебувало Моє Ймення.</span> <span class="verse"><a name="37">37</a>А тебе Я візьму, і ти будеш царювати над усім, чого пожадає душа твоя, і ти будеш царем над Ізраїлем.</span> <span class="verse"><a name="38">38</a>І станеться, коли ти слухатимешся всього, що Я накажу тобі, і підеш Моїми дорогами, і робитимеш добре в очах Моїх, щоб виконувати постанови Мої та заповіді Мої, як робив раб Мій Давид, то Я буду з тобою, і побудую тобі міцний дім, як Я збудував був Давидові, і дам тобі Ізраїля.</span> <span class="verse"><a name="39">39</a>І буду впокоряти Давидове насіння ради того, тільки не по всі дні.</span> <span class="verse"><a name="40">40</a>І шукав Соломон, щоб забити Єровоама. І встав Єровоам, і втік до Єгипту, до Шішака, єгипетського царя. І пробував він в Єгипті аж до Соломонової смерти.</span> <span class="verse"><a name="41">41</a>А решта Соломонових діл, і все, що він зробив був, та мудрість його, ото вони написані в книзі Соломонові діла.</span> <span class="verse"><a name="42">42</a>А днів, коли Соломон царював в Єрусалимі над усім Ізраїлем, було сорок літ.</span> <span class="verse"><a name="43">43</a>І спочив Соломон зо своїми батьками, і був похований у Місті Давида, батька свого, а замість нього зацарював син його Рехав'ам.</span> </p></div</div></div></body></html>