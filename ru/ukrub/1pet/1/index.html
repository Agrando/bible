<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/1pet/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/1pet">1 Peter</a> &gt <strong>Chapter 1</strong></div><p><span class="verse"><a name="1">1</a>Петро, апостол Ісуса Христа, захожанам Розпорошення: Понту, Галатії, Каппадокії, Азії й Віфінії, вибраним</span> <span class="verse"><a name="2">2</a>із передбачення Бога Отця, посвяченням Духа, на покору й окроплення кров'ю Ісуса Христа: нехай примножиться вам благодать та мир!</span> <span class="verse"><a name="3">3</a>Благословенний Бог і Отець Господа нашого Ісуса Христа, що великою Своєю милістю відродив нас до живої надії через воскресення з мертвих Ісуса Христа,</span> <span class="verse"><a name="4">4</a>на спадщину нетлінну й непорочну та нев'янучу, заховану в небі для вас,</span> <span class="verse"><a name="5">5</a>що ви бережені силою Божою через віру на спасіння, яке готове з'явитися останнього часу.</span> <span class="verse"><a name="6">6</a>Тіштеся з того, засмучені трохи тепер, якщо треба, всілякими випробовуваннями,</span> <span class="verse"><a name="7">7</a>щоб досвідчення вашої віри було дорогоцінніше за золото, яке гине, хоч і огнем випробовується, на похвалу, і честь, і славу при з'явленні Ісуса Христа.</span> <span class="verse"><a name="8">8</a>Ви Його любите, не бачивши, і віруєте в Нього, хоч тепер не бачите, а вірувавши, радієте невимовною й славною радістю,</span> <span class="verse"><a name="9">9</a>бо досягаєте мети віри вашої спасіння душам.</span> <span class="verse"><a name="10">10</a>Про це спасіння розвідували та допитувалися пророки, що звіщали про благодать, призначену вам.</span> <span class="verse"><a name="11">11</a>Вони досліджували, на котрий чи на який час показував Дух Христів, що в них був, коли Він сповіщав про Христові страждання та славу, що прийдуть по них.</span> <span class="verse"><a name="12">12</a>Їм відкрито було, що вони не для себе самих, а для вас служили тим, що тепер звіщено вам через благовісників Духом Святим, із неба посланим, на що бажають дивитися Анголи.</span> <span class="verse"><a name="13">13</a>Тому то, підперезавши стегна свого розуму та бувши тверезі, майте досконалу надію на благодать, що приноситься вам в з'явленні Ісуса Христа.</span> <span class="verse"><a name="14">14</a>Як слухняні, не застосовуйтеся до попередніх пожадливостей вашого невідання,</span> <span class="verse"><a name="15">15</a>але за Святим, що покликав вас, будьте й самі святі в усім вашім поводженні,</span> <span class="verse"><a name="16">16</a>бо написано: Будьте святі, Я бо святий!</span> <span class="verse"><a name="17">17</a>І коли ви Отцем звете Того, Хто кожного, не зважаючи на особу, судить за вчинок, то в страху провадьте час вашого тимчасового замешкання.</span> <span class="verse"><a name="18">18</a>І знайте, що не тлінним сріблом або золотом відкуплені ви були від марного вашого життя, що передане вам від батьків,</span> <span class="verse"><a name="19">19</a>але дорогоцінною кров'ю Христа, як непорочного й чистого Ягняти,</span> <span class="verse"><a name="20">20</a>що призначений був іще перед закладинами світу, але був з'явлений вам за останнього часу.</span> <span class="verse"><a name="21">21</a>Через Нього ви віруєте в Бога, що з мертвих Його воскресив та дав славу Йому, щоб була ваша віра й надія на Бога.</span> <span class="verse"><a name="22">22</a>Послухом правді очистьте душі свої через Духа на нелицемірну братерську любов, і ревно від щирого серця любіть один одного,</span> <span class="verse"><a name="23">23</a>бо народжені ви не з тлінного насіння, але з нетлінного, Словом Божим живим та тривалим.</span> <span class="verse"><a name="24">24</a>Бо кожне тіло немов та трава, і всяка слава людини як цвіт трав'яний: засохне трава то й цвіт опаде,</span> <span class="verse"><a name="25">25</a>а Слово Господнє повік пробуває! А це те Слово, яке звіщене вам в Євангелії.</span> </p></div</div></div></body></html>