<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/1pet/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/1pet">1 Peter</a> &gt <strong>Chapter 2</strong></div><p><span class="verse"><a name="1">1</a>Отож, відкладіть усяку злобу, і всякий підступ, і лицемірство, і заздрість, і всякі обмови,</span> <span class="verse"><a name="2">2</a>і, немов новонароджені немовлята, жадайте щирого духовного молока, щоб ним вирости вам на спасіння,</span> <span class="verse"><a name="3">3</a>якщо ви спробували, що добрий Господь.</span> <span class="verse"><a name="4">4</a>Приступайте до Нього, до Каменя живого, дорогоцінного, що відкинули люди Його, але вибрав Бог.</span> <span class="verse"><a name="5">5</a>І самі, немов те каміння живе, будуйтеся в дім духовий, на священство святе, щоб приносити жертви духовні, приємні для Бога через Ісуса Христа.</span> <span class="verse"><a name="6">6</a>Бо стоїть у Писанні: Ось кладу Я на Сіоні Каменя вибраного, наріжного, дорогоцінного, і хто вірує в Нього, той не буде осоромлений!</span> <span class="verse"><a name="7">7</a>Отож бо, для вас, хто вірує, Він коштовність, а для тих, хто не вірує камінь, що його занедбали були будівничі, той наріжним став каменем,</span> <span class="verse"><a name="8">8</a>і камінь спотикання, і скеля спокуси, і об нього вони спотикаються, не вірячи слову, на що й призначені були.</span> <span class="verse"><a name="9">9</a>Але ви вибраний рід, священство царське, народ святий, люд власности Божої, щоб звіщали чесноти Того, Хто покликав вас із темряви до дивного світла Свого,</span> <span class="verse"><a name="10">10</a>колись ненарод, а тепер народ Божий, колись непомилувані, а тепер ви помилувані!</span> <span class="verse"><a name="11">11</a>Благаю вас, любі, як приходьків та подорожніх, щоб ви здержувались від тілесних пожадливостей, що воюють проти душі.</span> <span class="verse"><a name="12">12</a>Поводьтеся поміж поганами добре, щоб за те, за що вас обмовляють вони, немов би злочинців, побачивши добрі діла, славили Бога в день відвідання.</span> <span class="verse"><a name="13">13</a>Отож, коріться кожному людському творінню ради Господа, чи то цареві, як найвищому,</span> <span class="verse"><a name="14">14</a>чи то володарям, як від нього посланим для карання злочинців та для похвали доброчинців.</span> <span class="verse"><a name="15">15</a>Бо така Божа воля, щоб доброчинці гамували неуцтво нерозумних людей,</span> <span class="verse"><a name="16">16</a>як вільні, а не як ті, що мають волю на прикриття лихого, але як раби Божі.</span> <span class="verse"><a name="17">17</a>Шануйте всіх, братство любіть, Бога бійтеся, царя поважайте.</span> <span class="verse"><a name="18">18</a>Раби, коріться панам із повним страхом, не тільки добрим та тихим, але й прикрим.</span> <span class="verse"><a name="19">19</a>Бо то вгодне, коли хто, через сумління перед Богом, терпить недолю, непоправді страждаючи.</span> <span class="verse"><a name="20">20</a>Бо яка похвала, коли терпите ви, як вас б'ють за провини? Але коли з мукою терпите за добрі вчинки, то це вгодне Богові!</span> <span class="verse"><a name="21">21</a>Бо на це ви покликані. Бо й Христос постраждав за нас, і залишив нам приклада, щоб пішли ми слідами Його.</span> <span class="verse"><a name="22">22</a>Не вчинив Він гріха, і не знайшлося в устах Його підступу!</span> <span class="verse"><a name="23">23</a>Коли був лихословлений, Він не лихословив взаємно, а коли Він страждав, не погрожував, але передав Тому, Хто судить справедливо.</span> <span class="verse"><a name="24">24</a>Він тілом Своїм Сам підніс гріхи наші на дерево, щоб ми вмерли для гріхів та для праведности жили; Його ранами ви вздоровилися.</span> <span class="verse"><a name="25">25</a>Ви бо були як ті вівці заблукані, та ви повернулись до Пастиря й Опікуна ваших душ.</span> </p></div</div></div></body></html>