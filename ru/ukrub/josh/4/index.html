<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/josh/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/josh">Joshua</a> &gt <strong>Chapter 4</strong></div><p><span class="verse"><a name="1">1</a>І сталося, як увесь народ закінчив переходити Йордан, то сказав Господь до Ісуса, говорячи:</span> <span class="verse"><a name="2">2</a>Візьміть собі з народу дванадцять мужів, по одному мужеві з племени.</span> <span class="verse"><a name="3">3</a>І накажете їм, говорячи: Винесіть звідси, із середини Йордану, із місця, де міцно стояли ноги священиків, дванадцять каменів, і перенесете їх із собою, і покладете їх на нічлігу, що в ньому будете ночувати цієї ночі.</span> <span class="verse"><a name="4">4</a>І покликав Ісус тих дванадцятьох мужів, що настановив з Ізраїлевих синів, по одному мужеві з племени,</span> <span class="verse"><a name="5">5</a>та й сказав їм Ісус: Підіть перед ковчегом Господа, Бога вашого, до середини Йордану, і підійміть собі кожен на плече своє одного каменя за числом племен Ізраїлевих синів,</span> <span class="verse"><a name="6">6</a>щоб то було знаком між вами, коли взавтра запитають ваші сини, говорячи: Що це в вас за каміння?</span> <span class="verse"><a name="7">7</a>то скажете їм, що була відділена йорданська вода перед ковчегом Господнього заповіту, коли він переходив в Йордані, була відділена йорданська вода. І будуть ті каміння за пам'ятку для Ізраїлевих синів аж навіки.</span> <span class="verse"><a name="8">8</a>І зробили Ізраїлеві сини так, як наказав Ісус, і понесли вони дванадцять каменів із середини Йордану, як говорив Господь до Ісуса, за числом племен Ізраїлевих синів. І перенесли їх із собою до нічлігу, та й поклали їх там.</span> <span class="verse"><a name="9">9</a>А інших дванадцять каменів поставив Ісус в середині Йордану на місці, де стояли ноги священиків, що несли ковчега заповіту, і вони там аж до дня цього.</span> <span class="verse"><a name="10">10</a>А священики, що несли ковчега, стояли в середині Йордану аж до закінчення всього, що Господь наказав був Ісусові сказати народові, згідно з усім тим, що наказав був Мойсей Ісусові. А народ квапився і переходив.</span> <span class="verse"><a name="11">11</a>І сталося, як увесь народ скінчив переходити, то перейшов Господній ковчег та священики перед народом.</span> <span class="verse"><a name="12">12</a>І перейшли Рувимові сини й сини Ґадові та половина племени Манасіїного, озброєні до бою, перед Ізраїлевими синами, як Мойсей говорив був до них.</span> <span class="verse"><a name="13">13</a>Коло сорока тисяч озброєних вояків перейшли перед Господнім лицем на війну до єрихонських степів.</span> <span class="verse"><a name="14">14</a>Того дня звеличив Господь Ісуса на очах усього Ізраїля, і стали боятися його, як боялися Мойсея по всі дні його життя.</span> <span class="verse"><a name="15">15</a>І сказав Господь до Ісуса, говорячи:</span> <span class="verse"><a name="16">16</a>Накажи священикам, що носять ковчега заповіту, і нехай вони вийдуть з Йордану.</span> <span class="verse"><a name="17">17</a>І наказав Ісус священикам, говорячи: Вийдіть з Йордану!</span> <span class="verse"><a name="18">18</a>І сталося, коли священики, що несли ковчега Господнього заповіту, вийшли з середини Йордану, а стопи ніг священиків відірвалися від нього, щоб стати на сухому, то вода Йордану вернулася на своє місце, і пішла, як учора-позавчора, по всіх його берегах.</span> <span class="verse"><a name="19">19</a>А народ вийшов із Йордану десятого дня першого місяця, та й таборував у Ґілґалі, на східньому боці Єрихону.</span> <span class="verse"><a name="20">20</a>А дванадцять тих каменів, що взяли з Йордану, Ісус поставив у Ґілґалі.</span> <span class="verse"><a name="21">21</a>І сказав він до Ізраїлевих синів, говорячи: Коли взавтра запитають вас ваші сини своїх батьків, говорячи: Що це за каміння?</span> <span class="verse"><a name="22">22</a>то познайомте ваших синів, говорячи: По сухому перейшов був Ізраїль цей Йордан,</span> <span class="verse"><a name="23">23</a>бо Господь, Бог ваш, висушив воду Йордану перед вами, аж поки ви не перейшли, як зробив був Господь, Бог ваш, морю Червоному, яке Він висушив перед нами, аж поки ми не перейшли,</span> <span class="verse"><a name="24">24</a>щоб усі народи землі пізнали руку Господню, що сильна вона, щоб боялися ви Господа, Бога вашого, по всі дні.</span> </p></div</div></div></body></html>