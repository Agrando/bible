<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/eccl/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/eccl">Ecclesiastes</a> &gt <strong>Chapter 2</strong></div><p><span class="verse"><a name="1">1</a>Сказав був я в серці своєму: Іди но, хай випробую тебе радістю, і придивись до добра, та й воно ось марнота...</span> <span class="verse"><a name="2">2</a>На сміх я сказав: Нерозумний, а на радість: Що робить вона?</span> <span class="verse"><a name="3">3</a>Задумав я в серці своєму вином оживляти своє тіло, і провадити мудрістю серце своє, і що буду держатись глупоти, аж поки побачу, що ж добре для людських синів, що робили б під небом за короткого часу свого життя.</span> <span class="verse"><a name="4">4</a>Поробив я великі діла: поставив для себе доми, задля себе садив виноградники,</span> <span class="verse"><a name="5">5</a>запровадив для себе садки та гаї, і понасаджував в них усіляких дерев овочевих.</span> <span class="verse"><a name="6">6</a>Наробив я для себе ставів, щоб поливати із них ліс дерев, що виростали.</span> <span class="verse"><a name="7">7</a>Набував я для себе рабів та невільниць, були в мене й домівники. А худоби великої та худоби дрібної було в мене більше, ніж у всіх, що в Єрусалимі до мене були!</span> <span class="verse"><a name="8">8</a>Назбирав я собі також срібла та золота, і скарбів царів та провінцій, завів я собі співаків та співачок, і всякі приємнощі людських синів, жінок наложниць.</span> <span class="verse"><a name="9">9</a>І звеличувавсь я усе більше та більше, над усіх, що в Єрусалимі до мене були, моя мудрість стояла також при мені.</span> <span class="verse"><a name="10">10</a>І всього, чого очі мої пожадали, я їм не відмовлював: я не стримував серця свого від жодної втіхи, бо тішилось серце моє від усякого труду мого, і це була частка моя від усякого труду свого!</span> <span class="verse"><a name="11">11</a>Та коли я звернувся до всіх своїх чинів, що їх поробили були мої руки, і до труду, що я потрудився був, роблячи, й ось усе це марнота та ловлення вітру, і немає під сонцем нічого корисного!...</span> <span class="verse"><a name="12">12</a>І звернувся я, щоб бачити мудрість, і безум, і дурощі. Бо що зробить людина, що прийде вона по царі? Тільки те, що вона вже зробила!</span> <span class="verse"><a name="13">13</a>І я побачив, що є перевага у мудрости над глупотою, як є перевага у світла над темрявою:</span> <span class="verse"><a name="14">14</a>у мудрого очі його в голові його, а безглуздий у темряві ходить; та теж я пізнав, що доля одна всім їм трапиться!</span> <span class="verse"><a name="15">15</a>І промовив я в серці своєму: Коли доля, яка нерозумному трапиться, трапиться також мені, то нащо тоді я мудрішим ставав? І я говорив був у серці своїм, що марнота й оце...</span> <span class="verse"><a name="16">16</a>Не лишається пам'яти про мудрого, як і про нерозумного, на вічні віки, в днях наступних зовсім все забудеться, і мудрий вмирає так само, як і нерозумний...</span> <span class="verse"><a name="17">17</a>І життя я зненавидів, бо противний мені кожен чин, що під сонцем він чиниться, бо все це марнота та ловлення вітру!...</span> <span class="verse"><a name="18">18</a>І зненавидів я ввесь свій труд, що під сонцем трудився я був, бо його позоставлю людині, що буде вона по мені,</span> <span class="verse"><a name="19">19</a>а хто знає, чи мудрий той буде чи нерозумний, хто запанує над цілим трудом моїм, над яким я трудився й змудрів був під сонцем? Це марнота також...</span> <span class="verse"><a name="20">20</a>І я обернувся чинити, щоб серце моє прийшло в розпач від усього труда, що чинив я під сонцем...</span> <span class="verse"><a name="21">21</a>Бо буває людина, що трудиться з мудрістю, зо знанням та із хистом, та все полишає на долю людині, яка не трудилася в тому: Марнота й оце й зло велике!</span> <span class="verse"><a name="22">22</a>Та й що має людина зо всього свойого труда та із клопоту серця свого, що під сонцем працює вона?</span> <span class="verse"><a name="23">23</a>Бо всі дні її муки, а смуток робота її, і навіть вночі її серце спокою не знає, теж марнота й оце!...</span> <span class="verse"><a name="24">24</a>Нема ліпшого земній людині над те, щоб їсти та пити, і щоб душа її бачила добре із труду свого. Та й оце все, я бачив, воно з руки Бога!</span> <span class="verse"><a name="25">25</a>Бо хто буде їсти, і хто споживати спроможе без Нього?</span> <span class="verse"><a name="26">26</a>Бо людині, що перед лицем Його добра, дає Він премудрість, і пізнання, і радість; а грішникові Він роботу дає, щоб збирати й громадити, щоб пізніше віддати тому, хто добрий перед Божим лицем. Марнота і це все та ловлення вітру!...</span> </p></div</div></div></body></html>