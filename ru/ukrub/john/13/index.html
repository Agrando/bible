<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/john/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/john">John</a> &gt <strong>Chapter 13</strong></div><p><span class="verse"><a name="1">1</a>Перед святом же Пасхи Ісус, знавши, що настала година Йому перейти до Отця з цього світу, полюбивши Своїх, що на світі були, до кінця полюбив їх.</span> <span class="verse"><a name="2">2</a>Під час же вечері, як диявол уже був укинув у серце синові Симона Юді Іскаріотському, щоб він видав Його,</span> <span class="verse"><a name="3">3</a>то Ісус, знавши те, що Отець віддав все Йому в руки, і що від Бога прийшов Він, і до Бога відходить,</span> <span class="verse"><a name="4">4</a>устає від вечері, і здіймає одежу, бере рушника й підперізується.</span> <span class="verse"><a name="5">5</a>Потому налив Він води до вмивальниці, та й зачав обмивати ноги учням, і витирати рушником, що ним був підперезаний.</span> <span class="verse"><a name="6">6</a>І підходить до Симона Петра, а той каже Йому: Ти, Господи, митимеш ноги мені?</span> <span class="verse"><a name="7">7</a>Ісус відказав і промовив йому: Що Я роблю, ти не знаєш тепер, але опісля зрозумієш.</span> <span class="verse"><a name="8">8</a>Говорить до Нього Петро: Ти повік мені ніг не обмиєш! Ісус відповів йому: Коли Я не вмию тебе, ти не матимеш частки зо Мною.</span> <span class="verse"><a name="9">9</a>До Нього проказує Симон Петро: Господи, не самі мої ноги, а й руки та голову!</span> <span class="verse"><a name="10">10</a>Ісус каже йому: Хто обмитий, тільки ноги обмити потребує, бо він чистий увесь. І ви чисті, та не всі.</span> <span class="verse"><a name="11">11</a>Бо Він знав Свого зрадника, тому то сказав: Ви чисті не всі.</span> <span class="verse"><a name="12">12</a>Коли ж пообмивав їхні ноги, і одежу Свою Він надів, засів знову за стіл і промовив до них: Чи знаєте ви, що Я зробив вам?</span> <span class="verse"><a name="13">13</a>Ви Мене називаєте: Учитель і Господь, і добре ви кажете, бо Я є.</span> <span class="verse"><a name="14">14</a>А коли обмив ноги вам Я, Господь і Вчитель, то повинні й ви один одному ноги вмивати.</span> <span class="verse"><a name="15">15</a>Бо то Я вам приклада дав, щоб і ви те чинили, як Я вам учинив.</span> <span class="verse"><a name="16">16</a>Поправді, поправді кажу вам: Раб не більший за пана свого, посланець же не більший від того, хто вислав його.</span> <span class="verse"><a name="17">17</a>Коли знаєте це, то блаженні ви, якщо таке чините!</span> <span class="verse"><a name="18">18</a>Не про всіх вас кажу. Знаю Я, кого вибрав, але щоб збулося Писання: Хто хліб споживає зо Мною, підняв той на Мене п'яту свою!</span> <span class="verse"><a name="19">19</a>Уже тепер вам кажу, перше ніж те настане, щоб як станеться, ви ввірували, що то Я.</span> <span class="verse"><a name="20">20</a>Поправді, поправді кажу вам: Хто приймає Мого посланця, той приймає Мене; хто ж приймає Мене, той приймає Того, Хто послав Мене!</span> <span class="verse"><a name="21">21</a>Промовивши це, затривожився духом Ісус, і освідчив, говорячи: Поправді, поправді кажу вам, що один із вас видасть Мене!...</span> <span class="verse"><a name="22">22</a>І озиралися учні один на одного, непевними бувши, про кого Він каже.</span> <span class="verse"><a name="23">23</a>При столі, при Ісусовім лоні, був один з Його учнів, якого любив Ісус.</span> <span class="verse"><a name="24">24</a>От цьому кивнув Симон Петро та й шепнув: Запитай, хто б то був, що про нього Він каже?</span> <span class="verse"><a name="25">25</a>І, пригорнувшись до лоня Ісусового, той говорить до Нього: Хто це, Господи?</span> <span class="verse"><a name="26">26</a>Ісус же відказує: Це той, кому, умочивши, подам Я куска. І, вмочивши куска, подав синові Симона, Юді Іскаріотському!...</span> <span class="verse"><a name="27">27</a>За тим же куском тоді в нього ввійшов сатана. А Ісус йому каже: Що ти робиш роби швидше...</span> <span class="verse"><a name="28">28</a>Але жаден із тих, хто був при столі, того не зрозумів, до чого сказав Він йому.</span> <span class="verse"><a name="29">29</a>А тому, що тримав Юда скриньку на гроші, то деякі думали, ніби каже до нього Ісус: Купи, що потрібно на свято для нас, або щоб убогим подав що.</span> <span class="verse"><a name="30">30</a>А той, узявши кусок хліба, зараз вийшов. Була ж ніч.</span> <span class="verse"><a name="31">31</a>Тоді, як він вийшов, промовляє Ісус: Тепер ось прославивсь Син Людський, і в Ньому прославився Бог.</span> <span class="verse"><a name="32">32</a>Коли в Ньому прославився Бог, то і Його Бог прославить у Собі, і зараз прославить Його!</span> <span class="verse"><a name="33">33</a>Мої дітоньки, не довго вже бути Мені з вами! Ви шукати Мене будете, але як сказав Я юдеям: Куди Я йду, туди ви прибути не можете, те й вам говорю Я тепер.</span> <span class="verse"><a name="34">34</a>Нову заповідь Я вам даю: Любіть один одного! Як Я вас полюбив, так любіть один одного й ви!</span> <span class="verse"><a name="35">35</a>По тому пізнають усі, що ви учні Мої, як будете мати любов між собою.</span> <span class="verse"><a name="36">36</a>А Симон Петро Йому каже: Куди, Господи, ідеш Ти? Ісус відповів: Куди Я йду, туди ти тепер іти за Мною не можеш, але потім ти підеш за Мною.</span> <span class="verse"><a name="37">37</a>Говорить до Нього Петро: Чому, Господи, іти за Тобою тепер я не можу? За Тебе я душу свою покладу!</span> <span class="verse"><a name="38">38</a>Ісус відповідає: За Мене покладеш ти душу свою? Поправді, поправді кажу Я тобі: Півень не заспіває, як ти тричі зречешся Мене...</span> </p></div</div></div></body></html>