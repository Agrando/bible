<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/john/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/john">John</a> &gt <strong>Chapter 8</strong></div><p><span class="verse"><a name="1">1</a>Ісус же на гору Оливну пішов.</span> <span class="verse"><a name="2">2</a>А над ранком прийшов знов у храм, і всі люди збігались до Нього. А Він сів і навчав їх.</span> <span class="verse"><a name="3">3</a>І ось книжники та фарисеї приводять до Нього в перелюбі схоплену жінку, і посередині ставлять її,</span> <span class="verse"><a name="4">4</a>та й говорять Йому: Оцю жінку, Учителю, зловлено на гарячому вчинку перелюбу...</span> <span class="verse"><a name="5">5</a>Мойсей же в Законі звелів нам таких побивати камінням. А Ти що говориш?</span> <span class="verse"><a name="6">6</a>Це ж казали вони, Його спокушуючи, та щоб мати на Нього оскарження. А Ісус, нахилившись додолу, по землі писав пальцем...</span> <span class="verse"><a name="7">7</a>А коли ті не переставали питати Його, Він підвівся й промовив до них: Хто з вас без гріха, нехай перший на неї той каменем кине!...</span> <span class="verse"><a name="8">8</a>І Він знов нахилився додолу, і писав по землі...</span> <span class="verse"><a name="9">9</a>А вони, це почувши й сумлінням докорені, стали один по одному виходити, почавши з найстарших та аж до останніх. І зоставсь Сам Ісус і та жінка, що стояла всередині...</span> <span class="verse"><a name="10">10</a>І підвівся Ісус, і нікого, крім жінки, не бачивши, промовив до неї: Де ж ті, жінко, що тебе оскаржали? Чи ніхто тебе не засудив?</span> <span class="verse"><a name="11">11</a>А вона відказала: Ніхто, Господи... І сказав їй Ісус: Не засуджую й Я тебе. Іди собі, але більш не гріши!</span> <span class="verse"><a name="12">12</a>І знову Ісус промовляв до них, кажучи: Я Світло для світу. Хто йде вслід за Мною, не буде ходити у темряві той, але матиме світло життя.</span> <span class="verse"><a name="13">13</a>Фарисеї ж Йому відказали: Ти Сам свідчиш про Себе, тим свідоцтво Твоє неправдиве.</span> <span class="verse"><a name="14">14</a>Відповів і сказав їм Ісус: Хоч і свідчу про Себе Я Сам, та правдиве свідоцтво Моє, бо Я знаю, звідкіля Я прийшов і куди Я йду. Ви ж не відаєте, відкіля Я приходжу, і куди Я йду.</span> <span class="verse"><a name="15">15</a>Ви за тілом судите, Я не суджу нікого.</span> <span class="verse"><a name="16">16</a>А коли Я суджу, то правдивий Мій суд, бо не Сам Я, а Я та Отець, що послав Він Мене!</span> <span class="verse"><a name="17">17</a>Та й у вашім Законі написано, що свідчення двох чоловіків правдиве.</span> <span class="verse"><a name="18">18</a>Я Сам свідчу про Себе Самого, і свідчить про Мене Отець, що послав Він Мене.</span> <span class="verse"><a name="19">19</a>І сказали до Нього вони: Де Отець Твій? Ісус відповів: Не знаєте ви ні Мене, ні Мого Отця. Якби знали Мене, то й Отця Мого знали б.</span> <span class="verse"><a name="20">20</a>Ці слова Він казав при скарбниці, у храмі навчаючи. І ніхто не схопив Його, бо то ще не настала година Його...</span> <span class="verse"><a name="21">21</a>І сказав Він їм знову: Я відходжу, ви ж шукати Мене будете, і помрете в гріху своїм. Куди Я йду, туди ви прибути не можете...</span> <span class="verse"><a name="22">22</a>А юдеї казали: Чи не вб'є Він Сам Себе, коли каже: Куди Я йду, туди ви прибути не можете?</span> <span class="verse"><a name="23">23</a>І сказав Він до них: Ви від долу, Я звисока, і ви зо світу цього, Я не з цього світу.</span> <span class="verse"><a name="24">24</a>Тому Я сказав вам, що помрете в своїх гріхах. Бо коли не ввіруєте, що то Я, то помрете в своїх гріхах.</span> <span class="verse"><a name="25">25</a>А вони запитали Його: Хто Ти такий? І Ісус відказав їм: Той, Хто спочатку, як і говорю Я до вас.</span> <span class="verse"><a name="26">26</a>Я маю багато про вас говорити й судити; правдивий же Той, Хто послав Мене, і Я світові те говорю, що від Нього почув.</span> <span class="verse"><a name="27">27</a>Але не зрозуміли вони, що то Він про Отця говорив їм.</span> <span class="verse"><a name="28">28</a>Тож Ісус їм сказав: Коли ви підіймете Людського Сина, тоді зрозумієте, що то Я, і що Сам Я від Себе нічого не дію, але те говорю, як Отець Мій Мене був навчив.</span> <span class="verse"><a name="29">29</a>А Той, Хто послав Мене, перебуває зо Мною; Отець не зоставив Самого Мене, бо Я завжди чиню, що Йому до вподоби.</span> <span class="verse"><a name="30">30</a>Коли Він говорив це, то багато-хто в Нього увірували.</span> <span class="verse"><a name="31">31</a>Тож промовив Ісус до юдеїв, що в Нього ввірували: Як у слові Моїм позостанетеся, тоді справді Моїми учнями будете,</span> <span class="verse"><a name="32">32</a>і пізнаєте правду, а правда вас вільними зробить!</span> <span class="verse"><a name="33">33</a>Вони відказали Йому: Авраамів ми рід, і нічиїми невільниками не були ми ніколи. То як же Ти кажеш: Ви станете вільні?</span> <span class="verse"><a name="34">34</a>Відповів їм Ісус: Поправді, поправді кажу вам, що кожен, хто чинить гріх, той раб гріха.</span> <span class="verse"><a name="35">35</a>І не зостається раб у домі повік, але Син зостається повік.</span> <span class="verse"><a name="36">36</a>Коли Син отже зробить вас вільними, то справді ви будете вільні.</span> <span class="verse"><a name="37">37</a>Знаю Я, що ви рід Авраамів, але хочете смерть заподіяти Мені, бо наука Моя не вміщається в вас.</span> <span class="verse"><a name="38">38</a>Я те говорю, що Я бачив в Отця, та й ви робите те, що ви бачили в батька свого.</span> <span class="verse"><a name="39">39</a>Сказали вони Йому в відповідь: Наш отець Авраам. Відказав їм Ісус: Коли б ви Авраамові діти були, то чинили б діла Авраамові.</span> <span class="verse"><a name="40">40</a>А тепер ось ви хочете вбити Мене, Чоловіка, що вам казав правду, яку чув Я від Бога. Цього Авраам не робив.</span> <span class="verse"><a name="41">41</a>Ви робите діла батька свого. Вони ж відказали Йому: Не родилися ми від перелюбу, одного ми маєм Отця то Бога.</span> <span class="verse"><a name="42">42</a>А Ісус їм сказав: Якби Бог був Отець ваш, ви б любили Мене, бо від Бога Я вийшов і прийшов, не від Себе ж Самого прийшов Я, а Мене Він послав.</span> <span class="verse"><a name="43">43</a>Чому мови Моєї ви не розумієте? Бо не можете чути ви слова Мого.</span> <span class="verse"><a name="44">44</a>Ваш батько диявол, і пожадливості батька свого ви виконувати хочете. Він був душогуб споконвіку, і в правді не встояв, бо правди нема в нім. Як говорить неправду, то говорить зо свого, бо він неправдомовець і батько неправді.</span> <span class="verse"><a name="45">45</a>А Мені ви не вірите, бо Я правду кажу.</span> <span class="verse"><a name="46">46</a>Хто з вас може Мені докорити за гріх? Коли ж правду кажу, чом Мені ви не вірите?</span> <span class="verse"><a name="47">47</a>Хто від Бога, той слухає Божі слова; через те ви не слухаєте, що ви не від Бога.</span> <span class="verse"><a name="48">48</a>Відізвались юдеї й сказали Йому: Чи ж не добре ми кажемо, що Ти самарянин і демона маєш?</span> <span class="verse"><a name="49">49</a>Ісус відповів: Не маю Я демона, та шаную Свого Отця, ви ж Мене зневажаєте.</span> <span class="verse"><a name="50">50</a>Не шукаю ж Я власної слави, є Такий, Хто шукає та судить.</span> <span class="verse"><a name="51">51</a>Поправді, поправді кажу вам: Хто слово Моє берегтиме, не побачить той смерти повік!</span> <span class="verse"><a name="52">52</a>І сказали до Нього юдеї: Тепер ми дізнались, що демона маєш: умер Авраам і пророки, а Ти кажеш: Хто науку Мою берегтиме, не скуштує той смерти повік.</span> <span class="verse"><a name="53">53</a>Чи ж Ти більший, аніж отець наш Авраам, що помер? Та повмирали й пророки. Ким Ти робиш Самого Себе?</span> <span class="verse"><a name="54">54</a>Ісус відповів: Як Я славлю Самого Себе, то ніщо Моя слава. Мене прославляє Отець Мій, про Якого ви кажете, що Він Бог ваш.</span> <span class="verse"><a name="55">55</a>І ви не пізнали Його, а Я знаю Його. А коли Я скажу, що не знаю Його, буду неправдомовець, подібний до вас. Та Я знаю Його, і слово Його зберігаю.</span> <span class="verse"><a name="56">56</a>Отець ваш Авраам прагнув із радістю, щоб побачити день Мій, і він бачив, і тішився.</span> <span class="verse"><a name="57">57</a>А юдеї ж до Нього сказали: Ти й п'ятидесяти років не маєш іще, і Авраама Ти бачив?</span> <span class="verse"><a name="58">58</a>Ісус їм відказав: Поправді, поправді кажу вам: Перш, ніж був Авраам, Я є.</span> <span class="verse"><a name="59">59</a>І схопили каміння вони, щоб кинути на Нього. Та сховався Ісус, і з храму пішов.</span> </p></div</div></div></body></html>