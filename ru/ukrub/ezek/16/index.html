<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/ezek/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/ezek">Ezekiel</a> &gt <strong>Chapter 16</strong></div><p><span class="verse"><a name="1">1</a>І було мені слово Господнє таке:</span> <span class="verse"><a name="2">2</a>Сину людський, повідом Єрусалим про його гидоти,</span> <span class="verse"><a name="3">3</a>та й скажи: Так говорить Господь Бог до дочки Єрусалиму: Походження твоє й народження твоє з краю ханаанського, твій батько амореєць, а мати твоя хіттеянка.</span> <span class="verse"><a name="4">4</a>При твоєму народженні, того дня, як ти народилася, не був обрізаний пупок твій, і водою не була ти обмита на очищення, ані не була ти посолена, ані не була ти сповита.</span> <span class="verse"><a name="5">5</a>Не змилувалося над тобою жодне око, щоб зробити тобі одну з цих речей з милосердя над тобою, але була ти викинена на відкрите поле, так мало ціновано душу твою в день твойого народження!</span> <span class="verse"><a name="6">6</a>І проходив Я повз тебе, і бачив тебе, як ти валялася в своїй крові, і сказав Я до тебе: Живи в своїй крові! Так, Я сказав тобі: Живи в своїй крові!</span> <span class="verse"><a name="7">7</a>Рости ж, зробив Я тебе, як польову ростину, і ти зросла та стала велика, і дійшла ти до найвродливішої вроди: перса випростались, волос твій виріс, а ти була зовсім нага!</span> <span class="verse"><a name="8">8</a>І проходив Я повз тебе, і побачив тебе, аж ось час твій наспів, час кохання. І простягнув Я полу Свою над тобою, і закрив твою наготу, і присягнув тобі, і ввійшов з тобою в заповіт, говорить Господь Бог, і стала ти Моєю.</span> <span class="verse"><a name="9">9</a>І обмив Я тебе водою, і сполоскав Я кров твою з тебе, і натер тебе оливою.</span> <span class="verse"><a name="10">10</a>І зодягнув тебе різнокольоровим, взув тебе в тахаш, і сповив тебе в віссон, і покрив тебе шовком.</span> <span class="verse"><a name="11">11</a>І приоздобив тебе оздобою, і дав нараменники на руки твої, а ланцюга на шию твою.</span> <span class="verse"><a name="12">12</a>І дав Я носову сережку до носа твого, і сережки на вуха твої, а пишну корону на твою голову.</span> <span class="verse"><a name="13">13</a>І приоздобилась ти золотом та сріблом, а одіж твоя віссон та шовк, і різнокольорове; булку й мед та оливу ти їла, і стала ти гарна-прегарна, і вдалося тобі досягти царської гідности!</span> <span class="verse"><a name="14">14</a>І розійшлося ім'я твоє поміж народами за твою красу, бо досконала вона, через пишноту Мою, яку Я на тебе поклав, говорить Господь Бог!</span> <span class="verse"><a name="15">15</a>І покладалася ти на красу свою, і стала розпусною через славу свою, і виливала ти розпусту свою на кожного перехожого, його ти була.</span> <span class="verse"><a name="16">16</a>І брала ти з шат своїх, і робила собі різнокольорові пагірки, і чинила розпусту на них, як не бувало й не буде.</span> <span class="verse"><a name="17">17</a>І брала ти речі з пишноти своєї, з Мого золота та зо срібла Мого, що дав тобі Я, і наробила собі подоб чоловічої статі, і чинила розпусту із ними.</span> <span class="verse"><a name="18">18</a>І брала ти свою різнокольорову одіж, і покривала їх, а оливу Мою та Моє кадило клала перед ними.</span> <span class="verse"><a name="19">19</a>А Мій хліб, що давав Я тобі, булку й оливу та мед, що ними годував Я тебе, то віддавала ти те перед їхнє обличчя на любі пахощі. І сталося це, говорить Господь Бог.</span> <span class="verse"><a name="20">20</a>І брала ти синів своїх та дочок своїх, що породила Мені, і приносила їх на їжу їм. Чи мало було розпусти твоєї,</span> <span class="verse"><a name="21">21</a>що ти різала дітей Моїх і давала їм, перепроваджуючи через огонь для них?</span> <span class="verse"><a name="22">22</a>І при всіх гидотах твоїх та розпустах твоїх ти не пам'ятала про дні своєї молодости, коли була нагою-пренагою, коли валялася в крові своїй...</span> <span class="verse"><a name="23">23</a>І сталося по всьому тому твоєму злі, горе, горе тобі! говорить Господь Бог,</span> <span class="verse"><a name="24">24</a>і побудувала ти собі місця розпусти, і поробила собі підвищення на кожному майдані.</span> <span class="verse"><a name="25">25</a>На кожному роздоріжжі побудувала ти свої підвищення, і знеславила красу свою, і розхиляла ноги свої для кожного перехожого, і побільшувала свою розпусту...</span> <span class="verse"><a name="26">26</a>І чинила ти розпусту з синами Єгипту, з своїми сусідами великотелесими, і побільшувала свою розпусту, щоб гнівити Мене.</span> <span class="verse"><a name="27">27</a>І ось простягнув Я Свою руку на тебе, і відняв належну частину твою, і дав тебе на волю твоїх ненависниць, филистимських дочок, засоромлених твоєю нечистою дорогою.</span> <span class="verse"><a name="28">28</a>Бо чинила ти розпусту з синами Ашшуровими, і не могла насититись, і блудила з ними, і теж не наситилась.</span> <span class="verse"><a name="29">29</a>І побільшила ти свою розпусту до купецького краю халдеїв, та теж цим не наситилася.</span> <span class="verse"><a name="30">30</a>Як змучилося серце твоє, говорить Господь Бог, коли ти робила всі оці вчинки свавільної розпусної жінки!</span> <span class="verse"><a name="31">31</a>Коли ти будувала місця своєї розпусти на кожному роздоріжжі, а підвищення своє робила на кожному майдані, то не була ти, як блудниця, щоб збирати заплату за розпусту,</span> <span class="verse"><a name="32">32</a>але як перелюбна жінка, що замість свого чоловіка бере собі чужих.</span> <span class="verse"><a name="33">33</a>Усім блудницям дають дарунка, а ти сама давала дарунки свої всім коханцям своїм, і підкуповувала їх, щоб приходили до тебе звідусіль на розпусту з тобою.</span> <span class="verse"><a name="34">34</a>І було тобі при твоїй розпусті навпаки від інших жінок, бо не волочились за тобою, а через те, що ти давала заплату за розпусту, і заплата за розпусту не давалась тобі, то сталось тобі навпаки.</span> <span class="verse"><a name="35">35</a>Тому то, розпуснице, послухай Господнього слова:</span> <span class="verse"><a name="36">36</a>Так говорить Господь Бог: За те, що виливалась твоя розпуста, і відкривалась твоя нагота в блудодійстві твоїм з твоїми коханцями та зо всіма божками гидоти твоєї, і за кров синів твоїх, яких ти давала їм,</span> <span class="verse"><a name="37">37</a>тому ось Я позбираю всіх коханців твоїх, яким була ти приємна, і всіх, кого ти кохала, разом з тими, кого ти зненавиділа, і зберу їх коло тебе знавкола, і відкрию їм наготу твою, і вони побачать увесь твій сором!</span> <span class="verse"><a name="38">38</a>І засуджу тебе присудом на перелюбниць та тих, що кров проливають, і дам тебе на кров лютости та заздрости...</span> <span class="verse"><a name="39">39</a>І віддам тебе в їхню руку, і вони зруйнують твоє місце розпусти, і порозвалюють підвищення твої, і постягають з тебе шати твої, і позабирають пишні вбрання твої, і покладуть тебе зовсім нагою...</span> <span class="verse"><a name="40">40</a>І зберуть проти тебе збори, і закидають тебе камінням, і порубають тебе своїми мечами...</span> <span class="verse"><a name="41">41</a>І попалять доми твої огнем, і зроблять на тебе присуди на очах багатьох жінок. І зроблю Я кінець, щоб не була ти розпусницею, і ти вже не будеш давати дарунка за розпусту!</span> <span class="verse"><a name="42">42</a>І заспокоїться Моя лютість на тебе, і відійде від тебе Моя заздрість, і я заспокоюся, і не буду вже гніватися.</span> <span class="verse"><a name="43">43</a>За те, що ти не пам'ятала про дні своєї молодости, і гнівила Мене всім тим, то й Я ось поверну дорогу твою на твою голову, говорить Господь Бог, щоб не чинила ти розпусти після всіх гидот своїх!...</span> <span class="verse"><a name="44">44</a>Ось кожен приповістник говоритиме про тебе приповістку, кажучи: Яка мати така її донька!</span> <span class="verse"><a name="45">45</a>Ти дочка своєї матері, що покинула свого чоловіка та своїх синів, і ти сестра своїх сестер, що покидали своїх чоловіків та своїх синів. Мати ваша хіттейка, а ваш батько амореєць!</span> <span class="verse"><a name="46">46</a>А старша сестра твоя Самарія та дочки її, що сидять по лівиці твоїй, а сестра твоя, менша від тебе, що сидить по правиці твоїй це Содома та дочки її.</span> <span class="verse"><a name="47">47</a>А ти хіба не ходила їхніми дорогами й не робила за їхніми гидотами? Мало бракувало, і зіпсулася б ти більше від них на всіх своїх дорогах!</span> <span class="verse"><a name="48">48</a>Як живий Я, говорить Господь Бог, не зробила Содома, сестра твоя, вона та дочки її, як зробила ти та твої дочки!</span> <span class="verse"><a name="49">49</a>Ось оце була провина твоєї сестри Содоми: пиха, ситість їжі та преспокійний спокій були в неї та в її дочок, а руки вбогого та бідного вона не зміцняла.</span> <span class="verse"><a name="50">50</a>І запишались вони, і робили гидоти перед Моїм обличчям. І Я їх відкинув, як побачив оце.</span> <span class="verse"><a name="51">51</a>А Самарія не нагрішила й половини гріхів твоїх, та ти побільшила гидоти свої більш від них, і оправдала сестер своїх усіма своїми гидотами, які ти зробила.</span> <span class="verse"><a name="52">52</a>Тож носи свою ганьбу ти, що чинила її для своїх сестер, через твої гріхи, якими гидоти чинила ти більше за них, вони будуть справедливіші за тебе! І також посоромся, і носи свій сором за твоє всправедливлення своїх сестер!</span> <span class="verse"><a name="53">53</a>І поверну Я їхню долю, долю Содоми та дочок її, і Самарію та дочок її, і поверну долю твою серед них,</span> <span class="verse"><a name="54">54</a>щоб носила ти свій сором, і соромилася всього того, що ти наробила, потішаючи їх.</span> <span class="verse"><a name="55">55</a>А твої сестри, Содома та дочки її, вернуться до свого попереднього стану, і Самарія та дочки її вернуться до свого попереднього стану, і ти та дочки твої вернетесь до свого попереднього стану.</span> <span class="verse"><a name="56">56</a>І не була сестра твоя Содома згадувана в устах твоїх за днів твоїх гордощів,</span> <span class="verse"><a name="57">57</a>поки не відкрилося зло твоє, коли ганьбили тебе дочки Сирії та всіх околиць його, і дочки филистимські погорджували тебе звідусіль.</span> <span class="verse"><a name="58">58</a>Свою розпусту та гидоти свої, ти їх понесеш, говорить Господь.</span> <span class="verse"><a name="59">59</a>Бо так говорить Господь Бог: І зроблю Я з тобою, як робила ти, що погордила присягою, щоб зламати заповіта.</span> <span class="verse"><a name="60">60</a>І згадаю Я Свого заповіта з тобою за днів твоєї молодости, і поставлю тобі заповіта вічного.</span> <span class="verse"><a name="61">61</a>І ти згадаєш про свої дороги й засоромишся, коли ти візьмеш сестер своїх, старших від тебе, разом з меншими від тебе і дам їх тобі за дочок, але не з твого заповіту.</span> <span class="verse"><a name="62">62</a>І відновлю Я Свого заповіта з тобою, і ти пізнаєш, що Я Господь,</span> <span class="verse"><a name="63">63</a>щоб згадала ти й засоромилася, і не могла більше відкривати уста перед ганьбою своєю, коли прощу тобі все, що ти наробила, говорить Господь Бог.</span> </p></div</div></div></body></html>