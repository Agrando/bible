<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/2chr/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/2chr">2 Chronicles</a> &gt <strong>Chapter 24</strong></div><p><span class="verse"><a name="1">1</a>Йоаш був віку семи років, коли зацарював, і сорок років царював він в Єрусалимі. А ім'я його матері Цівія, з Беер-Шеви.</span> <span class="verse"><a name="2">2</a>І робив Йоаш вгодне в Господніх очах по всі дні священика Єгояди.</span> <span class="verse"><a name="3">3</a>І взяв йому Єгояда дві жінки, а той породив синів та дочок.</span> <span class="verse"><a name="4">4</a>І сталося по тому, було в Йоашевому серці відновити Господній дім.</span> <span class="verse"><a name="5">5</a>І зібрав він священиків та Левитів, і сказав до них: Підіть по Юдиних містах, і збирайте з усього Ізраїля срібло на направу храму вашого Бога рік-річно, і ви будете спішити в цій справі! Та не спішилися Левити.</span> <span class="verse"><a name="6">6</a>І покликав цар Єгояду, голову священиків, і сказав до нього: Чому ти не жадаєш від Левитів, щоб приносили з Юди та з Єрусалиму дарунки, за постановою Мойсея, раба Господнього, та Ізраїлевого збору на скинію свідоцтва?</span> <span class="verse"><a name="7">7</a>Бо сини нечестивої Аталії вломилися були до Божого дому, і всі святощі Господнього дому вжили для Ваалів.</span> <span class="verse"><a name="8">8</a>І сказав цар, і зробили одну скриньку, і поставили її в брамі Господнього дому назовні.</span> <span class="verse"><a name="9">9</a>І проголосили в Юді та в Єрусалимі приносити для Господа даток, що його встановив на Ізраїля в пустині Мойсей, Божий раб.</span> <span class="verse"><a name="10">10</a>І раділи всі зверхники та ввесь народ, і приносили й кидали до скриньки, аж поки вона наповнилася.</span> <span class="verse"><a name="11">11</a>І бувало того часу, коли Левити приносили скриньку на царський перегляд, і як вони бачили, що численне те срібло, то приходив царський писар та призначений від священика-голови, і вони випорожнювали скриньку. Потім відносили її, і повертали її на її місце. Так робили вони день-у-день, і зібрали дуже багато срібла.</span> <span class="verse"><a name="12">12</a>А цар та Єгояда давали його тим, що робили працю роботи Господнього дому, і все наймали каменярів та теслів, щоб відновлювати дім Господній, а також тим, що обробляли залізо та мідь на зміцнення Господнього дому.</span> <span class="verse"><a name="13">13</a>І працювали робітники, і чинилася направа працею їхньої руки. І поставили вони Божий дім на міру його, і зміцнили його.</span> <span class="verse"><a name="14">14</a>А коли покінчили, вони принесли перед царя та Єгояду решту срібла. І поробили вони з нього речі для Господнього дому, речі для служби та для жертвоприношення, і ложки, і посуд золотий та срібний. І приносили цілопалення в Господньому домі завжди, по всі дні Єгояди.</span> <span class="verse"><a name="15">15</a>І постарів Єгояда, і наситився днями й помер. Він був віку ста й тридцяти літ, коли помер.</span> <span class="verse"><a name="16">16</a>І поховали його в Давидовому Місті з царями, бо робив він добро в Ізраїлі і для Бога, і для Його храму.</span> <span class="verse"><a name="17">17</a>А по Єгоядиній смерті прийшли князі Юдині, і поклонилися цареві. Тоді цар їх послухав.</span> <span class="verse"><a name="18">18</a>І покинули вони дім Господа, Бога своїх батьків, та й служили Астартам та божкам. І був Божий гнів на Юду та Єрусалим за цю їхню провину.</span> <span class="verse"><a name="19">19</a>І послав Він між них пророків, щоб привернути їх до Господа, і вони свідчили проти них, та ті не слухались.</span> <span class="verse"><a name="20">20</a>А Дух Господній огорнув Захарія, сина священика Єгояди, і він став перед народом та й сказав до них: Так сказав Бог: Чому ви переступаєте Господні заповіти? Ви не матимете успіху, бо ви покинули Господа, то й Він покинув вас!...</span> <span class="verse"><a name="21">21</a>І змовилися вони на нього, і закидали його камінням з царського наказу в подвір'ї Господнього дому...</span> <span class="verse"><a name="22">22</a>І не пам'ятав цар Йоаш тієї милости, яку зробив був із ним батько того Єгояда, але вбив сина його. А як той умирав, то сказав: Нехай побачить Господь, і нехай покарає!...</span> <span class="verse"><a name="23">23</a>І сталося наприкінці року, прийшло на нього сирійське військо, і прибули до Юди та до Єрусалиму, і позабивали всіх зверхників народу, а всю здобич із них послали цареві в Дамаск.</span> <span class="verse"><a name="24">24</a>Хоч з малою кількістю людей прийшло сирійське військо, проте Господь дав в їхню руку дуже велику силу, бо ті покинули Господа, Бога батьків своїх. А над Йоашем вони виконали присуд.</span> <span class="verse"><a name="25">25</a>А коли вони відійшли від нього, позоставивши його в тяжких хворобах, змовилися на нього його раби за кров синів священика Єгояди, і забили його на ліжку його, і він помер... І поховали його в Давидовому Місті, та не поховали його в гробах царських.</span> <span class="verse"><a name="26">26</a>А оце змовники на нього: Завад, син аммонітянки Шім'ат, і Єгозавад, син моавітянки Шімріт.</span> <span class="verse"><a name="27">27</a>А сини його, і великість тягару, покладеного на нього, і відбудова Божого дому, ото вони описані в викладі Книги Царів. А замість нього зацарював син його Амація.</span> </p></div</div></div></body></html>