<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/2chr/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/2chr">2 Chronicles</a> &gt <strong>Chapter 28</strong></div><p><span class="verse"><a name="1">1</a>Ахаз був віку двадцяти літ, коли він зацарював, і шістнадцять літ царював в Єрусалимі.</span> <span class="verse"><a name="2">2</a>І ходив він дорогами Ізраїлевих царів, а також робив литих бовванів Ваалів.</span> <span class="verse"><a name="3">3</a>І він кадив у долині Бен-Гіннома, і палив своїх синів огнем за гидотами тих народів, що Господь повиганяв їх перед Ізраїлевими синами.</span> <span class="verse"><a name="4">4</a>І він приносив жертви та кадив на пагірках і на висотах, та під кожним зеленим деревом.</span> <span class="verse"><a name="5">5</a>І дав його Господь, Бог його, в руку сирійського царя, і вони повбивали з його війська та взяли до неволі від нього багатьох полонених, і спровадили до Дамаску. Крім того, він був виданий і в руку Ізраїлевого царя, і той уразив його великою поразою.</span> <span class="verse"><a name="6">6</a>І побив Пеках, син Ремалії, в Юді сто й двадцять тисяч одного дня, все мужів хоробрих, за те, що залишили вони Господа, Бога їхніх батьків.</span> <span class="verse"><a name="7">7</a>А Зіхрі, лицар Єфремів, забив Маасею, царського сина, й Азрікама, володаря дому, й Елкану, другого по царі.</span> <span class="verse"><a name="8">8</a>І Ізраїлеві сини взяли до неволі зо своїх братів двісті тисяч жінок, синів та дочок, а також пограбували від них велику здобич, і спровадили ту здобич до Самарії.</span> <span class="verse"><a name="9">9</a>А там був Господній пророк, Одед ім'я йому. І він вийшов перед військо, що входило до Самарії, та й сказав їм: Ось Господь, Бог ваших батьків, у гніві на Юду, віддав їх у вашу руку, а ви повибивали між ними з лютістю, яка досягла аж до небес.</span> <span class="verse"><a name="10">10</a>А тепер ви задумуєте здобути собі за рабів та за невільниць дітей Юди та Єрусалиму. Чи ж за вами самими нема провин проти Господа, Бога вашого?</span> <span class="verse"><a name="11">11</a>Отож, послухайте мене тепер, і верніть тих полонених, яких взяли ви до неволі з ваших братів, бо на вас ревність Господнього гніву!</span> <span class="verse"><a name="12">12</a>І встали дехто з голів Єфремових синів: Азарія, син Єгоханана, Берехія, син Мешіллемотів, і Єхізкійя, син Шаллумів, і Амаса, син Хадлаїв, проти тих, що приходили з війська,</span> <span class="verse"><a name="13">13</a>та й сказали до них: Не приводьте цих полонених сюди, бо на провину нам проти Господа ви задумуєте додати це до наших гріхів та до нашої провини. Бо велика наша провина та жар гніву Господнього на Ізраїля!</span> <span class="verse"><a name="14">14</a>І озброєні покинули тих полонених та ту здобич перед зверхниками та всім збором.</span> <span class="verse"><a name="15">15</a>І встали ті мужі, що були означені іменами, і взяли полонених, і всіх їхніх нагих позодягали зо здобичі, і зодягнули їх, і обули їх, і нагодували їх, і напоїли їх, і намастили їх, і кожного слабого з них повезли на ослах. І припровадили їх до Єрихону, міста пальм, до їхніх братів, а самі вернулися до Самарії.</span> <span class="verse"><a name="16">16</a>Того часу послав цар Ахаз до асирійських царів, щоб допомогли йому.</span> <span class="verse"><a name="17">17</a>Прийшли ще й едомляни, і побили багатьох між Юдою, і взяли до неволі полонених.</span> <span class="verse"><a name="18">18</a>А филистимляни розсипалися по містах Шефелі та Юдиного Неґеву, і здобули Бет-Шемеш, і Айялон, і Ґедерот, і Сохо та залежні міста його, і Тімну та залежні міста її, і Ґімзо та залежні міста його, й осілися там.</span> <span class="verse"><a name="19">19</a>Бо Господь принизив Юду через Ахаза, Ізраїлевого царя, бо завільно поступав він щодо Юди, і спроневірився великим гріхом проти Господа.</span> <span class="verse"><a name="20">20</a>І прийшов на нього Тіґлат Пілнеесер, цар асирійський, й утискав його, і не допоміг йому.</span> <span class="verse"><a name="21">21</a>Бо Ахаз пограбував був Господній дім, і дім царів, і зверхників, і дав це асирійському цареві, та не було це на поміч йому.</span> <span class="verse"><a name="22">22</a>А в часі утиску його, то продовжував спроневірюватися Господеві він, той цар Ахаз.</span> <span class="verse"><a name="23">23</a>І приносив він жертви дамаським богам, що його побили, і говорив: Через те, що боги сирійських царів допомагають їм, то буду приносити їм жертви, вони будуть допомагати мені! А вони були йому на те, щоб спотикався він та ввесь Ізраїль!</span> <span class="verse"><a name="24">24</a>І Ахаз зібрав посуд Божого дому, і порубав посуд Божого дому. І позамикав він двері Господнього дому, і поробив собі жертівники в кожному куті в Єрусалимі...</span> <span class="verse"><a name="25">25</a>І в кожному місті Юдиному поробив він пагірки, щоб кадити іншим богам, і розгнівав Господа, Бога батьків своїх.</span> <span class="verse"><a name="26">26</a>А решта його діл та всі дороги його, перші й останні, ото вони описані в Книзі Царів Юдиних та Ізраїлевих.</span> <span class="verse"><a name="27">27</a>І спочив Ахаз зо своїми батьками, і поховали його в місті, в Єрусалимі, бо не внесли його до гробів Ізраїлевих царів, а замість нього зацарював син його Єзекія.</span> </p></div</div></div></body></html>