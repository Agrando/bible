<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/2chr/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/2chr">2 Chronicles</a> &gt <strong>Chapter 29</strong></div><p><span class="verse"><a name="1">1</a>Єзекія зацарював у віці двадцяти й п'яти літ, а двадцять і дев'ять літ царював він в Єрусалимі. А ім'я його матері Авійя, дочка Захарії.</span> <span class="verse"><a name="2">2</a>І робив він угодне в Господніх очах, як усе, що робив був його батько Давид.</span> <span class="verse"><a name="3">3</a>Він першого року свого царювання, місяця першого відчинив двері Господнього дому, і поправив їх.</span> <span class="verse"><a name="4">4</a>І привів він священиків та Левитів, і зібрав їх на східню площу,</span> <span class="verse"><a name="5">5</a>та й сказав їм: Послухайте мене, Левити! Освятіться тепер, і освятіть дім Господа, Бога ваших батьків, і винесіть нечисть із святині.</span> <span class="verse"><a name="6">6</a>Бо наші батьки спроневірилися, і робили лихе в очах Господа, Бога нашого, і залишили Його, і відвернули своє обличчя від Господньої скинії, й обернулися спиною до неї.</span> <span class="verse"><a name="7">7</a>Також замкнули вони двері притвору, і погасили лямпадки, а кадила не кадили, і цілопалення не приносили в святині для Ізраїлевого Бога.</span> <span class="verse"><a name="8">8</a>І був Господній гнів на Юду та на Єрусалим, і Він дав їх на ганьбу, і на спустошення, і на посміховище, як ви бачите своїми очима.</span> <span class="verse"><a name="9">9</a>І ось попадали наші батьки від меча, а наші сини, і наші дочки, і жінки наші в неволі за це!</span> <span class="verse"><a name="10">10</a>Тепер на моєму серці лежить скласти заповіта з Господом, Ізраїлевим Богом, і нехай Він відверне від нас жар гніву Свого.</span> <span class="verse"><a name="11">11</a>Сини мої, не будьте недбалі тепер, бо вас Господь вибрав ставати перед лицем Його на службу Йому, та щоб служити Йому й кадити Йому!</span> <span class="verse"><a name="12">12</a>І встали Левити: Махат, син Амасаїв, і Йоїл, син Азарії, від синів Кегатових; а від синів Мерарієвих: Кіш, син Авдіїв, і Азарія, син Єгаллел'їлів; а від Ґершонівців: Йоах, син Зіммин, і Еден, син Йоахів;</span> <span class="verse"><a name="13">13</a>а від синів Еліцафанових: Шімрі, і Єіїл; а від синів Асафових: Захарій та Маттанія.</span> <span class="verse"><a name="14">14</a>А від Геманових синів: Єхіїл, і Шім'ї; а від синів Єдутунових: Шемая та Уззіїл.</span> <span class="verse"><a name="15">15</a>І зібрали вони братів своїх, і освятилися, і пішли за наказом царським у справах Господніх, щоб очистити Господній дім.</span> <span class="verse"><a name="16">16</a>І повходили священики до середини Господнього дому на очищення. І повиносили вони всю нечистість, яку знайшли в Господньому храмі, до подвір'я Господнього дому, а Левити взяли це, щоб винести назовні до долини Кедрон.</span> <span class="verse"><a name="17">17</a>І зачали вони першого дня першого місяця освящати, а восьмого дня того місяця ввійшли до Господнього притвору. І освятили вони Господній дім за вісім день, а шістнадцятого дня першого місяця закінчили.</span> <span class="verse"><a name="18">18</a>І ввійшли вони в середину дому до царя Єзекії та й сказали: Очистили ми ввесь Господній дім, і жертівника цілопалення, та всі його речі, і стіл укладання хлібів та всі його речі.</span> <span class="verse"><a name="19">19</a>А всі ті речі, які цар Ахаз занехав був за свого царювання, коли спроневірився, ми приготовили та освятили, і ось вони перед Господнім жертівником.</span> <span class="verse"><a name="20">20</a>І встав рано цар Єзекія, і зібрав зверхників міста та й увійшов до Господнього дому.</span> <span class="verse"><a name="21">21</a>І привели вони сім биків, і сім баранів, і сім овечок, і сім козлів на жертву за гріх: за царство, і за святиню, і за Юду, а він звелів Аароновим синам, священикам, принести це в жертву на Господньому жертівнику.</span> <span class="verse"><a name="22">22</a>І порізали ту велику худобу, а священики прийняли кров і покропили на жертівника; і порізали баранів, і покропили ту кров на жертівника; і порізали овечок, і покропили ту кров на жертівника.</span> <span class="verse"><a name="23">23</a>І привели козлів жертви за гріх перед царя та збори, і вони поклали свої руки на них.</span> <span class="verse"><a name="24">24</a>І зарізали їх священики, а їхньою кров'ю очистили жертівника, щоб очистити всього Ізраїля, бо за всього Ізраїля звелів цар принести це цілопалення та цю жертву за гріх.</span> <span class="verse"><a name="25">25</a>І поставив він Левитів Господнього дому з цимбалами, з арфами та з цитрами, за наказом Давида та Ґада, царевого прозорливця, та пророка Натана, бо в руці Господа наказ, що йде через пророків Його.</span> <span class="verse"><a name="26">26</a>І поставали Левити з Давидовим знаряддям, а священики із сурмами.</span> <span class="verse"><a name="27">27</a>І сказав Єзекія принести цілопалення на жертівника. А коли розпочали цілопалення, зачався спів Господеві та звуки сурем і музичного знаряддя Давида, Ізраїлевого царя.</span> <span class="verse"><a name="28">28</a>І ввесь збір вклонився, і співаки співали, а сурми сурмили, це все аж до кінця цілопалення!</span> <span class="verse"><a name="29">29</a>А як скінчили приносити жертву, попадали навколішки цар та всі, що були з ним, і вклонилися.</span> <span class="verse"><a name="30">30</a>І сказав цар Єзекія та зверхники до Левитів, щоб вони хвалили Господа словами Давида та прозорливця Асафа, і вони хвалили з великою радістю, і схилялися, і вклонялися до землі.</span> <span class="verse"><a name="31">31</a>І відповів Єзекія й сказав: Тепер ви освячені для Господа. Підійдіть, і приведіть жертви та приноси вдячні для Господнього дому. І привів збір жертви та приноси вдячні, і кожен, хто мав жертвенне серце, приносив цілопалення.</span> <span class="verse"><a name="32">32</a>І було число цілопалення, що спровадив збір: худоби великої сімдесят, баранів сотня, овечок двісті, для цілопалення Господеві все це.</span> <span class="verse"><a name="33">33</a>А для святости: худоби великої шість сотень, а худоби дрібної три тисячі.</span> <span class="verse"><a name="34">34</a>Тільки священиків було мало, і не могли вони обдирати шкур зо всіх цілопалень; і допомагали їм їхні брати Левити аж до скінчення праці, і поки освятилися священики, бо Левити були простосердіші на освячення, аніж священики.</span> <span class="verse"><a name="35">35</a>І також було багато палень серед мирних жертов і серед жертов литих до цілопалення. І так була відновлена служба Господнього дому.</span> <span class="verse"><a name="36">36</a>І радів Єзекія та ввесь народ тим, що Бог приготовив для народу, бо та річ сталася несподівано!</span> </p></div</div></div></body></html>