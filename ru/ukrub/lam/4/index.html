<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/lam/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/lam">Lamentations</a> &gt <strong>Chapter 4</strong></div><p><span class="verse"><a name="1">1</a>Як потемніло золото, як відмінилося щире те золото добре, як на розі всіх вулиць каміння святе порозкидане!</span> <span class="verse"><a name="2">2</a>Коштовні сіонські сини, щирим золотом важені, як тепер ось за глиняний посуд полічені, за чин рук ганчарських!</span> <span class="verse"><a name="3">3</a>Навіть шакали витягують перса, годують своїх молодят, а доня народу мого жорстока, мов струсі в пустині:</span> <span class="verse"><a name="4">4</a>язик сосунця до його піднебіння від спраги прилип... Хліба жадають собі немовлята, й немає нікого, хто б їм відломив...</span> <span class="verse"><a name="5">5</a>Ті, що їли присмаки, на вулицях з голоду мліють; ті, що виплекані на пурпурі, тепер смітники обіймають...</span> <span class="verse"><a name="6">6</a>І більшою стала вина доньки люду мого за прогріх Содому, що був перевернений вмить, і не торкалися руки до нього...</span> <span class="verse"><a name="7">7</a>Її можновладці чистіші від снігу були, біліші від молока, їхнє тіло червоне, мов перли, їхній вигляд сапфір,</span> <span class="verse"><a name="8">8</a>а тепер їхній вигляд чорніший за сажу, не розпізнають їх на вулицях, їхня шкіра стягнулась на їхній кості, зробилась сухою, як дерево...</span> <span class="verse"><a name="9">9</a>Забитим мечем стало ліпше, ніж повбиваним голодом, що гинуть проколені, за браком плодів польових...</span> <span class="verse"><a name="10">10</a>Руки жінок милосердних варили своїх діточок, які стали поживою їм під час руйнування дочки мого люду...</span> <span class="verse"><a name="11">11</a>Закінчив Господь лютість Свою, вилив жар Свого гніву, і запалив на Сіоні огонь, і пожер він основи його!</span> <span class="verse"><a name="12">12</a>Не вірили земні царі та всі мешканці цілого світу, що ввійде противник та ворог до брам Єрусалиму...</span> <span class="verse"><a name="13">13</a>Усе сталося це за провини пророків його, за неправду священства його, що кров праведників серед нього лили...</span> <span class="verse"><a name="14">14</a>По вулицях бродять, немов ті сліпці, поплямовані кров'ю, так що люди не можуть діткнутись до одягу їхнього.</span> <span class="verse"><a name="15">15</a>Уступіться, нечисті! кричали до них, уступіться, збочуйте, не доторкуйтеся!... І повтікали вони й мандрували, і казали між людьми: Мешкати в нас більш не будуть!</span> <span class="verse"><a name="16">16</a>Господнє лице розпорошило їх, не дивиться більше на них, бо вони не звертали уваги на обличчя священиків, до старих вони ласки не мали...</span> <span class="verse"><a name="17">17</a>Уже прогляділи ми очі свої, даремно чекавши на поміч собі, на варті своїй ми чекали народу, який нас не спас...</span> <span class="verse"><a name="18">18</a>Чатують вони наші кроки, щоб ходити не могли ми по площах своїх. Кінець наш наблизився, сповнилися наші дні, бо прийшов нам кінець...</span> <span class="verse"><a name="19">19</a>Гнобителі наші скоріші були за орлів піднебесних, вони уганялись за нами по горах, на нас чатували в пустині...</span> <span class="verse"><a name="20">20</a>Попав в ями живущий наш дух, Господній помазанець, що ми говорили про нього: Ми будемо жити в тіні його серед народів.</span> <span class="verse"><a name="21">21</a>Веселися та тішся, о дочко Едому, що сидиш в краю Уц, також над тобою перейде злий келіх, уп'єшся й оголишся й ти!</span> <span class="verse"><a name="22">22</a>Скінчилася кара твоя, дочко Сіону, не буде Він більше тебе виганяти, та твоє беззаконня скарає Він, дочко Едому, відкриє провини твої!</span> </p></div</div></div></body></html>