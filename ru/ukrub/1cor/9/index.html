<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/1cor/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/1cor">1 Corinthians</a> &gt <strong>Chapter 9</strong></div><p><span class="verse"><a name="1">1</a>Хіба ж я не вільний? Чи ж я не апостол? Хіба я не бачив Ісуса Христа, Господа нашого? Хіба ви, то не справа моя перед Господом?</span> <span class="verse"><a name="2">2</a>Коли я не апостол для інших, то для вас я апостол, ви бо печать мого апостольства в Господі.</span> <span class="verse"><a name="3">3</a>Оце оборона моя перед тими, хто судить мене.</span> <span class="verse"><a name="4">4</a>Чи ми права не маємо їсти та пити?</span> <span class="verse"><a name="5">5</a>Чи ми права не маємо водити з собою сестру, дружину, як і інші апостоли, і Господні брати, і Кифа?</span> <span class="verse"><a name="6">6</a>Хіба я один і Варнава не маємо права, щоб не працювати?</span> <span class="verse"><a name="7">7</a>Хто коштом своїм коли служить у війську? Або хто виноградника садить, і не їсть з його плоду? Або хто отару пасе, і не їсть молока від отари?</span> <span class="verse"><a name="8">8</a>Чи я тільки по-людському це говорю? Хіба ж і Закон не говорить цього?</span> <span class="verse"><a name="9">9</a>Бо в Законі Мойсеєвім писано: Не в'яжи рота волові, що молотить. Хіба за волів Бог турбується?</span> <span class="verse"><a name="10">10</a>Чи говорить Він зовсім для нас? Для нас, бо написано, що з надією мусить орати орач, а молотник молотити з надією мати частку в своїм сподіванні.</span> <span class="verse"><a name="11">11</a>Коли ми сіяли вам духовне, чи ж велика то річ, як пожнемо ми ваше тілесне?</span> <span class="verse"><a name="12">12</a>Як право на вас мають інші, то тим більше ми. Але ми не вжили цього права, та все терпимо, аби перешкоди якої Христовій Євангелії ми не вчинили.</span> <span class="verse"><a name="13">13</a>Хіба ви не знаєте, що священнослужителі від святині годуються? Що ті, хто служить вівтареві, із вівтаря мають частку?</span> <span class="verse"><a name="14">14</a>Так і Господь наказав проповідникам Євангелії жити з Євангелії.</span> <span class="verse"><a name="15">15</a>Але з того нічого не вжив я. А цього не писав я для того, щоб для мене так було. Бо мені краще вмерти, аніж щоб хто знівечив хвалу мою!</span> <span class="verse"><a name="16">16</a>Бо коли я звіщаю Євангелію, то нема чим хвалитись мені, це бо повинність моя. І горе мені, коли я не звіщаю Євангелії!</span> <span class="verse"><a name="17">17</a>Тож коли це роблю добровільно, я маю нагороду; коли ж недобровільно, то виконую службу доручену.</span> <span class="verse"><a name="18">18</a>Яка ж нагорода мені? Та, що, благовістячи, я безкорисливо проповідував Христову Євангелію, не використовуючи особистих прав щодо благовістя.</span> <span class="verse"><a name="19">19</a>Від усіх бувши вільний, я зробився рабом для всіх, щоб найбільше придбати.</span> <span class="verse"><a name="20">20</a>Для юдеїв я був, як юдей, щоб юдеїв придбати; для підзаконних був, як підзаконний, хоч сам підзаконним не бувши, щоб придбати підзаконних.</span> <span class="verse"><a name="21">21</a>Для тих, хто без Закону, я був беззаконний, не бувши беззаконний Богові, а законний Христові, щоб придбати беззаконних.</span> <span class="verse"><a name="22">22</a>Для слабих, як слабий, щоб придбати слабих. Для всіх я був усе, щоб спасти бодай деяких.</span> <span class="verse"><a name="23">23</a>А це я роблю для Євангелії, щоб стати її спільником.</span> <span class="verse"><a name="24">24</a>Хіба ви не знаєте, що ті, хто на перегонах біжить, усі біжать, але нагороду приймає один? Біжіть так, щоб одержали ви!</span> <span class="verse"><a name="25">25</a>І кожен змагун від усього стримується; вони ж щоб тлінний прийняти вінок, але ми щоб нетлінний.</span> <span class="verse"><a name="26">26</a>Тож біжу я не так, немов на непевне, борюся не так, немов би повітря б'ючи.</span> <span class="verse"><a name="27">27</a>Але вмертвляю й неволю я тіло своє, щоб, звіщаючи іншим, не стати самому негідним.</span> </p></div</div></div></body></html>