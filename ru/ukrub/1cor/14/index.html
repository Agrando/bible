<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/1cor/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/1cor">1 Corinthians</a> &gt <strong>Chapter 14</strong></div><p><span class="verse"><a name="1">1</a>Дбайте про любов, і про духовне пильнуйте, а найбільше щоб пророкувати.</span> <span class="verse"><a name="2">2</a>Як говорить хто чужою мовою, той не людям говорить, а Богові, бо ніхто його не розуміє, і він духом говорить таємне.</span> <span class="verse"><a name="3">3</a>А хто пророкує, той людям говорить на збудування, і на умовлення, і на розраду.</span> <span class="verse"><a name="4">4</a>Як говорить хто чужою мовою, той будує тільки самого себе, а хто пророкує, той Церкву будує.</span> <span class="verse"><a name="5">5</a>Я ж хочу, щоб мовами говорили всі, а ліпше щоб пророкували: більший бо той, хто пророкує, аніж той, хто говорить мовами, хібащо пояснює, щоб будувалася Церква.</span> <span class="verse"><a name="6">6</a>А тепер, як прийду я до вас, браття, і до вас говорити буду чужою мовою, то який вам пожиток зроблю, коли не поясню вам чи то відкриттям, чи знанням, чи пророцтвом, чи наукою?</span> <span class="verse"><a name="7">7</a>Бо навіть і речі бездушні, що звук видають, як сопілка чи лютня, коли б не видавали вони різних звуків, як пізнати б тоді, що бринить або грає?</span> <span class="verse"><a name="8">8</a>Бо коли сурма звук невиразний дає, хто до бою готовитись буде?</span> <span class="verse"><a name="9">9</a>Так і ви, коли мовою не подасте зрозумілого слова, як пізнати, що кажете? Ви говоритимете на вітер!</span> <span class="verse"><a name="10">10</a>Як багато, наприклад, різних мов є на світі, і жадна з них не без значення!</span> <span class="verse"><a name="11">11</a>І коли я не знатиму значення слів, то я буду чужинцем промовцеві, і промовець чужинцем мені.</span> <span class="verse"><a name="12">12</a>Так і ви, що пильнуєте про духовні дари, дбайте, щоб збагачуватись через них на збудування Церкви!</span> <span class="verse"><a name="13">13</a>Ось тому, хто говорить чужою мовою, нехай молиться, щоб умів виясняти.</span> <span class="verse"><a name="14">14</a>Бо коли я молюся чужою мовою, то молиться дух мій, а мій розум без плоду!</span> <span class="verse"><a name="15">15</a>Ну, то що ж? Буду молитися духом, і буду молитися й розумом, співатиму духом, і співатиму й розумом.</span> <span class="verse"><a name="16">16</a>Бо коли благословлятимеш духом, то як той, що займає місце простої людини, промовить амінь на подяку твою? Не знає бо він, що ти кажеш.</span> <span class="verse"><a name="17">17</a>Ти дякуєш добре, але не будується інший.</span> <span class="verse"><a name="18">18</a>Дякую Богові моєму, розмовляю я мовами більше всіх вас.</span> <span class="verse"><a name="19">19</a>Але в Церкві волію п'ять слів зрозумілих сказати, щоб і інших навчити, аніж десять тисяч слів чужою мовою!</span> <span class="verse"><a name="20">20</a>Браття, не будьте дітьми своїм розумом, будьте в лихому дітьми, а в розумі досконалими будьте!</span> <span class="verse"><a name="21">21</a>У Законі написано: Іншими мовами й іншими устами Я говоритиму людям оцим, та Мене вони й так не послухають, каже Господь.</span> <span class="verse"><a name="22">22</a>Отож, мови існують на знак не для віруючих, але для невіруючих, а пророцтво для віруючих, а не для невіруючих.</span> <span class="verse"><a name="23">23</a>А як зійдеться Церква вся разом, і всі говоритимуть чужими мовами, і ввійдуть туди й сторонні чи невіруючі, чи ж не скажуть вони, що біснуєтесь ви?</span> <span class="verse"><a name="24">24</a>Коли ж усі пророкують, а ввійде якийсь невіруючий чи сторонній, то всі докоряють йому, усі судять його,</span> <span class="verse"><a name="25">25</a>і так таємниці серця його виявляються, і так він падає ницьма і вклоняється Богові й каже: Бог справді між вами!</span> <span class="verse"><a name="26">26</a>То що ж, браття? Коли сходитесь ви, то кожен із вас псалом має, має науку, має мову, об'явлення має, має вияснення, нехай буде все це на збудування!</span> <span class="verse"><a name="27">27</a>Як говорить хто чужою мовою, говоріть по двох, чи найбільше по трьох, і то за чергою, а один нехай перекладає!</span> <span class="verse"><a name="28">28</a>А коли б не було перекладача, то нехай він у Церкві мовчить, а говорить нехай собі й Богові!</span> <span class="verse"><a name="29">29</a>А пророки нехай промовляють по двох чи по трьох, а інші нехай розпізнають.</span> <span class="verse"><a name="30">30</a>Коли ж відкриття буде іншому з тих, хто сидить, нехай перший замовкне!</span> <span class="verse"><a name="31">31</a>Бо можете пророкувати ви всі по одному, щоб училися всі й усі тішилися!</span> <span class="verse"><a name="32">32</a>І коряться духи пророчі пророкам,</span> <span class="verse"><a name="33">33</a>бо Бог не є Богом безладу, але миру. Як по всіх Церквах у святих,</span> <span class="verse"><a name="34">34</a>нехай у Церкві мовчать жінки ваші! Бо їм говорити не позволено, тільки коритись, як каже й Закон.</span> <span class="verse"><a name="35">35</a>Коли ж вони хочуть навчитись чогось, нехай вдома питають своїх чоловіків, непристойно бо жінці говорити в Церкві!</span> <span class="verse"><a name="36">36</a>Хіба вийшло від вас Слово Боже? Чи прийшло воно тільки до вас?</span> <span class="verse"><a name="37">37</a>Коли хто вважає себе за пророка або за духовного, нехай розуміє, що я пишу вам, бо Господня це заповідь!</span> <span class="verse"><a name="38">38</a>Коли б же хто не розумів, нехай не розуміє!</span> <span class="verse"><a name="39">39</a>Отож, браття мої, майте ревність пророкувати, та не бороніть говорити й мовами!</span> <span class="verse"><a name="40">40</a>Але все нехай буде добропристойно і статечно!</span> </p></div</div></div></body></html>