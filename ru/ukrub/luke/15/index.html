<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/luke/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/luke">Luke</a> &gt <strong>Chapter 15</strong></div><p><span class="verse"><a name="1">1</a>Наближались до Нього всі митники й грішники, щоб послухати Його.</span> <span class="verse"><a name="2">2</a>Фарисеї ж та книжники нарікали й казали: Приймає Він грішників та з ними їсть.</span> <span class="verse"><a name="3">3</a>А Він їм розповів оцю притчу, говорячи:</span> <span class="verse"><a name="4">4</a>Котрий з вас чоловік, мавши сотню овець і загубивши одну з них, не покине в пустині тих дев'ятидесяти й дев'яти, та й не піде шукати загинулої, аж поки не знайде її?</span> <span class="verse"><a name="5">5</a>А знайшовши, кладе на рамена свої та радіє.</span> <span class="verse"><a name="6">6</a>І, прийшовши додому, скликає він друзів і сусідів, та й каже до них: Радійте зо мною, бо знайшов я вівцю свою тую загублену.</span> <span class="verse"><a name="7">7</a>Говорю вам, що так само на небі радітимуть більш за одного грішника, що кається, аніж за дев'ятдесятьох і дев'ятьох праведників, що не потребують покаяння!...</span> <span class="verse"><a name="8">8</a>Або яка жінка, що має десять драхм, коли згубить драхму одну, не засвічує світла, і не мете хати, і не шукає уважно, аж поки не знайде?</span> <span class="verse"><a name="9">9</a>А знайшовши, кличе приятельок та сусідок та каже: Радійте зо мною, бо знайшла я загублену драхму!</span> <span class="verse"><a name="10">10</a>Так само, кажу вам, радість буває в Божих Анголів за одного грішника, який кається.</span> <span class="verse"><a name="11">11</a>І Він оповів: У чоловіка одного було два сини.</span> <span class="verse"><a name="12">12</a>І молодший із них сказав батькові: Дай мені, батьку, належну частину маєтку! І той поділив поміж ними маєток.</span> <span class="verse"><a name="13">13</a>А по небагатьох днях зібрав син молодший усе, та й подавсь до далекого краю, і розтратив маєток свій там, живучи марнотратно.</span> <span class="verse"><a name="14">14</a>А як він усе прожив, настав голод великий у тім краї, і він став бідувати.</span> <span class="verse"><a name="15">15</a>І пішов він тоді і пристав до одного з мешканців тієї землі, а той вислав його на поля свої пасти свиней.</span> <span class="verse"><a name="16">16</a>І бажав він наповнити шлунка свого хоч стручками, що їли їх свині, та ніхто не давав їх йому.</span> <span class="verse"><a name="17">17</a>Тоді він спам'ятався й сказав: Скільки в батька мого наймитів мають хліба аж надмір, а я отут з голоду гину!</span> <span class="verse"><a name="18">18</a>Устану, і піду я до батька свого, та й скажу йому: Прогрішився я, отче, против неба та супроти тебе...</span> <span class="verse"><a name="19">19</a>Недостойний я вже зватись сином твоїм; прийми ж мене, як одного з своїх наймитів...</span> <span class="verse"><a name="20">20</a>І, вставши, пішов він до батька свого. А коли він далеко ще був, його батько вгледів його, і переповнився жалем: і побіг він, і кинувсь на шию йому, і зачав цілувати його!</span> <span class="verse"><a name="21">21</a>І озвався до нього той син: Прогрішився я, отче, против неба та супроти тебе, і недостойний вже зватися сином твоїм...</span> <span class="verse"><a name="22">22</a>А батько рабам своїм каже: Принесіть негайно одежу найкращу, і його зодягніть, і персня подайте на руку йому, а сандалі на ноги.</span> <span class="verse"><a name="23">23</a>Приведіть теля відгодоване та заколіть, будемо їсти й радіти,</span> <span class="verse"><a name="24">24</a>бо цей син мій був мертвий і ожив, був пропав і знайшовся! І почали веселитись вони.</span> <span class="verse"><a name="25">25</a>А син старший його був на полі. І коли він ішов й наближався до дому, почув музики та танці.</span> <span class="verse"><a name="26">26</a>І покликав одного зо слуг, та й спитав: Що це таке?</span> <span class="verse"><a name="27">27</a>А той каже йому: То вернувся твій брат, і твій батько звелів заколоти теля відгодоване, бож здоровим його він прийняв.</span> <span class="verse"><a name="28">28</a>І розгнівався той, і ввійти не хотів. Тоді вийшов батько його й став просити його.</span> <span class="verse"><a name="29">29</a>А той відповів і до батька сказав: Ото, стільки років служу я тобі, і ніколи наказу твого не порушив, ти ж ніколи мені й козеняти не дав, щоб із приятелями своїми потішився я...</span> <span class="verse"><a name="30">30</a>Коли ж син твій вернувся оцей, що проїв твій маєток із блудницями, ти для нього звелів заколоти теля відгодоване...</span> <span class="verse"><a name="31">31</a>І сказав він йому: Ти завжди зо мною, дитино, і все моє то твоє!</span> <span class="verse"><a name="32">32</a>Веселитись та тішитись треба було, бо цей брат твій був мертвий і ожив, був пропав і знайшовся!</span> </p></div</div></div></body></html>