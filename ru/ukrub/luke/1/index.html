<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/luke/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/luke">Luke</a> &gt <strong>Chapter 1</strong></div><p><span class="verse"><a name="1">1</a>Через те, що багато-хто брались складати оповість про справи, які стались між нами,</span> <span class="verse"><a name="2">2</a>як нам ті розповіли, хто спочатку були самовидцями й слугами Слова,</span> <span class="verse"><a name="3">3</a>тому й я, все від першої хвилі докладно розвідавши, забажав описати за порядком для тебе, високодостойний Теофіле,</span> <span class="verse"><a name="4">4</a>щоб пізнав ти істоту науки, якої навчився.</span> <span class="verse"><a name="5">5</a>За днів царя юдейського Ірода був один священик, на ім'я Захарій, з денної черги Авія, та дружина його із дочок Ааронових, а ім'я їй Єлисавета.</span> <span class="verse"><a name="6">6</a>І обоє вони були праведні перед Богом, бездоганно сповняючи заповіді й постанови Господні.</span> <span class="verse"><a name="7">7</a>А дитини не мали вони, бо Єлисавета неплідна була, та й віку старого обоє були.</span> <span class="verse"><a name="8">8</a>І ось раз, як у порядку своєї черги він служив перед Богом,</span> <span class="verse"><a name="9">9</a>за звичаєм священства, жеребком йому випало до Господнього храму ввійти й покадити.</span> <span class="verse"><a name="10">10</a>Під час же кадіння вся безліч народу молилась знадвору.</span> <span class="verse"><a name="11">11</a>І з'явивсь йому Ангол Господній, ставши праворуч кадильного жертівника.</span> <span class="verse"><a name="12">12</a>І стривоживсь Захарій, побачивши, і острах на нього напав.</span> <span class="verse"><a name="13">13</a>А Ангол до нього промовив: Не бійся, Захаріє, бо почута молитва твоя, і дружина твоя Єлисавета сина породить тобі, ти ж даси йому ймення Іван.</span> <span class="verse"><a name="14">14</a>І він буде на радість та втіху тобі, і з його народження багато-хто втішаться.</span> <span class="verse"><a name="15">15</a>Бо він буде великий у Господа, ні вина, ні п'янкого напою не питиме, і наповниться Духом Святим ще з утроби своєї матері.</span> <span class="verse"><a name="16">16</a>І багато синів із Ізраїля він наверне до їхнього Господа Бога.</span> <span class="verse"><a name="17">17</a>І він сам перед Ним буде йти в духу й силі Іллі, щоб серця батьків привернути до дітей, і неслухняних до мудрости праведних, щоб готових людей спорядити для Господа.</span> <span class="verse"><a name="18">18</a>І промовив Захарій до Ангола: Із чого пізнаю я це? Я ж старий, та й дружина моя вже похилого віку...</span> <span class="verse"><a name="19">19</a>А Ангол прорік йому в відповідь: Я Гавриїл, що стою перед Богом; мене послано, щоб говорити з тобою, і звістити тобі про цю Добру Новину.</span> <span class="verse"><a name="20">20</a>І замовкнеш ось ти, і говорити не зможеш аж до дня, коли станеться це, за те, що ти віри не йняв був словам моїм, які збудуться часу свого!</span> <span class="verse"><a name="21">21</a>А люди чекали Захарія, та й дивувались, чого забаривсь він у храмі.</span> <span class="verse"><a name="22">22</a>Коли ж вийшов, не міг говорити до них, і вони зрозуміли, що видіння він бачив у храмі. А він тільки знаки їм давав, і залишився німий...</span> <span class="verse"><a name="23">23</a>І як дні його служби скінчились, він вернувся до дому свого.</span> <span class="verse"><a name="24">24</a>А після тих днів зачала його дружина Єлисавета, і таїлась п'ять місяців, кажучи:</span> <span class="verse"><a name="25">25</a>Так для мене Господь учинив за тих днів, коли зглянувся Він, щоб зняти наругу мою між людьми!</span> <span class="verse"><a name="26">26</a>А шостого місяця від Бога був посланий Ангол Гавриїл у галілейське місто, що йому на ім'я Назарет,</span> <span class="verse"><a name="27">27</a>до діви, що заручена з мужем була, на ім'я йому Йосип, із дому Давидового, а ім'я діві Марія.</span> <span class="verse"><a name="28">28</a>І, ввійшовши до неї, промовив: Радій, благодатная, Господь із тобою! Ти благословенна між жонами!</span> <span class="verse"><a name="29">29</a>Вона ж затривожилась словом, та й стала роздумувати, що б то значило це привітання.</span> <span class="verse"><a name="30">30</a>А Ангол промовив до неї: Не бійся, Маріє, бо в Бога благодать ти знайшла!</span> <span class="verse"><a name="31">31</a>І ось ти в утробі зачнеш, і Сина породиш, і даси Йому ймення Ісус.</span> <span class="verse"><a name="32">32</a>Він же буде Великий, і Сином Всевишнього званий, і Господь Бог дасть Йому престола Його батька Давида.</span> <span class="verse"><a name="33">33</a>І повік царюватиме Він у домі Якова, і царюванню Його не буде кінця.</span> <span class="verse"><a name="34">34</a>А Марія озвалась до Ангола: Як же станеться це, коли мужа не знаю?...</span> <span class="verse"><a name="35">35</a>І Ангол промовив у відповідь їй: Дух Святий злине на тебе, і Всевишнього сила обгорне тебе, через те то й Святе, що народиться, буде Син Божий!</span> <span class="verse"><a name="36">36</a>А ото твоя родичка Єлисавета і вона зачала в своїй старості сина, і оце шостий місяць для неї, яку звуть неплідною.</span> <span class="verse"><a name="37">37</a>Бо для Бога нема неможливої жадної речі!</span> <span class="verse"><a name="38">38</a>А Марія промовила: Я ж Господня раба: нехай буде мені згідно з словом твоїм! І відійшов Ангол від неї.</span> <span class="verse"><a name="39">39</a>Тими днями зібралась Марія й пішла, поспішаючи, у гірську околицю, у місто Юдине.</span> <span class="verse"><a name="40">40</a>І ввійшла вона в дім Захарія, та й поздоровила Єлисавету.</span> <span class="verse"><a name="41">41</a>Коли ж Єлисавета зачула Маріїн привіт, затріпотала дитина в утробі її. І Єлисавета наповнилась Духом Святим,</span> <span class="verse"><a name="42">42</a>і скрикнула голосом гучним, та й прорекла: Благословенна Ти між жонами, і благословенний Плід утроби твоєї!</span> <span class="verse"><a name="43">43</a>І звідкіля мені це, що до мене прийшла мати мого Господа?</span> <span class="verse"><a name="44">44</a>Бо як тільки в вухах моїх голос привіту твого забринів, від радощів затріпотала дитина в утробі моїй!</span> <span class="verse"><a name="45">45</a>Блаженна ж та, що повірила, бо сповниться проречене їй від Господа!</span> <span class="verse"><a name="46">46</a>А Марія промовила: Величає душа моя Господа,</span> <span class="verse"><a name="47">47</a>і радіє мій дух у Бозі, Спасі моїм,</span> <span class="verse"><a name="48">48</a>що зглянувся Він на покору Своєї раби, бо ось від часу цього всі роди мене за блаженну вважатимуть,</span> <span class="verse"><a name="49">49</a>бо велике вчинив мені Потужний! Його ж Імення святе,</span> <span class="verse"><a name="50">50</a>і милість Його з роду в рід на тих, хто боїться Його!</span> <span class="verse"><a name="51">51</a>Він показує міць Свого рамена, розпорошує тих, хто пишається думкою серця свого!</span> <span class="verse"><a name="52">52</a>Він могутніх скидає з престолів, підіймає покірливих,</span> <span class="verse"><a name="53">53</a>удовольняє голодних добром, а багатих пускає ні з чим!</span> <span class="verse"><a name="54">54</a>Пригорнув Він Ізраїля, Свого слугу, щоб милість згадати,</span> <span class="verse"><a name="55">55</a>як прорік був Він нашим отцям, Аврааму й насінню його аж повіки!</span> <span class="verse"><a name="56">56</a>І залишалась у неї Марія щось місяців зо три, та й вернулась до дому свого.</span> <span class="verse"><a name="57">57</a>А Єлисаветі настав час родити, і сина вона породила.</span> <span class="verse"><a name="58">58</a>І почули сусіди й родина її, що Господь Свою милість велику на неї послав, та й утішалися разом із нею.</span> <span class="verse"><a name="59">59</a>І сталося восьмого дня, прийшли, щоб обрізати дитя, і хотіли назвати його йменням батька його Захарій.</span> <span class="verse"><a name="60">60</a>І озвалася мати його та й сказала: Ні, нехай названий буде Іван!</span> <span class="verse"><a name="61">61</a>А до неї сказали: Таж у родині твоїй нема жадного, який названий був тим ім'ям!</span> <span class="verse"><a name="62">62</a>І кивали до батька його, як хотів би назвати його?</span> <span class="verse"><a name="63">63</a>Попросивши ж табличку, написав він слова: Іван імення йому. І всі дивувались.</span> <span class="verse"><a name="64">64</a>І в тій хвилі уста та язик розв'язались йому, і він став говорити, благословляючи Бога!</span> <span class="verse"><a name="65">65</a>І страх обгорнув усіх їхніх сусідів, і по всіх верховинах юдейських пронеслася чутка про це все...</span> <span class="verse"><a name="66">66</a>А всі, що почули, розважали у серці своїм та казали: Чим то буде дитина оця?... І Господня рука була з нею.</span> <span class="verse"><a name="67">67</a>Його ж батько Захарій наповнився Духом Святим, та й став пророкувати й казати:</span> <span class="verse"><a name="68">68</a>Благословенний Господь, Бог Ізраїлів, що зглянувся й визволив люд Свій!</span> <span class="verse"><a name="69">69</a>Він ріг спасіння підніс нам у домі Давида, Свого слуги,</span> <span class="verse"><a name="70">70</a>як був заповів відвіку устами святих пророків Своїх,</span> <span class="verse"><a name="71">71</a>що від ворогів наших визволить нас, та з руки всіх наших ненависників,</span> <span class="verse"><a name="72">72</a>що вчинить Він милість нашим отцям, і буде пригадувати Свій святий заповіт,</span> <span class="verse"><a name="73">73</a>що дотримає й нам ту присягу, якою Він присягавсь Авраамові, отцю нашому,</span> <span class="verse"><a name="74">74</a>щоб ми, визволившись із руки ворогів, служили безстрашно Йому</span> <span class="verse"><a name="75">75</a>у святості й праведності перед Ним по всі дні життя нашого.</span> <span class="verse"><a name="76">76</a>Ти ж, дитино, станеш пророком Всевишнього, бо будеш ходити перед Господом, щоб дорогу Йому приготувати,</span> <span class="verse"><a name="77">77</a>щоб народу Його дати пізнати спасіння у відпущенні їхніх гріхів,</span> <span class="verse"><a name="78">78</a>через велике милосердя нашого Бога, що ним Схід із висоти нас відвідав,</span> <span class="verse"><a name="79">79</a>щоб світити всім тим, хто перебуває в темряві й тіні смертельній, щоб спрямувати наші ноги на дорогу миру!</span> <span class="verse"><a name="80">80</a>А дитина росла, і скріплялась на дусі, і перебувала в пустинях до дня свого з'явлення перед Ізраїлем.</span> </p></div</div></div></body></html>