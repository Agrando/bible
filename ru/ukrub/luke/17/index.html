<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/luke/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/luke">Luke</a> &gt <strong>Chapter 17</strong></div><p><span class="verse"><a name="1">1</a>І сказав Він до учнів Своїх: Неможливо, щоб спокуси не мали прийти; але горе тому, через кого приходять вони!</span> <span class="verse"><a name="2">2</a>Краще б такому було, коли б жорно млинове на шию йому почепити та й кинути в море, аніж щоб спокусив він одного з малих цих!</span> <span class="verse"><a name="3">3</a>Уважайте на себе! Коли провиниться твій брат, докори йому, а коли він покається, то вибач йому.</span> <span class="verse"><a name="4">4</a>І хоча б сім раз денно він провинивсь проти тебе, і сім раз звернувся до тебе, говорячи: Каюся, вибач йому!</span> <span class="verse"><a name="5">5</a>І сказали апостоли Господу: Додай Ти нам віри!</span> <span class="verse"><a name="6">6</a>А Господь відказав: Коли б мали ви віру, хоч як зерно гірчичне, і сказали шовковиці цій: Вирвися з коренем і посадися до моря, то й послухала б вас!</span> <span class="verse"><a name="7">7</a>Хто ж із вас, мавши раба, що оре чи пасе, скаже йому, як він вернеться з поля: Негайно йди та сідай до столу?</span> <span class="verse"><a name="8">8</a>Але чи ж не скаже йому: Приготуй що вечеряти, і підпережись, і мені прислуговуй, аж поки я їстиму й питиму, а потому ти сам будеш їсти та пити?</span> <span class="verse"><a name="9">9</a>Чи ж він дякує тому рабові, що наказане виконав?</span> <span class="verse"><a name="10">10</a>Так і ви, коли зробите все вам наказане, то кажіть: Ми нікчемні раби, бо зробили лиш те, що повинні зробити були!</span> <span class="verse"><a name="11">11</a>І сталось, коли Він ішов до Єрусалиму, то проходив поміж Самарією та Галілеєю.</span> <span class="verse"><a name="12">12</a>І, коли входив до одного села, перестріли Його десять мужів, слабих на проказу, що стали здалека.</span> <span class="verse"><a name="13">13</a>І голос піднесли вони та й казали: Ісусе, Наставнику, змилуйсь над нами!</span> <span class="verse"><a name="14">14</a>І, побачивши їх, Він промовив до них: Підіть і покажіться священикам! І сталось, коли вони йшли, то очистились...</span> <span class="verse"><a name="15">15</a>Один же з них, як побачив, що видужав, то вернувся, і почав гучним голосом славити Бога.</span> <span class="verse"><a name="16">16</a>І припав він обличчям до ніг Його, складаючи дяку Йому. А то самарянин був...</span> <span class="verse"><a name="17">17</a>Ісус же промовив у відповідь: Чи не десять очистилось, а дев'ять же де?</span> <span class="verse"><a name="18">18</a>Чому не вернулись вони хвалу Богові віддати, крім цього чужинця?</span> <span class="verse"><a name="19">19</a>І сказав Він йому: Підведися й іди: твоя віра спасла тебе!</span> <span class="verse"><a name="20">20</a>А як фарисеї спитали Його, коли Царство Божеє прийде, то Він їм відповів і сказав: Царство Боже не прийде помітно,</span> <span class="verse"><a name="21">21</a>і не скажуть: Ось тут, або: Там. Бо Божеє Царство всередині вас!</span> <span class="verse"><a name="22">22</a>І сказав Він до учнів: Прийдуть дні, коли побажаєте бачити один з днів Сина Людського, та не побачите...</span> <span class="verse"><a name="23">23</a>І скажуть до вас: Ось тут, чи: Ось там, не йдіть, і за ним не біжіть!</span> <span class="verse"><a name="24">24</a>Бо як блискавка, блиснувши, світить із одного краю під небом до другого краю під небом, так буде Свого дня й Син Людський.</span> <span class="verse"><a name="25">25</a>А перше належить багато страждати Йому, і відцурається рід цей від Нього...</span> <span class="verse"><a name="26">26</a>І, як було за днів Ноєвих, то буде так само й за днів Сина Людського:</span> <span class="verse"><a name="27">27</a>їли, пили, женилися, заміж виходили, аж до того дня, коли Ной увійшов до ковчегу; прийшов же потоп, і всіх вигубив.</span> <span class="verse"><a name="28">28</a>Так само, як було за днів Лотових: їли, пили, купували, продавали, садили, будували;</span> <span class="verse"><a name="29">29</a>того ж дня, як Лот вийшов із Содому, огонь із сіркою з неба линув, і всіх погубив.</span> <span class="verse"><a name="30">30</a>Так буде й того дня, як Син Людський з'явиться!</span> <span class="verse"><a name="31">31</a>Хто буде того дня на домі, а речі його будуть у домі, нехай їх забрати не злазить. Хто ж на полі, так само нехай назад не вертається,</span> <span class="verse"><a name="32">32</a>пам'ятайте про Лотову дружину!</span> <span class="verse"><a name="33">33</a>Хто дбатиме зберегти свою душу, той погубить її, а коли хто погубить, той оживить її.</span> <span class="verse"><a name="34">34</a>Кажу вам: удвох будуть ночі тієї на одному ліжкові: один візьметься, а другий полишиться.</span> <span class="verse"><a name="35">35</a>Дві молотимуть разом, одна візьметься, а друга полишиться.</span> <span class="verse"><a name="36">36</a>Двоє будуть на полі, один візьметься, а другий полишиться!</span> <span class="verse"><a name="37">37</a>І казали вони Йому в відповідь: Де, Господи? А Він відказав їм: Де труп, там зберуться й орли...</span> </p></div</div></div></body></html>