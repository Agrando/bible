<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/luke/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/luke">Luke</a> &gt <strong>Chapter 19</strong></div><p><span class="verse"><a name="1">1</a>І, ввійшовши Ісус, переходив через Єрихон.</span> <span class="verse"><a name="2">2</a>І ось чоловік, що звався Закхей, він був старший над митниками, і був багатий,</span> <span class="verse"><a name="3">3</a>бажав бачити Ісуса, хто Він, але з-за народу не міг, бо малий був на зріст.</span> <span class="verse"><a name="4">4</a>І, забігши вперед, він виліз на фіґове дерево, щоб бачити Його, бо Він мав побіч нього проходити.</span> <span class="verse"><a name="5">5</a>А коли на це місце Ісус підійшов, то поглянув угору до нього й промовив: Закхею, зійди зараз додолу, бо сьогодні потрібно Мені бути в домі твоїм!</span> <span class="verse"><a name="6">6</a>І той зараз додолу ізліз, і прийняв Його з радістю.</span> <span class="verse"><a name="7">7</a>А всі, як побачили це, почали нарікати, і казали: Він до грішного мужа в гостину зайшов!</span> <span class="verse"><a name="8">8</a>Став же Закхей та й промовив до Господа: Господи, половину маєтку свого я віддам ось убогим, а коли кого скривдив був чим, верну вчетверо.</span> <span class="verse"><a name="9">9</a>Ісус же промовив до нього: Сьогодні на дім цей спасіння прийшло, бо й він син Авраамів.</span> <span class="verse"><a name="10">10</a>Син бо Людський прийшов, щоб знайти та спасти, що загинуло!</span> <span class="verse"><a name="11">11</a>Коли ж вони слухали це, розповів Він іще одну притчу, бо Він був недалеко від Єрусалиму, вони ж думали, що об'явиться Боже Царство тепер.</span> <span class="verse"><a name="12">12</a>Отож Він сказав: Один чоловік, роду славного, відправлявся в далеку країну, щоб царство прийняти й вернутись.</span> <span class="verse"><a name="13">13</a>І покликав він десятьох своїх рабів, дав їм десять мін, і сказав їм: Торгуйте, аж поки вернуся.</span> <span class="verse"><a name="14">14</a>Та його громадяни його ненавиділи, і послали посланців услід за ним, кажучи: Не хочемо, щоб він був над нами царем.</span> <span class="verse"><a name="15">15</a>І сталось, коли він вернувся, як царство прийняв, то звелів поскликати рабів, яким срібло роздав, щоб довідатися, хто що набув.</span> <span class="verse"><a name="16">16</a>І перший прийшов і сказав: Пане, міна твоя принесла десять мін.</span> <span class="verse"><a name="17">17</a>І відказав він йому: Гаразд, рабе добрий! Ти в малому був вірний, володій десятьма містами.</span> <span class="verse"><a name="18">18</a>І другий прийшов і сказав: Пане, твоя міна п'ять мін принесла.</span> <span class="verse"><a name="19">19</a>Він же сказав і тому: Будь і ти над п'ятьма містами.</span> <span class="verse"><a name="20">20</a>І ще інший прийшов і сказав: Пане, ось міна твоя, що я мав її сховану в хустці.</span> <span class="verse"><a name="21">21</a>Я бо боявся тебе, ти ж бо людина жорстока: береш, чого не поклав, і жнеш, чого не посіяв.</span> <span class="verse"><a name="22">22</a>І відказав той йому: Устами твоїми, злий рабе, суджу я тебе! Ти знав, що я жорстока людина, беру, чого не поклав, і жну, чого не посіяв.</span> <span class="verse"><a name="23">23</a>Чому ж не віддав ти міняльникам срібла мого, і я, повернувшись, узяв би своє із прибутком?</span> <span class="verse"><a name="24">24</a>І сказав він присутнім: Візьміть міну від нього, та дайте тому, хто десять мін має.</span> <span class="verse"><a name="25">25</a>І відказали йому: Пане, він десять мін має.</span> <span class="verse"><a name="26">26</a>Говорю бо я вам: Кожному, хто має, то дасться йому, хто ж не має, забереться від нього і те, що він має.</span> <span class="verse"><a name="27">27</a>А тих ворогів моїх, які не хотіли, щоб царював я над ними, приведіте сюди, і на очах моїх їх повбивайте.</span> <span class="verse"><a name="28">28</a>А як це оповів, Він далі пішов, простуючи в Єрусалим.</span> <span class="verse"><a name="29">29</a>І ото, як наблизився до Вітфагії й Віфанії, на горі, що Оливною зветься, Він двох учнів послав,</span> <span class="verse"><a name="30">30</a>наказуючи: Ідіть у село, яке перед вами; увійшовши до нього, знайдете прив'язане осля, що на нього ніколи ніхто із людей не сідав. Відв'яжіть його, і приведіть.</span> <span class="verse"><a name="31">31</a>Коли ж вас хто спитає: Нащо відв'язуєте?, відкажіть тому так: Господь потребує його.</span> <span class="verse"><a name="32">32</a>Посланці ж відійшли, і знайшли, як Він їм був сказав.</span> <span class="verse"><a name="33">33</a>А коли осля стали відв'язувати, хазяї його їх запитали: Нащо осля ви відв'язуєте?</span> <span class="verse"><a name="34">34</a>Вони ж відказали: Господь потребує його.</span> <span class="verse"><a name="35">35</a>І вони привели до Ісуса його, і, поклавши одежу свою на осля, посадили Ісуса.</span> <span class="verse"><a name="36">36</a>Коли ж Він їхав, вони простилали одежу свою по дорозі.</span> <span class="verse"><a name="37">37</a>А як Він наближався вже до сходу з гори Оливної, то ввесь натовп учнів, радіючи, почав гучним голосом Бога хвалити за всі чуда, що бачили,</span> <span class="verse"><a name="38">38</a>кажучи: Благословенний Цар, що йде у Господнє Ім'я! Мир на небесах, і слава на висоті!</span> <span class="verse"><a name="39">39</a>А деякі фарисеї з народу сказали до Нього: Учителю, заборони Своїм учням!</span> <span class="verse"><a name="40">40</a>А Він їм промовив у відповідь: Кажу вам, що коли ці замовкнуть, то каміння кричатиме!</span> <span class="verse"><a name="41">41</a>І коли Він наблизився, і місто побачив, то заплакав за ним,</span> <span class="verse"><a name="42">42</a>і сказав: О, якби й ти хоч цього дня пізнало, що потрібне для миру тобі! Та тепер від очей твоїх сховане це.</span> <span class="verse"><a name="43">43</a>Бо прийдуть на тебе ті дні, і твої вороги тебе валом оточать, і обляжуть тебе, і стиснуть тебе звідусюди.</span> <span class="verse"><a name="44">44</a>І зрівняють з землею тебе, і поб'ють твої діти в тобі, і не позоставлять у тобі каменя на камені, бо не зрозуміло ти часу відвідин твоїх...</span> <span class="verse"><a name="45">45</a>А коли Він у храм увійшов, то почав виганяти продавців,</span> <span class="verse"><a name="46">46</a>до них кажучи: Написано: Дім Мій дім молитви, а ви з нього зробили печеру розбійників.</span> <span class="verse"><a name="47">47</a>І Він кожного дня у храмі навчав. А первосвященики й книжники й найважніші з народу шукали, щоб Його погубити,</span> <span class="verse"><a name="48">48</a>але не знаходили, що вчинити Йому, бо ввесь народ горнувся до Нього та слухав Його.</span> </p></div</div></div></body></html>