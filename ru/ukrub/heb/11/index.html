<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/heb/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/heb">Hebrews</a> &gt <strong>Chapter 11</strong></div><p><span class="verse"><a name="1">1</a>А віра то підстава сподіваного, доказ небаченого.</span> <span class="verse"><a name="2">2</a>Бо нею засвідчені старші були.</span> <span class="verse"><a name="3">3</a>Вірою ми розуміємо, що віки Словом Божим збудовані, так що з невидимого сталось видиме.</span> <span class="verse"><a name="4">4</a>Вірою Авель приніс Богові жертву кращу, як Каїн; нею засвідчений був, що він праведний, як Бог свідчив про дари його; нею, і вмерши, він ще промовляє.</span> <span class="verse"><a name="5">5</a>Вірою Енох був перенесений на небо, щоб не бачити смерти; і його не знайшли, бо Бог переніс його. Бо раніш, як його перенесено, він був засвідчений, що Богові він догодив.</span> <span class="verse"><a name="6">6</a>Догодити ж без віри не можна. І той, хто до Бога приходить, мусить вірувати, що Він є, а тим, хто шукає Його, Він дає нагороду.</span> <span class="verse"><a name="7">7</a>Вірою Ной, як дістав був об'явлення про те, чого ще не бачив, побоявшись, зробив ковчега, щоб дім свій спасти; нею світ засудив він, і став спадкоємцем праведности, що з віри вона.</span> <span class="verse"><a name="8">8</a>Вірою Авраам, покликаний на місце, яке мав прийняти в спадщину, послухався та й пішов, не відаючи, куди йде.</span> <span class="verse"><a name="9">9</a>Вірою він перебував на Землі Обіцяній, як на чужій, і проживав у наметах з Ісаком та Яковом, співспадкоємцями тієї ж обітниці,</span> <span class="verse"><a name="10">10</a>бо чекав він міста, що має підвалини, що Бог його будівничий та творець.</span> <span class="verse"><a name="11">11</a>Вірою й Сара сама дістала силу прийняти насіння, і породила понад час свого віку, бо вірним вважала Того, Хто обітницю дав.</span> <span class="verse"><a name="12">12</a>Тому й від одного, та ще змертвілого, народилось так багато, як зорі небесні й пісок незчисленний край моря.</span> <span class="verse"><a name="13">13</a>Усі вони повмирали за вірою, не одержавши обітниць, але здалека бачили їх, і повітали, і вірували в них, та визнавали, що вони на землі чужаниці й приходьки.</span> <span class="verse"><a name="14">14</a>Бо ті, що говорять таке, виявляють, що шукають батьківщини.</span> <span class="verse"><a name="15">15</a>І коли б вони пам'ятали ту, що вийшли з неї, то мали б були час повернутись.</span> <span class="verse"><a name="16">16</a>Та бажають вони тепер кращої, цебто небесної, тому й Бог не соромиться їх, щоб звати Себе їхнім Богом, бо Він приготував їм місто.</span> <span class="verse"><a name="17">17</a>Вірою Авраам, випробовуваний, привів був на жертву Ісака, і, мавши обітницю, приніс однородженого,</span> <span class="verse"><a name="18">18</a>що йому було сказано: В Ісакові буде насіння тобі.</span> <span class="verse"><a name="19">19</a>Бо він розумів, що Бог має силу й воскресити з мертвих, тому й одержав його на прообраз.</span> <span class="verse"><a name="20">20</a>Вірою в майбутнє поблагословив Ісак Якова та Ісава.</span> <span class="verse"><a name="21">21</a>Вірою Яків, умираючи, поблагословив кожного сина Йосипового, і схилився на верх свого жезла.</span> <span class="verse"><a name="22">22</a>Вірою Йосип, умираючи, згадав про вихід синів Ізраїлевих та про кості свої заповів.</span> <span class="verse"><a name="23">23</a>Вірою Мойсей, як родився, переховувався батьками своїми три місяці, бо вони бачили, що гарне дитя, і не злякались наказу царевого.</span> <span class="verse"><a name="24">24</a>Вірою Мойсей, коли виріс, відрікся зватися сином дочки фараонової.</span> <span class="verse"><a name="25">25</a>Він хотів краще страждати з народом Божим, аніж мати дочасну гріховну потіху.</span> <span class="verse"><a name="26">26</a>Він наругу Христову вважав за більше багатство, ніж скарби єгипетські, бо він озирався на Божу нагороду.</span> <span class="verse"><a name="27">27</a>Вірою він покинув Єгипет, не злякавшися гніву царевого, бо він був непохитний, як той, хто Невидимого бачить.</span> <span class="verse"><a name="28">28</a>Вірою справив він Пасху й покроплення крови, щоб їх не торкнувся той, хто погубив первороджених.</span> <span class="verse"><a name="29">29</a>Вірою вони перейшли Червоне море, немов суходолом, на що спокусившись єгиптяни, потопились.</span> <span class="verse"><a name="30">30</a>Вірою впали єрихонські мури по семиденнім обходженні їх.</span> <span class="verse"><a name="31">31</a>Вірою блудниця Рахав не згинула з невірними, коли з миром прийняла вивідувачів.</span> <span class="verse"><a name="32">32</a>І що ще скажу? Бо не стане часу мені, щоб оповідати про Гедеона, Варака, Самсона, Ефтая, Давида й Самуїла та про пророків,</span> <span class="verse"><a name="33">33</a>що вірою царства побивали, правду чинили, одержували обітниці, пащі левам загороджували,</span> <span class="verse"><a name="34">34</a>силу огненну гасили, утікали від вістря меча, зміцнялись від слабости, хоробрі були на війні, обертали в розтіч полки чужоземців;</span> <span class="verse"><a name="35">35</a>жінки діставали померлих своїх із воскресіння; а інші бували скатовані, не прийнявши визволення, щоб отримати краще воскресіння;</span> <span class="verse"><a name="36">36</a>а інші дізнали наруги та рани, а також кайдани й в'язниці.</span> <span class="verse"><a name="37">37</a>Камінням побиті бували, допитувані, перепилювані, умирали, зарубані мечем, тинялися в овечих та козячих шкурах, збідовані, засумовані, витерпілі.</span> <span class="verse"><a name="38">38</a>Ті, що світ не вартий був їх, тинялися по пустинях та горах, і по печерах та проваллях земних.</span> <span class="verse"><a name="39">39</a>І всі вони, одержавши засвідчення вірою, обітниці не прийняли,</span> <span class="verse"><a name="40">40</a>бо Бог передбачив щось краще про нас, щоб вони не без нас досконалість одержали.</span> </p></div</div></div></body></html>