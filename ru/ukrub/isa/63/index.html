<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 63</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/isa/63"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/isa">Isaiah</a> &gt <strong>Chapter 63</strong></div><p><span class="verse"><a name="1">1</a>Хто це гряде із Едому, у шатах червоних із Боцри? Хто Той пишний в убранні Своїм, що в величі сили Своєї врочисто гряде? Це Я, що говорить у правді, що владний спасати!</span> <span class="verse"><a name="2">2</a>Чого то червона одежа Твоя, а шати Твої як у того, хто топче в чавилі?</span> <span class="verse"><a name="3">3</a>Сам один Я чавило топтав, і не було із народів зо Мною нікого! І Я топтав їх у гніві Своїм, і чавив їх у люті Своїй, і бризкав їх сік на одежу Мою, і Я поплямив всі шати Свої...</span> <span class="verse"><a name="4">4</a>Бо день помсти у серці Моїм, і надійшов рік Мого викуплення!</span> <span class="verse"><a name="5">5</a>Я дививсь, але помічника не було, і дивувавсь, бо підпори Мені бракувало, та рамено Моє Мені допомогло, а Мій гнів він підтримав Мене!</span> <span class="verse"><a name="6">6</a>І топтав Я народи у гніві Своїм, і ламав їх у люті Своїй, і вилив на землю їхню кров!</span> <span class="verse"><a name="7">7</a>Буду згадувати ласки Господні, Господні хвали за все те, що вчинив нам Господь, за велике добро те для дому Ізраїля, що вчинив Він для них у Своїм милосерді, і в ласці великій Своїй!</span> <span class="verse"><a name="8">8</a>І сказав: Вони справді народ Мій, сини, що неправди не кажуть, і став Він для них за Спасителя.</span> <span class="verse"><a name="9">9</a>В усякому утиску їхньому тісно було і Йому, і Ангол обличчя Його їх спасав. Любов'ю Своєю й Своїм милосердям Він викупив їх, і їх підніс і носив їх усі дні в давнину.</span> <span class="verse"><a name="10">10</a>Та стали вони неслухняними й Духа Святого Його засмутили, і Він обернувся на ворога їм, Він Сам воював проти них...</span> <span class="verse"><a name="11">11</a>Тоді то народ Його згадає дні давні, Мойсея: Де Той, що їх вивів із моря із пастирем отари Своєї? Де Той, що в нього поклав Свого Духа Святого?</span> <span class="verse"><a name="12">12</a>Що Він по правиці Мойсея провадив рамено величчя Свого, що Він перед ними розділював воду, щоб зробити Собі вічне Ім'я?</span> <span class="verse"><a name="13">13</a>Що провадив безоднями їх, як коня на пустині, і вони не спіткнулись?</span> <span class="verse"><a name="14">14</a>Як сходить у долину худоба, так їх Дух Господній водив до спочинку, так і Ти вів народ Свій, щоб зробити Собі славне Ім'я!</span> <span class="verse"><a name="15">15</a>Поглянь із небес і побач із мешкання святині Своєї та слави Своєї: Де горливість Твоя та Твої могутні чини? Де велике число милосердя Твого та ласки Твоєї, що супроти мене затрималися?</span> <span class="verse"><a name="16">16</a>Тільки Ти наш Отець, бо Авраам нас не знає, а Ізраїль нас не пізнає! Ти, Господи, Отець наш, від віку Ім'я Твоє: наш Викупитель!</span> <span class="verse"><a name="17">17</a>Нащо, Господи, Ти попустив, що ми блудимо з доріг Твоїх, нащо робиш твердим наше серце, щоб ми не боялись Тебе? Вернися ради рабів Своїх, ради племен спадку Свого!</span> <span class="verse"><a name="18">18</a>Спадщину займав час короткий святий Твій народ, противники наші святиню Твою потоптали!</span> <span class="verse"><a name="19">19</a>Ми стали такими, немов би відвіку Ти не панував був над нами, немов би не кликалося Твоє Ймення над нами!</span> </p></div</div></div></body></html>