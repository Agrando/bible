<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 42</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/isa/42"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/isa">Isaiah</a> &gt <strong>Chapter 42</strong></div><p><span class="verse"><a name="1">1</a>Оце Отрок Мій, що Я підпираю Його, Мій Обранець, що Його полюбила душа Моя. Я злив Свого Духа на Нього, і Він правосуддя народам подасть.</span> <span class="verse"><a name="2">2</a>Він не буде кричати, і кликати не буде, і на вулицях чути не дасть Свого голосу.</span> <span class="verse"><a name="3">3</a>Він очеретини надломленої не доломить, і ґнота тліючого не погасить, буде суд видавати за правдою.</span> <span class="verse"><a name="4">4</a>Не втомиться Він, і не знеможеться, поки присуду не покладе на землі, і будуть чекати Закона Його острови.</span> <span class="verse"><a name="5">5</a>Говорить отак Бог, Господь, що створив небеса і їх розтягнув, що землю простяг та все те, що із неї виходить, що народові на ній Він дихання дає, і духа всім тим, хто ходить по ній.</span> <span class="verse"><a name="6">6</a>Я, Господь, покликав Тебе в справедливості, і буду міцно тримати за руки Тебе, і Тебе берегтиму, і дам Я Тебе заповітом народові, за Світло поганам,</span> <span class="verse"><a name="7">7</a>щоб очі відкрити незрячим, щоб вивести в'язня з в'язниці, а з темниці тих мешканців темряви!</span> <span class="verse"><a name="8">8</a>Я Господь, оце Ймення Моє, і іншому слави Своєї не дам, ні хвали Своєї божкам.</span> <span class="verse"><a name="9">9</a>Речі давні прийшли ось, нові ж Я повім, дам почути вам про них, поки виростуть.</span> <span class="verse"><a name="10">10</a>Заспівайте для Господа пісню нову, від краю землі Йому хвалу! Нехай шумить море, і все, що є в ньому, острови та їхні мешканці!</span> <span class="verse"><a name="11">11</a>Хай голосно кличуть пустиня й міста її, оселі, що в них проживає Кедар! Хай виспівують мешканці скелі, хай кричать із вершини гірської!</span> <span class="verse"><a name="12">12</a>Нехай Господу честь віддадуть, і на островах Його славу звіщають!</span> <span class="verse"><a name="13">13</a>Господь вийде, як лицар, розбудить завзяття Своє, як вояк, підійме Він окрик та буде кричати, переможе Своїх ворогів!</span> <span class="verse"><a name="14">14</a>Я відвіку мовчав, мовчазний був та стримувався, а тепер Я кричатиму, мов породілля! буду тяжко зідхати й хапати повітря!</span> <span class="verse"><a name="15">15</a>Спустошу Я гори й підгірки, і всі їхні зілля посушу, і річки оберну в острови, і стави повисушую!</span> <span class="verse"><a name="16">16</a>І Я попроваджу незрячих дорогою, якої не знають, стежками незнаними їх поведу, оберну перед ними темноту на світло, а нерівне в рівнину. Оце речі, які Я зроблю, і їх не покину!</span> <span class="verse"><a name="17">17</a>Відступлять назад, посоромляться соромом ті, хто надію складав на божка, хто бовванам казав: Ви наші боги!</span> <span class="verse"><a name="18">18</a>Почуйте, глухі, а незрячі, прозріте, щоб бачити!</span> <span class="verse"><a name="19">19</a>Хто сліпий, як не раб Мій, а глухий, як посол Мій, що Я посилаю його? Хто сліпий, як довірений, і сліпий, як раб Господа?</span> <span class="verse"><a name="20">20</a>Ти бачив багато, але не зберіг, мав вуха відкриті, але не почув.</span> <span class="verse"><a name="21">21</a>Господь захотів був того ради правди Своєї, збільшив та прославив Закона.</span> <span class="verse"><a name="22">22</a>Але він народ попустошений та поплюндрований; усі вони по печерах пов'язані та по в'язницях поховані; стали вони за грабіж, і немає визвольника, за здобич, й немає того, хто б сказав: Поверни!</span> <span class="verse"><a name="23">23</a>Хто з вас візьме оце до вух, на майбутнє почує й послухає?</span> <span class="verse"><a name="24">24</a>Хто Якова дав на здобич, а Ізраїля грабіжникам? Хіба ж не Господь, що ми проти Нього грішили були і не хотіли ходити путями Його, а Закона Його ми не слухали?</span> <span class="verse"><a name="25">25</a>І Він вилив на нього жар гніву Свого та насилля війни, що палахкотіло навколо його, та він не пізнав, і в ньому горіло воно, та не брав він до серця цього!</span> </p></div</div></div></body></html>