<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/isa/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/isa">Isaiah</a> &gt <strong>Chapter 8</strong></div><p><span class="verse"><a name="1">1</a>І промовив до мене Господь: Візьми собі велику таблицю, і напиши на ній людським письмом: Квапиться здобич, скорий грабіж.</span> <span class="verse"><a name="2">2</a>І взяв я за свідків собі свідків вірних, священика Урію та Захарія, Єверехіїного сина.</span> <span class="verse"><a name="3">3</a>І зблизився я до пророчиці, і вона зачала, і породила сина. Господь же до мене промовив: Назви ім'я йому: Квапиться здобич, скорий грабіж.</span> <span class="verse"><a name="4">4</a>Бо поки юнак той умітиме кликати Батьку мій, та: Мамо моя, понесеться багатство Дамаску та здобич Самарії перед обличчя царя асирійського.</span> <span class="verse"><a name="5">5</a>І Господь ще далі говорив до мене й казав:</span> <span class="verse"><a name="6">6</a>За те, що народ цей знехтував воду Сілоамську, яка тихо пливе, і має радість з Реціном і з сином Ремаліїним,</span> <span class="verse"><a name="7">7</a>то тому ось Господь піднесе на них воду ріки, сильну й велику, царя асирійського та всю славу його. І підійметься вона понад усі свої річища, і піде понад усі береги свої.</span> <span class="verse"><a name="8">8</a>І перейде по Юді вона, заллє та затопить, аж до шиї досягне, і розтягне вона свої крила на всю широчінь твого краю, о Еммануїле!</span> <span class="verse"><a name="9">9</a>Озлобляйтесь народи, й збентежені будете, почуй, уся земле далека! Озбройтесь, і збентежені будете, озбройтесь, і збентежені будете!</span> <span class="verse"><a name="10">10</a>Радьте раду і буде вона поруйнована, слово кажіть і не збудеться, бо з нами Бог!</span> <span class="verse"><a name="11">11</a>Бо так говорив був до мене Господь у силі Своєї руки надо мною, й остерігав мене, щоб не ходити дорогою цього народу, і казав:</span> <span class="verse"><a name="12">12</a>Не кажіть змова на все, на що каже змова цей народ, і не бійтесь того, чого він боїться, і не лякайтеся!</span> <span class="verse"><a name="13">13</a>Господа Саваота Його свято шануйте, і Його вам боятись, Його вам лякатись!</span> <span class="verse"><a name="14">14</a>І буде Він за святиню, і за камінь спотикання, і за скелю спокуси для двох домів Ізраїля, за сітку й за пастку для мешканця Єрусалиму.</span> <span class="verse"><a name="15">15</a>І спіткнуться об них багатохто, і попадають, і будуть поламані, і заплутаються, і будуть схоплені.</span> <span class="verse"><a name="16">16</a>Зв'яжи свідоцтво, запечатай Закона між Моїми учнями.</span> <span class="verse"><a name="17">17</a>І я буду чекати Господа, що ховає лице Своє від Якового дому, і буду надіятись на Нього.</span> <span class="verse"><a name="18">18</a>Ось я та ті діти, що дав мені Господь, вони на знаки та на чуда в Ізраїлі від Господа Саваота, що пробуває на горі Сіон.</span> <span class="verse"><a name="19">19</a>А коли вам скажуть: Запитуйте духів померлих та чародіїв, що цвірінькають та муркають, то відповісте: Чи ж народ не звертається до свого Бога? За живих питатися мертвих?</span> <span class="verse"><a name="20">20</a>До Закону й свідоцтва! Як вони не так кажуть, як це, то немає для них зорі ранньої!</span> <span class="verse"><a name="21">21</a>І буде блукати утискуваний та голодний. І станеться, коли він зголодніє, то запіниться, і прокляне царя свого та Бога свого, і погляне догори,</span> <span class="verse"><a name="22">22</a>і подивиться він на землю, аж ось тут горе та темнота, темрява утиску, і він буде пхнутий у темність...</span> </p></div</div></div></body></html>