<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/isa/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/isa">Isaiah</a> &gt <strong>Chapter 38</strong></div><p><span class="verse"><a name="1">1</a>Тими днями смертельно захворів був Єзекія. І прийшов до нього Ісая, Амосів син, пророк, і сказав до нього: Так сказав Господь: Заряди своєму домові, бо ти вмираєш і не будеш жити...</span> <span class="verse"><a name="2">2</a>І відвернув Єзекія обличчя своє до стіни, і помолився до Господа,</span> <span class="verse"><a name="3">3</a>та й сказав: О, Господи, згадай же, що я ходив перед обличчям Твоїм правдою та цілим серцем, і робив я добре в очах Твоїх! І заплакав Єзекія ревним плачем!</span> <span class="verse"><a name="4">4</a>І було Господнє слово до Ісаї, говорячи:</span> <span class="verse"><a name="5">5</a>Іди й скажеш до Єзекії: Так сказав Господь, Бог батька твого Давида: Почув Я молитву твою, побачив Я сльозу твою! Ось Я додаю до днів твоїх п'ятнадцять літ,</span> <span class="verse"><a name="6">6</a>і з руки асирійського царя врятую тебе та це місто, й обороню це місто.</span> <span class="verse"><a name="7">7</a>І оце тобі знак від Господа, що Господь зробить ту річ, про яку говорив:</span> <span class="verse"><a name="8">8</a>ось я вертаю тінь ступеня, що від сонця зійшла на ступені Ахазові, назад на десять ступенів. І вернулося сонце на десять ступенів тими ступенями, якими зійшло було.</span> <span class="verse"><a name="9">9</a>Ось писання Єзекії, Юдиного царя, коли він був захворів та видужав з своєї хвороби:</span> <span class="verse"><a name="10">10</a>Я сказав був: Опівдні днів своїх відійду до шеолових брам, решти років своїх я не матиму...</span> <span class="verse"><a name="11">11</a>Я сказав: Не побачу я Господа, Господа в краї живих, уже між мешканцями царства померлих не побачу людини...</span> <span class="verse"><a name="12">12</a>Домівка моя вже розібрана, і від мене відібрана, немов той пастуший намет; я життя своє звинув, мов ткач, від основи мене Він відірве, покінчить мене з дня до ночі...</span> <span class="verse"><a name="13">13</a>Я кричав аж до ранку... Він, як лев, поторощить всі кості мої, з дня до ночі покінчить зо мною...</span> <span class="verse"><a name="14">14</a>Пищу я, мов ластівка чи журавель, воркочу, мов той голуб; заниділи очі мої, визираючи до високости... Господи, причавлений я, поручися за мене!</span> <span class="verse"><a name="15">15</a>Що маю сказати? А що Він сказав був мені, те й вчинив. Тихо змандрую всі літа свої через гіркість моєї душі!</span> <span class="verse"><a name="16">16</a>Господи, на них, на словах Твоїх, житимуть люди, і в усьому цьому життя моєї душі, уздоров же мене й оживи Ти мене!</span> <span class="verse"><a name="17">17</a>Ось терпіння це вийшло мені на добро, Ти стримав від гробу гниття мою душу, бо Ти кинув за спину Свою всі гріхи мої,</span> <span class="verse"><a name="18">18</a>бо не буде ж шеол прославляти Тебе, смерть не буде Тебе вихваляти... Не мають надії на правду Твою ті, хто сходить до гробу.</span> <span class="verse"><a name="19">19</a>Живий, тільки живий Тебе славити буде, як я ось сьогодні, батько синам розголосить про правду Твою!</span> <span class="verse"><a name="20">20</a>Господь на спасіння мені, і ми будем співати пісноспіви свої у домі Господнім по всі дні мого життя!</span> <span class="verse"><a name="21">21</a>А Ісая сказав: Нехай візьмуть грудку фіґ, і нехай розітруть на тому гнояку, і видужає!</span> <span class="verse"><a name="22">22</a>А Єзекія промовив: Який знак, що я ввійду до Господнього дому?</span> </p></div</div></div></body></html>