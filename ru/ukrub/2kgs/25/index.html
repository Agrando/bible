<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/2kgs/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/2kgs">2 Kings</a> &gt <strong>Chapter 25</strong></div><p><span class="verse"><a name="1">1</a>І сталося дев'ятого року його царювання, десятого місяця, десятого дня місяця, прийшов Навуходоносор, цар вавилонський, він та все військо його, на Єрусалим, і розтаборився проти нього, і побудували проти нього вала навколо.</span> <span class="verse"><a name="2">2</a>І було місто в облозі аж до одинадцятого року царя Седекії.</span> <span class="verse"><a name="3">3</a>Дев'ятого дня місяця настав сильний голод у місті, і не було хліба для народу Краю.</span> <span class="verse"><a name="4">4</a>І пробитий був пролім у мурі міста, і всі вояки повтікали вночі дорогою брами між двома мурами, що при царському садку, бо халдеї були при місті навколо. А цар утік дорогою в степ.</span> <span class="verse"><a name="5">5</a>А халдейське військо погналося за царем, та й догнали його в єрихонських степах, а все його військо розпорошилося від нього.</span> <span class="verse"><a name="6">6</a>І схопили царя, і відвели його до вавилонського царя до Рівли, і там його той засудив.</span> <span class="verse"><a name="7">7</a>А синів Седекії зарізали на його очах, а очі Седекії він вибрав, і скував його двома мідяними кайданами, та й відвів його до Вавилону...</span> <span class="verse"><a name="8">8</a>А п'ятого місяця, сьомого дня місяця, це дев'ятнадцятий рік царя Навуходоносора, вавилонського царя, прийшов до Єрусалиму Невузар'адан, начальник царської сторожі, слуга вавилонського царя.</span> <span class="verse"><a name="9">9</a>І він спалив дім Господній та дім царевий, і всі доми в Єрусалимі, і кожен великий дім спалив огнем.</span> <span class="verse"><a name="10">10</a>І мури навколо Єрусалиму порозбивало все халдейське військо, що було з начальником царської сторожі.</span> <span class="verse"><a name="11">11</a>А решту народу, що позостався в місті, і тих, що перебігли до вавилонського царя, і решту простого люду повиганяв Невузар'адан, начальник царської сторожі.</span> <span class="verse"><a name="12">12</a>А з бідноти Краю начальник царської сторожі позоставив декого за винярів та за рільників.</span> <span class="verse"><a name="13">13</a>А мідяні стовпи, що в Господньому домі, і підстави, і мідяне море, що в Господньому домі, халдеї поламали, і віднесли їхню мідь до Вавилону.</span> <span class="verse"><a name="14">14</a>І горнята, і лопатки, і ножі, і ложки, і ввесь мідяний посуд, що вживається при службі, позабирали.</span> <span class="verse"><a name="15">15</a>І кадильниці, і чаші, усе, що було золоте забрав золото, а що було срібне срібло взяв начальник царської сторожі.</span> <span class="verse"><a name="16">16</a>Два стовпи, одне море та ті підстави, що Соломон поробив був для Господнього дому, не було й ваги для всіх цих речей!</span> <span class="verse"><a name="17">17</a>Вісімнадцять ліктів високість одного стовпа й одна мідяна маковиця, а високість маковиці три лікті, та мережка, і гранатові яблука на маковиці навколо, усе мідь. І для другого стовпа з мережкою так само.</span> <span class="verse"><a name="18">18</a>І начальник царської сторожі взяв Сераю, первосвященика, і Цефанію, другого священика, та трьох сторожів порога.</span> <span class="verse"><a name="19">19</a>А з міста взяв він одного євнуха, що був начальником над військовими, та п'ять чоловіка з тих, що бачать цареве обличчя, що були знайдені в місті, і писаря, зверхника військових відділів, що записував народ Краю до військових відділів, і шістдесят чоловіка з народу Краю, що знаходилися в місті.</span> <span class="verse"><a name="20">20</a>І позабирав їх Невузар'адан, начальник царської сторожі, і відвів їх до вавилонсього царя, до Рівли.</span> <span class="verse"><a name="21">21</a>І вдарив їх вавилонський цар, і повбивав їх у Рівлі, у гаматовому краї. І пішов Юда на вигнання з своєї землі.</span> <span class="verse"><a name="22">22</a>А народ, що позостався в Юдиному краї, якого позоставив Навуходоносор, вавилонський цар, то настановив над ним Ґедалію, сина Ахікама, Шафанового сина.</span> <span class="verse"><a name="23">23</a>І почули всі військові зверхники, вони та люди, що вавилонський цар настановив Ґедалію, то поприходили до Ґедалії до Міцпи і Ізмаїл, син Нетаніїн, і Йоханан, син Кареахів, і Серая, син нетофатянина Танхумета, і Яазанія, син маахатянина, вони та їхні люди.</span> <span class="verse"><a name="24">24</a>І присягнув Ґедалія їм та їхнім людям, і сказав їм: Не бійтеся бути підданими халдейцям, осядьте в Краї та служіть вавилонському цареві, і буде вам добре!</span> <span class="verse"><a name="25">25</a>І сталося сьомого місяця, прийшов Ізмаїл, син Нетанії, Елішамового сина, з царського насіння, та десять мужів із ним, і вдарили вони Ґедалію, і він помер, і юдеїв, і халдеїв, що були з ними в Міцпі.</span> <span class="verse"><a name="26">26</a>І знявся ввесь народ, від малого й аж до великого, та зверхники військ, і пішов до Єгипту, бо боявся халдеїв.</span> <span class="verse"><a name="27">27</a>І сталося тридцятого й сьомого року неволі Єгояхіна, Юдиного царя, дванадцятого місяця, двадцять сьомого дня місяця, Евіл-Меродах, цар вавилонський, у році свого зацарювання, змилувався над Єгояхіном, Юдиним царем, і вивів його з дому ув'язнення.</span> <span class="verse"><a name="28">28</a>І він говорив із ним ласкаво, і поставив трона його понад трона царів, що були з ним у Вавилоні.</span> <span class="verse"><a name="29">29</a>І змінив в'язничну одежу його, і він завжди їв хліб перед ним по всі дні свого життя.</span> <span class="verse"><a name="30">30</a>А їжа його, їжа стала, видавалася йому від царя, щоденне щоденно, по всі дні його життя.</span> </p></div</div></div></body></html>