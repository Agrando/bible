<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/2kgs/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/2kgs">2 Kings</a> &gt <strong>Chapter 4</strong></div><p><span class="verse"><a name="1">1</a>А одна з жінок пророчих синів кликала до Єлисея, говорячи: Помер раб твій, мій чоловік! А ти знаєш, що раб твій боявся Господа. А позичальник прийшов ось, щоб забрати собі двоє дітей моїх за рабів...</span> <span class="verse"><a name="2">2</a>І сказав до неї Єлисей: Що я зроблю тобі? Розкажи мені, що є в тебе в домі. А та відказала: Нічого нема в домі твоєї невільниці, є тільки горня оливи.</span> <span class="verse"><a name="3">3</a>А він сказав: Іди, позич собі настороні посуд від усіх сусідок твоїх, посуд порожній. Не бери мало!</span> <span class="verse"><a name="4">4</a>І ввійдеш, і замкнеш двері за собою та за синами своїми, і поналиваєш у всі ті посудини, а повні повідставляй.</span> <span class="verse"><a name="5">5</a>І пішла вона від нього, і замкнула двері за собою та за синами своїми. Вони подавали їй посуд, а вона наливала.</span> <span class="verse"><a name="6">6</a>І сталося, коли понаповнювано посуд, то сказала вона до сина свого: Подай мені ще посуду! А він відказав їй: Нема вже посуду. І спинилася олива.</span> <span class="verse"><a name="7">7</a>І вона прийшла, і донесла Божому чоловікові. І він сказав: Іди, продай ту оливу, та й заплати своєму позичальникові. А ти та сини твої будете жити на позостале.</span> <span class="verse"><a name="8">8</a>І сталося певного дня, і прийшов Єлисей до Шунаму, а там була багата жінка, і вона сильно просила його до себе поїсти хліба. І бувало, скільки разів приходив він, заходив туди їсти хліб.</span> <span class="verse"><a name="9">9</a>І сказала вона до чоловіка свого: Ось я познала, що Божий чоловік, який завжди приходить до нас, він святий.</span> <span class="verse"><a name="10">10</a>Зробім же малу муровану горницю, і поставимо йому там ліжко, і стола, і стільця, і свічника. І коли він приходитиме до нас, то заходитиме туди.</span> <span class="verse"><a name="11">11</a>Одного разу прийшов він туди, і зайшов до горниці та й ліг там.</span> <span class="verse"><a name="12">12</a>І сказав він до свого слуги Ґехазі: Поклич оцю шунамітянку! І той покликав її, і вона стала перед ним.</span> <span class="verse"><a name="13">13</a>І сказав він до нього: Скажи їй: Ось ти старанно піклувалася про всі наші потреби. Що зробити тобі за це? Чи є що, щоб сказати про тебе цареві або начальникові війська? А вона відказала: Ні, я сиджу серед народу свого!</span> <span class="verse"><a name="14">14</a>І сказав він: Що ж зробити їй? А Ґехазі відказав: Та вона не має сина, а чоловік її старий.</span> <span class="verse"><a name="15">15</a>А він сказав: Поклич її. І він покликав її, і вона стала при вході.</span> <span class="verse"><a name="16">16</a>І він сказав: На цей означений час, коли саме цей час вернеться, ти обійматимеш сина! А вона відказала: Ні, пане, чоловіче Божий, не говори неправди своїй невільниці!</span> <span class="verse"><a name="17">17</a>Та зачала та жінка, і породила сина на той означений час, того саме часу, про який говорив до неї Єлисей.</span> <span class="verse"><a name="18">18</a>І росло те дитя. А одного разу вийшло воно до свого батька до женців.</span> <span class="verse"><a name="19">19</a>І сказало воно до свого батька: Голова моя, голова моя!... А той сказав слузі: Занеси його до його матері!</span> <span class="verse"><a name="20">20</a>І той поніс його, і приніс його до його матері. І сиділо воно на її колінах аж до полудня, та й померло...</span> <span class="verse"><a name="21">21</a>І ввійшла вона, і поклала його на ліжко Божого чоловіка, і замкнула за ним двері та й вийшла.</span> <span class="verse"><a name="22">22</a>І покликала вона свого чоловіка та й сказала: Пришли мені одного із слуг та одну з ослиць, і я поїду до Божого чоловіка й вернуся.</span> <span class="verse"><a name="23">23</a>А він сказав: Чому ти їдеш до нього? Сьогодні не новомісяччя й не субота. А вона відказала: Добре!</span> <span class="verse"><a name="24">24</a>І осідлала вона ослицю, і сказала до свого слуги: Поганяй та йди. Не затримуй мені в їзді, аж поки не скажу тобі.</span> <span class="verse"><a name="25">25</a>І поїхала вона, і приїхала до Божого чоловіка, до гори Кармел. І сталося, як Божий чоловік побачив її здалека, то сказав до слуги свого Ґехазі: Ось та шунамітянка!</span> <span class="verse"><a name="26">26</a>Побіжи ж назустріч їй та й скажи їй: Чи все гаразд тобі, чи гаразд чоловікові твоєму, чи гаразд дитині? А та відказала: Усе гаразд!</span> <span class="verse"><a name="27">27</a>І прийшла вона до Божого чоловіка на гору, і сильно схопила за ноги його. А Ґехазі підійшов, щоб відіпхнути її, та Божий чоловік сказав: Позостав її, бо затурбована душа її, а Господь затаїв це передо мною й не сказав мені.</span> <span class="verse"><a name="28">28</a>А вона сказала: Чи я жадала сина від пана? Чи я не говорила: Не впроваджуй мене в обману?</span> <span class="verse"><a name="29">29</a>І він сказав до Ґехазі: Опережи стегна свої, і візьми мою палицю в руку свою та й іди. Коли спіткаєш кого, не повітаєш його, а коли хто повітає тебе, не відповіси йому. І покладеш мою палицю на хлопцеве обличчя.</span> <span class="verse"><a name="30">30</a>А мати того хлопця сказала: Як живий Господь і жива душа твоя, я не полишу тебе! І він устав і пішов за нею.</span> <span class="verse"><a name="31">31</a>А Ґехазі пішов перед ними, і поклав ту палицю на хлопцеве обличчя, та не було ані голосу, ані чуття. І вернувся він навпроти нього, і доніс йому, говорячи: Не збудився той хлопець!</span> <span class="verse"><a name="32">32</a>І ввійшов Єлисей у дім, аж ось той хлопець лежить мертвий на ліжку його!...</span> <span class="verse"><a name="33">33</a>І ввійшов він, і замкнув двері за ними обома, та й молився до Господа.</span> <span class="verse"><a name="34">34</a>І ввійшов він, і ліг на того хлопця, і поклав уста свої на уста його, а очі свої на очі його, і долоні свої на долоні його. І схилився над ним, і стало тепле тіло тієї дитини!...</span> <span class="verse"><a name="35">35</a>І він знову ходив по дому раз сюди, а раз туди. І ввійшов він, і знову схилився над ним, і чхнув той хлопець аж до семи раз. І розплющив той хлопець очі свої.</span> <span class="verse"><a name="36">36</a>І покликав він Ґехазі та й сказав: Поклич ту шунамітянку! І той покликав її. І прийшла вона до нього, і він сказав: Забери свого сина!</span> <span class="verse"><a name="37">37</a>І ввійшла вона, і впала до його ніг, і вклонилася до землі. І взяла вона сина свого та й вийшла...</span> <span class="verse"><a name="38">38</a>І вернувся Єлисей до Ґілґалу. А в Краю був голод, і пророчі сини сиділи перед ним. І сказав він до свого хлопця: Пристав великого горшка, і звари їжу для пророчих синів.</span> <span class="verse"><a name="39">39</a>І вийшов один на поле, щоб назбирати ярини, і знайшов там витку рослину, і назбирав із неї повну свою одежу диких огірків. І він прийшов, і накришив до горшка їжі, бо вони не знали того.</span> <span class="verse"><a name="40">40</a>І поналивали вони людям їжі. І сталося, як вони їли ту їжу, то закричали й сказали: Смерть у горшку, чоловіче Божий! І не могли вони їсти...</span> <span class="verse"><a name="41">41</a>А він сказав: Дайте муки! І він всипав її до горшка і сказав: Наливай народові, і нехай їдять! І вже не було нічого злого в горшку.</span> <span class="verse"><a name="42">42</a>І прийшов один чоловік із Баал-Шалішу, і приніс Божому чоловікові хліб первоплоду, двадцять ячмінних хлібців та зерна в колосках у своїй торбі. І сказав Єлисей: Дай народові, і нехай вони їдять!</span> <span class="verse"><a name="43">43</a>А слуга його сказав: Що оце покладу я перед сотнею чоловіка? Та він відказав: Дай народові, і нехай їдять, бо так сказав Господь: Їжте й позоставте!</span> <span class="verse"><a name="44">44</a>І він поклав перед ними, і вони їли й позоставили, за словом Господнім.</span> </p></div</div></div></body></html>