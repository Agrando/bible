<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/num/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/num">Numbers</a> &gt <strong>Chapter 31</strong></div><p><span class="verse"><a name="1">1</a>І Господь промовляв до Мойсея, говорячи:</span> <span class="verse"><a name="2">2</a>Пімсти мідіянітам за кривду Ізраїлевих синів, потім будеш прилучений до своєї рідні.</span> <span class="verse"><a name="3">3</a>І промовив Мойсей до народу, говорячи: Озбройте з-поміж себе людей для війська, і будуть вони на мідіян, щоб дати Господню пімсту на мідіян.</span> <span class="verse"><a name="4">4</a>По тисячі з племені зо всіх Ізраїлевих племен пошлете до війська.</span> <span class="verse"><a name="5">5</a>І були призначені з Ізраїлевих тисяч тисяча з племені дванадцять тисяч узброєних для війська.</span> <span class="verse"><a name="6">6</a>І послав їх Мойсей тисячу з кожного племени до їх війська, і Пінхаса, сина священика Елеазара, на війну, і святий посуд, і сурми для сурмлення в його руці.</span> <span class="verse"><a name="7">7</a>І рушили війною на Мідіяна, як наказав був Господь Мойсеєві, і позабивали кожного чоловічої статі.</span> <span class="verse"><a name="8">8</a>І крім тих забитих, позабивали мідіянських царів: Евія, і Рекема, і Цура, і Хура, і Реву, п'ять мідіянських царів, і Валаама, Беорового сина, забили мечем.</span> <span class="verse"><a name="9">9</a>І полонили Ізраїлеві сини мідіянських жінок і їхніх дітей, і всю їхню худобу, і всі їхні стада та ввесь їх маєток пограбували.</span> <span class="verse"><a name="10">10</a>А всі їхні міста по їхніх осадах та всі їхні оселі попалили огнем.</span> <span class="verse"><a name="11">11</a>І позабирали вони все захоплене й усю здобич, людей та худобу.</span> <span class="verse"><a name="12">12</a>І вони привели до Мойсея й до священика Елеазара та до громади Ізраїлевих синів полонених і здобич, і захоплене до табору, до моавських степів, що над приєрихонським Йорданом.</span> <span class="verse"><a name="13">13</a>І вийшли Мойсей і священик Елеазар та всі начальники громади назустріч їм поза табір.</span> <span class="verse"><a name="14">14</a>І розгнівався Мойсей на військових провідників, тисячників та сотників, що верталися з війська тієї війни.</span> <span class="verse"><a name="15">15</a>І сказав до них Мойсей: Чи ви позоставили живими всіх жінок?</span> <span class="verse"><a name="16">16</a>Тож вони були для Ізраїлевих синів за радою Валаама причиною на відступлення від Господа через Пеора! І була поразка в Господній громаді.</span> <span class="verse"><a name="17">17</a>А тепер позабивайте кожного хлопця між дітьми, і кожну жінку, що познала чоловіка на мужеськім ложі, повбивайте.</span> <span class="verse"><a name="18">18</a>А всіх молодих жінок, що не познали мужеського ложа, зоставте живими для себе.</span> <span class="verse"><a name="19">19</a>А ви пробудьте поза табором сім день. Кожен, хто забив кого, і кожен, хто доторкався трупа, очистьтеся дня третього й дня сьомого ви та ваші бранці.</span> <span class="verse"><a name="20">20</a>І ви очистите кожну одежу, і кожну шкуряну річ, і все зроблене з козиної вовни, і кожну дерев'яну річ.</span> <span class="verse"><a name="21">21</a>І сказав священик Елеазар воїнам, що ходили на війну: Оце постанова закону, що Господь наказав був Мойсеєві:</span> <span class="verse"><a name="22">22</a>Тільки золото й срібло, мідь, залізо, цину та олово,</span> <span class="verse"><a name="23">23</a>кожну річ, що видержить в огні, перепровадите через огонь, і стане чиста, тільки перше очищальною водою очиститься; а все, що не видержує огню, перепровадите через воду.</span> <span class="verse"><a name="24">24</a>І виперете одежу свою сьомого дня, і станете чисті, а потому ввійдете до табору.</span> <span class="verse"><a name="25">25</a>І Господь промовляв до Мойсея, говорячи:</span> <span class="verse"><a name="26">26</a>Перелічи здобич бранців між людьми й між худобою ти й священик Елеазар та голови батьківських домів громади.</span> <span class="verse"><a name="27">27</a>І поділиш ту здобич пополовині між учасниками війни, що входять до війська, і між усією громадою.</span> <span class="verse"><a name="28">28</a>І принесеш данину для Господа від військових, що входять до війська, одну душу від п'яти сотень від людини й від великої худоби, і від ослів, і від худоби дрібної.</span> <span class="verse"><a name="29">29</a>З їхньої половини візьми, і даси священикові Елеазарові як Господнє приношення.</span> <span class="verse"><a name="30">30</a>А з половини Ізраїлевих синів візьмеш одного вийнятого з п'ятидесяти з людини, з худоби великої, з ослів та з худоби дрібної, з кожної скотини, та й даси їх Левитам, що виконують сторожу Господньої скинії.</span> <span class="verse"><a name="31">31</a>І зробив Мойсей та священик Елеазар, як Господь наказав був Мойсеєві.</span> <span class="verse"><a name="32">32</a>І була здобич, позостале грабунку, що захопили були військові: дрібної худоби шістсот тисяч і сімдесят тисяч і п'ять тисяч.</span> <span class="verse"><a name="33">33</a>А худоба велика сімдесят і дві тисячі.</span> <span class="verse"><a name="34">34</a>І осли шістдесят і одна тисяча.</span> <span class="verse"><a name="35">35</a>А душ людських із жінок, що не пізнали мужеського ложа, усіх душ тридцять і дві тисячі.</span> <span class="verse"><a name="36">36</a>І була половина, частка тих, що входили до війська, число худоби дрібної триста тисяч і тридцять тисяч і сім тисяч і п'ять сотень.</span> <span class="verse"><a name="37">37</a>І була данина для Господа з худоби дрібної, шість сотень сімдесят і п'ять.</span> <span class="verse"><a name="38">38</a>А худоба велика: тридцять і шість тисяч, а їхня данина для Господа сімдесят і двоє.</span> <span class="verse"><a name="39">39</a>А осли: тридцять тисяч і п'ять сотень, а їхня данина для Господа шістдесят і один.</span> <span class="verse"><a name="40">40</a>А душ людських: шістнадцять тисяч, а їхня данина для Господа тридцять і дві душі.</span> <span class="verse"><a name="41">41</a>І дав Мойсей данину Господнього приношення священикові Елеазарові, як Господь наказав був Мойсеєві.</span> <span class="verse"><a name="42">42</a>І з половини Ізраїлевих синів, що Мойсей відділив, від людей, що вирушали на війну,</span> <span class="verse"><a name="43">43</a>і була громадська половина з дрібної худоби триста тисяч і тридцять тисяч і сім тисяч і п'ять сотень.</span> <span class="verse"><a name="44">44</a>А худоба велика тридцять і шість тисяч.</span> <span class="verse"><a name="45">45</a>А осли тридцять тисяч і п'ять сотень.</span> <span class="verse"><a name="46">46</a>А людських душ шістнадцять тисяч,</span> <span class="verse"><a name="47">47</a>і взяв Мойсей з половини Ізраїлевих синів вийнятого одного з п'ятидесяти з людини та зо скотини, та й дав їх Левитам, що виконують сторожу Господньої скинії, як Господь наказав був Мойсеєві.</span> <span class="verse"><a name="48">48</a>І прийшли до Мойсея старшини над тисячами війська, тисячники та сотники,</span> <span class="verse"><a name="49">49</a>та й сказали Мойсеєві: Твої раби перелічили військових, що під нашою рукою, і нікого з нас не бракувало.</span> <span class="verse"><a name="50">50</a>І ми принесли Господню жертву, кожен, хто знайшов що з золота, ланцюжок на ноги, і нараменник, перстень, сережки та нашийника на очищення наших душ перед Господнім лицем.</span> <span class="verse"><a name="51">51</a>І взяв Мойсей та священик Елеазар від них те золото, кожну зроблену річ.</span> <span class="verse"><a name="52">52</a>І було всього золота приношення, що принесли для Господа, шістнадцять тисяч сімсот і п'ятдесят шеклів від тисячників і від сотників.</span> <span class="verse"><a name="53">53</a>Військові грабували кожен для себе.</span> <span class="verse"><a name="54">54</a>І взяв Мойсей та священик Елеазар те золото від тисячників та сотників, і внесли його до скинії заповіту, пам'ятка для Ізраїлевих синів перед Господнім лицем.</span> </p></div</div></div></body></html>