<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/num/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/num">Numbers</a> &gt <strong>Chapter 11</strong></div><p><span class="verse"><a name="1">1</a>І став народ голосно нарікати до Господніх ушей. І почув Господь, і запалав Його гнів, і загорівся між ними Господній огонь, та й пожер їх у кінці табору.</span> <span class="verse"><a name="2">2</a>І народ став кричати до Мойсея. А Мойсей помолився до Господа, і погас той огонь.</span> <span class="verse"><a name="3">3</a>І він назвав ім'я того місця: Тав'ера, бо між ними горів був Господній огонь.</span> <span class="verse"><a name="4">4</a>А збиранина, що була серед нього, стала вередувати, і також Ізраїлеві сини стали плакати з ними та говорити: Хто нагодує нас м'ясом?</span> <span class="verse"><a name="5">5</a>Ми згадуємо рибу, що їли в Єгипті даремно, огірки й дині, і пір, і цибулю, і часник.</span> <span class="verse"><a name="6">6</a>А тепер душа наша в'яне, немає нічого, тільки манна нам перед очима.</span> <span class="verse"><a name="7">7</a>А манна як коріяндрове насіння вона, а вигляд її, як вигляд кришталу.</span> <span class="verse"><a name="8">8</a>Люди розходилися, і збирали її та мололи жорнами або товкли в ступі, і варили в горшку та й робили з неї калачі. А смак її був, як смак олійного коржа.</span> <span class="verse"><a name="9">9</a>А коли роса спадала на табір, спадала й та манна на нього.</span> <span class="verse"><a name="10">10</a>І почув Мойсей, що народ плаче в родинах своїх, кожен при вході намету свого. І сильно запалав гнів Господній, і в очах Мойсеєвих то було зле.</span> <span class="verse"><a name="11">11</a>І сказав Мойсей до Господа: Нащо вчинив Ти зло своєму рабові, і чому я не знайшов милости в очах Твоїх, що Ти поклав тягара всього народу на мене?</span> <span class="verse"><a name="12">12</a>Чи я був вагітний усім тим народом, чи я його породив, що Ти кажеш мені: Неси його на лоні своїм, як мамка носить ссунця, до землі, яку Ти присягнув батькам його?</span> <span class="verse"><a name="13">13</a>Звідки мені взяти м'яса, щоб дати всьому цьому народові? Бо вони плачуть передо мною, говорячи: Дай же нам м'яса, і ми будемо їсти!</span> <span class="verse"><a name="14">14</a>Не подолаю я сам носити всього цього народа, бо він тяжчий за мене!</span> <span class="verse"><a name="15">15</a>А якщо Ти таке мені робиш, то краще забий мене, якщо я знайшов милість в очах Твоїх, щоб я не побачив нещастя свого!</span> <span class="verse"><a name="16">16</a>І сказав Господь до Мойсея: Збери ж мені сімдесятеро люда зо старших Ізраїлевих, яких знаєш, що вони старші народу та його наглядачі, і візьми їх до скинії заповіту, і стануть вони там із тобою.</span> <span class="verse"><a name="17">17</a>І Я зійду, і буду розмовляти там із тобою, і візьму від Духа, що на тобі, і покладу на них, і вони носитимуть із тобою тягара того народу, і не будеш носити ти сам.</span> <span class="verse"><a name="18">18</a>А до народу скажи: Освятіться назавтра, і будете їсти м'ясо, бо ви плакали до Господніх ушей, говорячи: Хто дасть нам їсти м'яса, бо добре було нам в Єгипті? І дасть Господь вам м'яса, і ви будете їсти.</span> <span class="verse"><a name="19">19</a>Не один день будете ви їсти, і не два дні, і не п'ять день, і не десять день, і не двадцять день,</span> <span class="verse"><a name="20">20</a>але цілий місяць, аж поки не вийде воно з ваших ніздрів, і стане вам на огиду, бо ви знехтували собі Господа, що серед вас, і плакали перед лицем Його, говорячи: Чого це ми вийшли з Єгипту?</span> <span class="verse"><a name="21">21</a>І сказав Мойсей: Шістсот тисяч піхоти той народ, що я серед нього, а Ти сказав: Я дам їм м'яса, і вони будуть їсти місяць часу.</span> <span class="verse"><a name="22">22</a>Чи худоба дрібна та худоба велика заріжеться для них, і вистачить їм? Чи також збереться для них уся морська риба, і вистачить їм?</span> <span class="verse"><a name="23">23</a>А Господь сказав до Мойсея: Чи Господня рука буває коротка? Тепер ти побачиш, чи сповниться тобі Моє слово, чи ні.</span> <span class="verse"><a name="24">24</a>І вийшов Мойсей, і промовляв до того народу Господні слова. І зібрав він сімдесятеро чоловіка зо старших народу, і поставив їх навколо скинії.</span> <span class="verse"><a name="25">25</a>І зійшов Господь у хмарі, та й промовляв до нього, і взяв від Духа, що на ньому, і дав на сімдесят чоловіка старших. І сталося, як спочив на них Дух той, то вони стали пророкувати, та потім перестали.</span> <span class="verse"><a name="26">26</a>І зосталося двоє людей в таборі, ім'я одному Елдад, а ймення другому Медад. І спочив на них Дух; а вони були серед записаних, та не вийшли до скинії, і пророкували в таборі.</span> <span class="verse"><a name="27">27</a>І побіг юнак, і промовив до Мойсея й сказав: Елдад і Медад пророкують у таборі!</span> <span class="verse"><a name="28">28</a>І відповів Ісус, син Навинів, Мойсеїв слуга від своєї молодости, та й сказав: Пане мій Мойсею, заборони їм!</span> <span class="verse"><a name="29">29</a>І сказав йому Мойсей: Чи ти заздрісний за мене? О, якби то ввесь Господній народ став пророками, коли б дав Господь Духа Свого і на них!</span> <span class="verse"><a name="30">30</a>І вернувся Мойсей до табору, він та старші Ізраїлеві.</span> <span class="verse"><a name="31">31</a>І знявся вітер від Господа, і навіяв перепелиці від моря, і опустив їх над табором, як денна дорога туди й як денна дорога сюди навколо табору, і коло двох ліктів на поверхні землі.</span> <span class="verse"><a name="32">32</a>І встав народ, і цілий той день і цілу ту ніч, і цілий день назавтра збирали перепелицю. Хто збирав мало, той зібрав десять хомерів, і порозкладали їх собі скрізь навколо табору.</span> <span class="verse"><a name="33">33</a>Те м'ясо було ще між їхніми зубами, поки було пожуване, а гнів Господній запалився на народ! І вдарив Господь дуже великою поразкою в народ...</span> <span class="verse"><a name="34">34</a>І названо ймення того місця: Ківрот-Гаттаава, бо там поховали народ пожадливий.</span> <span class="verse"><a name="35">35</a>З Ківрот-Гаттаави рушили люди до Гацероту, і були в Гацероті.</span> </p></div</div></div></body></html>