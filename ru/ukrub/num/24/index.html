<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/num/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/num">Numbers</a> &gt <strong>Chapter 24</strong></div><p><span class="verse"><a name="1">1</a>І побачив Валаам, що Господеві вгодно поблагословити Ізраїля, і не пішов, як кожного разу, на ворожбу, і звернув лице своє до пустині.</span> <span class="verse"><a name="2">2</a>І звів Валаам очі свої, та й побачив Ізраїля, що пробував за своїми племенами. І на ньому був Дух Божий!</span> <span class="verse"><a name="3">3</a>І він виголосив свою приповістку пророчу й сказав: Мова Валаама, сина Беорового, і мова мужа з очима відкритими,</span> <span class="verse"><a name="4">4</a>це мова того, хто слухається Божих слів, хто бачить видіння Всемогутнього, що падає він, але очі відкриті йому.</span> <span class="verse"><a name="5">5</a>Які, Якове, гарні намети твої, місця перебування твойого, Ізраїлю!</span> <span class="verse"><a name="6">6</a>Вони розтяглися, немов ті долини, немов ті садки понад річкою, вони як дерева алойні, що Господь насадив, як кедри над водами!</span> <span class="verse"><a name="7">7</a>Вода потече з його відер, а насіння його над великими водами. Його цар стане вищий за Аґаґа, і царство його піднесеться.</span> <span class="verse"><a name="8">8</a>Із Єгипту Бог вивів його, Він для нього як міць однорожця! Поїсть він людей, що ворожі йому, і їхні кості потрощить, а стріли його поламає.</span> <span class="verse"><a name="9">9</a>Нахилився він, ліг, немов лев, і як левиця, хто підійме його? Хто благословляє тебе той благословенний, а хто проклинає тебе той проклятий!</span> <span class="verse"><a name="10">10</a>І запалав гнів Балаків на Валаама, і сплеснув він у долоні свої! І сказав Балак до Валаама: Я покликав тебе проклясти ворогів моїх, а ти ось, благословляючи, поблагословив їх оце тричі!</span> <span class="verse"><a name="11">11</a>А тепер утікай собі до свого місця! Я сказав був: конче пошаную тебе, та ось стримав тебе Господь від пошани.</span> <span class="verse"><a name="12">12</a>І сказав Валаам до Балака: Чи ж не казав я також до посланців твоїх, яких послав ти до мене, говорячи:</span> <span class="verse"><a name="13">13</a>Якщо Балак дасть мені повний свій дім срібла та золота, то й тоді я не зможу переступити наказу Господнього, щоб зробити добре чи зле з власної волі, що казатиме Господь, те я буду говорити!</span> <span class="verse"><a name="14">14</a>А тепер я оце йду до народу свого. Ходи ж, я звіщу тобі, що зробить той народ твоєму народові на кінці днів.</span> <span class="verse"><a name="15">15</a>І він виголосив свою приповістку пророчу й сказав: Мова Валаама, сина Беорового, і мова мужа з очима відкритими,</span> <span class="verse"><a name="16">16</a>мова того, хто слухається Божих слів, і знає думку Всевишнього, хто бачить видіння Всемогутнього, що падає він, але очі відкриті йому.</span> <span class="verse"><a name="17">17</a>Я бачу його, та не тепер, дивлюся на нього, та він не близький! Сходить зоря он від Якова, і підіймається берло з Ізраїля, ламає він скроні Моава та черепа всіх синів Сифа!</span> <span class="verse"><a name="18">18</a>І стане Едом за спадщину, і стане Сеїр за посілість своїх ворогів, а Ізраїль робитиме справи великі!</span> <span class="verse"><a name="19">19</a>І той запанує, хто з Якова, і вигубить рештки із міста.</span> <span class="verse"><a name="20">20</a>І побачив він Амалика, і виголосив свою приповістку пророчу й сказав: Початок народів Амалик, та загине наприкінці й він!</span> <span class="verse"><a name="21">21</a>І побачив він кенеянина, і виголосив свою приповістку пророчу й сказав: Міцна ця оселя твоя, і поклав ти на скелі гніздо своє!</span> <span class="verse"><a name="22">22</a>Але вигублений буде Каїн, незабаром Ашшур поневолить тебе!</span> <span class="verse"><a name="23">23</a>І він виголосив свою приповістку пророчу й сказав: О, хто ж буде жити, як зачне Бог робити оце?</span> <span class="verse"><a name="24">24</a>І кораблі припливуть від кіттеїв, і Ашшура впокорять, і Евера впокорять. Та загине наприкінці й він!</span> <span class="verse"><a name="25">25</a>І встав Валаам і пішов, та й вернувся до місця свого. А Балак також пішов на дорогу свою.</span> </p></div</div></div></body></html>