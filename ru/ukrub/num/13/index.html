<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/num/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/num">Numbers</a> &gt <strong>Chapter 13</strong></div><p><span class="verse"><a name="1">1</a>І промовляв Господь до Мойсея, говорячи:</span> <span class="verse"><a name="2">2</a>Пошли людей, і вони розвідають ханаанський Край, що Я даю Ізраїлевим синам; пошлете по одному чоловікові від племени своїх батьків, кожного начальника в них.</span> <span class="verse"><a name="3">3</a>І послав їх Мойсей з пустині Паран за Господнім наказом. Усі вони мужі достойні, вони голови Ізраїлевих синів.</span> <span class="verse"><a name="4">4</a>А оце ймення їх: для Рувимового племени Шаммуа, син Заккурів;</span> <span class="verse"><a name="5">5</a>для Симеонового племени Шафат, син Хоріїв;</span> <span class="verse"><a name="6">6</a>для Юдиного племени Калев, син Єфуннеїв;</span> <span class="verse"><a name="7">7</a>для Іссахарового племени Їґ'ал, син Йосипів;</span> <span class="verse"><a name="8">8</a>для Єфремового племени Осія, син Навинів;</span> <span class="verse"><a name="9">9</a>для Веніяминового племени Палті, син Рафуїв;</span> <span class="verse"><a name="10">10</a>для Завулонового племени Ґаддіїл, син Содіїв;</span> <span class="verse"><a name="11">11</a>для Йосипового племени, для племени Манасіїного Ґадді, син Сусіїв;</span> <span class="verse"><a name="12">12</a>для Данового племени Амміїл, син Ґемалліїв;</span> <span class="verse"><a name="13">13</a>для Асирового племени Сетур, син Михаїлів;</span> <span class="verse"><a name="14">14</a>для Нефталимового племени Нахбі, син Вофсіїв;</span> <span class="verse"><a name="15">15</a>для Ґадового племени Ґеуїл, син Махіїв.</span> <span class="verse"><a name="16">16</a>Оце ймення тих людей, що Мойсей послав був розвідати той Край. І назвав Мойсей Осію, Навинового сина: Ісус.</span> <span class="verse"><a name="17">17</a>І послав їх Мойсей розвідати Край ханаанський, та й промовив до них: Підіть тут на південь, і ввійдете на гору,</span> <span class="verse"><a name="18">18</a>та й побачите той Край який він, і народ, що сидить у ньому, чи сильний він, чи слабий, чи малий він, чи численний?</span> <span class="verse"><a name="19">19</a>І який той Край, що він сидить у ньому, чи він добрий чи злий? І які ті міста, що він сидить у них, чи в таборах, чи в твердинях?</span> <span class="verse"><a name="20">20</a>І яка та земля, чи масна вона, чи пісна? Чи є на ній дерево, чи ні? І будьте відважні, і візьміть з плоду землі; а дні ці дні виноградного первоплоду.</span> <span class="verse"><a name="21">21</a>І знялися вони, і розвідали той Край від пустині Цін аж до Рехова, у напрямі до Хамоту.</span> <span class="verse"><a name="22">22</a>І пішли вони на південь, і прибули аж до Хеврону, а там були Ахіман, Шешай та Талмай, нащадки велетня. А Хеврон був збудований за сім літ перед Цоаном єгипетським.</span> <span class="verse"><a name="23">23</a>І прибули вони аж до долини Ешколу, і витяли там галузку з одним гроном винограду, і вдвох понесли його на жердині; також узяли із гранатів та з фіґ.</span> <span class="verse"><a name="24">24</a>Те місце назвали: Нахал-Ешкол, через те гроно, що Ізраїлеві сини витяли були там.</span> <span class="verse"><a name="25">25</a>І вернулися вони з розвідки того Краю по сорока днях.</span> <span class="verse"><a name="26">26</a>І пішли, і прийшли вони до Мойсея й до Аарона та до всієї громади Ізраїлевих синів, до пустині Паран, до Кадешу, і здали справу їм та всій тій громаді, і показали плід того Краю.</span> <span class="verse"><a name="27">27</a>І вони розповіли йому та й сказали: Прибули ми до Краю, куди ти послав був нас, а він тече молоком та медом, а оце плід його!</span> <span class="verse"><a name="28">28</a>Та народ той, що сидить у тім Краї, міцний, а міста укріплені, дуже великі. А також бачили ми там нащадків велетня...</span> <span class="verse"><a name="29">29</a>Амалик сидить у краї південнім, а хіттеянин, і євусеянин, і амореянин сидять на горі, а ханаанеянин сидить над морем та при Йордані.</span> <span class="verse"><a name="30">30</a>А Калев утихомирював народ перед Мойсеєм та й сказав: Конче ввійдемо ми й заволодіємо ним, бо ми справді переможем його!</span> <span class="verse"><a name="31">31</a>Та люди, що ходили з ним, сказали: Ми не зможемо ввійти до того народу, бо він сильніший за нас...</span> <span class="verse"><a name="32">32</a>І пустили вони між Ізраїлевими синами злу вістку про той Край, що розвідали його, говорячи: Той Край, що ми перейшли по ньому, щоб розвідати його, це край, який поїдає своїх мешканців. А ввесь той народ, що ми бачили в ньому, люди високі на зріст.</span> <span class="verse"><a name="33">33</a>І там ми бачили велетнів, синів Енака, з роду велетнів, і були ми в своїх очах немов та сарана, і такими були ми і в їхніх очах.</span> </p></div</div></div></body></html>