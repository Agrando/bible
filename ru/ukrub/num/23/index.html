<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/num/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/num">Numbers</a> &gt <strong>Chapter 23</strong></div><p><span class="verse"><a name="1">1</a>І сказав Валаам до Балака: Збудуй мені тут сім жертівників, і приготуй мені тут сім бичків та сім баранів.</span> <span class="verse"><a name="2">2</a>І зробив Балак, як Валаам говорив. І приніс Балак та Валаам бичка та барана на кожному жертівнику.</span> <span class="verse"><a name="3">3</a>І сказав Валаам до Балака: Стань над своїм цілопаленням, а я піду, може стріну Господа навпроти себе, і що Він об'явить мені, я перекажу тобі. І він пішов на лису гору.</span> <span class="verse"><a name="4">4</a>І стрівся Валаамові Бог, і сказав він Йому: Сім жертівників склав я, і приніс бичка та барана на кожному жертівнику.</span> <span class="verse"><a name="5">5</a>І вклав Господь слово до Валаамових уст та й сказав: Вернись до Балака, і будеш так промовляти.</span> <span class="verse"><a name="6">6</a>І вернувсь він до нього, аж ось він стоїть над своїм цілопаленням, він та всі вельможі моавські.</span> <span class="verse"><a name="7">7</a>І він виголосив свою приповістку пророчу й сказав: Із Араму мене припровадив Балак, цар моавський, з гір сходу: Іди ж, прокляни мені Якова, а йди ж, скажи зло на Ізраїля!</span> <span class="verse"><a name="8">8</a>Що ж я буду того проклинати, що Бог не прокляв був його? І що ж буду казать зло на того, що гніву на нього не має Господь?</span> <span class="verse"><a name="9">9</a>Бо я бачу його з вершка скель, і з пагірків його оглядаю, тож народ пробуває самітно, а серед людей не рахується.</span> <span class="verse"><a name="10">10</a>Хто ж перелічив порох Яковів, і хто зрахував пил Ізраїлів? Хай душа моя вмре смертю праведних, і кінець мій хай буде такий, як його!</span> <span class="verse"><a name="11">11</a>І сказав Балак до Валаама: Що ти зробив мені? Я взяв тебе, щоб ти прокляв моїх ворогів, а оце ти справді поблагословив їх!</span> <span class="verse"><a name="12">12</a>А той відповів та й сказав: Чи ж не те, що Господь вкладе в мої уста, я буду пильнувати, щоб те говорити?</span> <span class="verse"><a name="13">13</a>І сказав до нього Балак: Ходи ж зо мною до іншого місця, звідки побачиш його. Тільки частину його будеш бачити, а всього його не побачиш. І прокляни мені його, мого ворога, звідти!</span> <span class="verse"><a name="14">14</a>І він узяв його на Седе-Цофім, на верхів'я Пісґі, і збудував сім жертівників, і приніс бичка та барана на кожнім жертівнику.</span> <span class="verse"><a name="15">15</a>І сказав він до Балака: Стань тут над своїм цілопаленням, а я стріну там Господа.</span> <span class="verse"><a name="16">16</a>І стрів Господь Валаама, і вклав слово до уст його та й сказав: Вернися до Балака, і будеш так промовляти.</span> <span class="verse"><a name="17">17</a>І прийшов він до нього, аж ось він стоїть над своїм цілопаленням, а з ним вельможі моавські. І сказав йому Балак: Що ж говорив Господь?</span> <span class="verse"><a name="18">18</a>І він виголосив свою приповістку пророчу й сказав: Устань же, Балаку, та й слухай, нахили своє ухо до мене, о сину Ціппорів!</span> <span class="verse"><a name="19">19</a>Бог не чоловік, щоб неправду казати, і Він не син людський, щоб Йому жалкувати. Чи ж Він був сказав і не зробить, чи ж Він говорив та й не виконає?</span> <span class="verse"><a name="20">20</a>Оце я одержав наказа поблагословити, і поблагословив Він, і я того не відверну!</span> <span class="verse"><a name="21">21</a>Не видно страждання між Яковом, і не запримітно нещастя в Ізраїлі, з ним Господь, його Бог, а між ним голосний крик на славу Царя!</span> <span class="verse"><a name="22">22</a>Бог, що вивів був їх із Єгипту, Він для нього, як міць однорожця!</span> <span class="verse"><a name="23">23</a>Бо нема ворожби поміж Яковом, і чарів нема між Ізраїлем, тепер буде сказане Якову та Ізраїлеві, що Бог учинив.</span> <span class="verse"><a name="24">24</a>Тож устане народ, як левиця, і підійметься він, немов лев! Він не ляже, аж поки не буде він жерти здобичу, і аж поки не буде він пить кров забитих!</span> <span class="verse"><a name="25">25</a>І сказав Балак до Валаама: Ні проклинати не проклинай його, ні благословити не благословляй його!</span> <span class="verse"><a name="26">26</a>І сказав Валаам, і відповів до Балака: Чи ж не казав я тобі, говорячи: Усе, що буде промовляти Господь, те зроблю?</span> <span class="verse"><a name="27">27</a>І сказав Балак до Валаама: Ходи ж, візьму тебе ще до іншого місця, може сподобається в Божих очах, і ти звідти проклянеш мені його.</span> <span class="verse"><a name="28">28</a>І взяв Балак Валаама на верхів'я Пеору, що звернений до пустині.</span> <span class="verse"><a name="29">29</a>І сказав Валаам до Балака: Збудуй мені тут сім жертівників, і приготуй мені тут сім бичків та сім баранів.</span> <span class="verse"><a name="30">30</a>І зробив Балак, як сказав був Валаам, і приніс бичка та барана на кожному жертівнику.</span> </p></div</div></div></body></html>