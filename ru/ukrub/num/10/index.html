<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/num/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/num">Numbers</a> &gt <strong>Chapter 10</strong></div><p><span class="verse"><a name="1">1</a>Господь промовляв до Мойсея, говорячи:</span> <span class="verse"><a name="2">2</a>Зроби собі дві срібні сурмі, куттям зробиш їх; і будуть вони тобі на скликання громади та на рушання таборів.</span> <span class="verse"><a name="3">3</a>І засурмлять у них, і збереться до тебе громада при вході скинії зборів.</span> <span class="verse"><a name="4">4</a>А якщо засурмлять в одну, то зберуться до тебе начальники, голови Ізраїлевих тисяч.</span> <span class="verse"><a name="5">5</a>А засурмлять на сполох, то рушать табори, що таборують на сході.</span> <span class="verse"><a name="6">6</a>А засурмите на сполох удруге, то рушать табори, що таборують на півдні, будуть сурмити на сполох, щоб рушали вони.</span> <span class="verse"><a name="7">7</a>А на скликання зборів засурмите, але без сполоху.</span> <span class="verse"><a name="8">8</a>А сурмити в сурми будуть Ааронові сини, священики. І ці сурмлення будуть для вас на вічну постанову для ваших поколінь.</span> <span class="verse"><a name="9">9</a>А коли підете війною в вашому Краю на ворога, що гнобить вас, і засурмите на сполох, то ви будете згадані перед лицем Господа, Бога вашого, і будете спасені від ваших ворогів.</span> <span class="verse"><a name="10">10</a>А в день вашої радости, і в ваші свята та першого дня ваших місяців засурмите в ті сурми на ваших цілопаленнях та на мирних жертвах ваших, і вони будуть вам на пригад перед лицем вашого Бога. Я Господь, Бог ваш!</span> <span class="verse"><a name="11">11</a>І сталося, другого року, другого місяця, дванадцятого дня місяця піднялася хмара з-над скинії свідоцтва.</span> <span class="verse"><a name="12">12</a>І рушили Ізраїлеві сини з Сінайської пустині на походи свої, і хмара спинилася в пустині Паран.</span> <span class="verse"><a name="13">13</a>І рушили вони вперше за Господнім наказом через Мойсея.</span> <span class="verse"><a name="14">14</a>І найперш рушив прапор табору синів Юдиних за своїми військовими відділами, а над військом його Нахшон, син Аммінадавів.</span> <span class="verse"><a name="15">15</a>А над військом племени синів Іссахара Натанаїл, син Цуарів.</span> <span class="verse"><a name="16">16</a>А над військом племени Завулонових синів Еліяв, син Хелонів.</span> <span class="verse"><a name="17">17</a>І була розібрана скинія, і рушили Ґершонові сини та сини Мерарієві, носії скинії.</span> <span class="verse"><a name="18">18</a>І рушив прапор табору Рувима за своїми військовими відділами, а над військом його Еліцур, син Шедеурів.</span> <span class="verse"><a name="19">19</a>А над військом племени Симеонових синів Шелуміїл, син Цурішаддаїв.</span> <span class="verse"><a name="20">20</a>А над військом племени Ґадових синів Ел'ясаф, син Деуїлів.</span> <span class="verse"><a name="21">21</a>І рушили сини Кегатові, носії святині, та й поставили скинію до приходу їх, усіх інших.</span> <span class="verse"><a name="22">22</a>І рушив прапор табору синів Єфремових за своїми військовими відділами, а над військом його Елішама, син Аммігудів.</span> <span class="verse"><a name="23">23</a>А над військом племени синів Манасіїних Гамаліїл, син Педацурів.</span> <span class="verse"><a name="24">24</a>А над військом племени Веніяминових синів Авідан, син Ґідеонів.</span> <span class="verse"><a name="25">25</a>І рушив прапор табору синів Данових як задня сторожа для всіх таборів за своїми військовими відділами, а над військом його Ахіезер, син Аммішаддаїв.</span> <span class="verse"><a name="26">26</a>А над військом племени Асирових синів Паґ'іїл, син Охрана.</span> <span class="verse"><a name="27">27</a>А над військом племени синів Нефталимових Ахіра, син Енанів.</span> <span class="verse"><a name="28">28</a>Оце походи Ізраїлевих синів за їхніми військовими відділами. І рушили вони.</span> <span class="verse"><a name="29">29</a>І сказав Мойсей до Ховава, сина мідіянітянина Реуїла, Мойсеєвого тестя: Ми рушаємо до того місця, що про нього Господь був сказав: Його дам вам. Ходи ж із нами, і ми зробимо тобі добро, бо Господь промовляв був добро про Ізраїля.</span> <span class="verse"><a name="30">30</a>Та той відказав йому: Не піду, але піду до краю свого та до місця своєї батьківщини.</span> <span class="verse"><a name="31">31</a>А Мойсей відказав: Не покидай нас, бо через те, що ти знаєш наше таборування в пустині, то будеш нам очима.</span> <span class="verse"><a name="32">32</a>І станеться, коли підеш із нами, то те добро, що Господь учинить нам, ми його вчинимо тобі.</span> <span class="verse"><a name="33">33</a>І рушили вони від Господньої гори триденною дорогою. А ковчег заповіту Господнього рушав перед ними триденною дорогою, щоб вивідати для них місце спинитися.</span> <span class="verse"><a name="34">34</a>А хмара Господня була над ними вдень, коли вони рушали з табору.</span> <span class="verse"><a name="35">35</a>І бувало, коли ковчег вирушав, то Мойсей промовляв: Устань же, о Господи, і хай розпорошаться Твої вороги, і хай повтікають Твої ненависники з-перед Твойого лиця.</span> <span class="verse"><a name="36">36</a>А коли він ставав, то говорив: Вернися, о Господи, до десятьтисячок тисяч Ізраїля!</span> </p></div</div></div></body></html>