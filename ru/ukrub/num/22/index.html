<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/num/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/num">Numbers</a> &gt <strong>Chapter 22</strong></div><p><span class="verse"><a name="1">1</a>І рушили Ізраїлеві сини, та й таборували в моавських степах по тім боці приєрихонського Йордану.</span> <span class="verse"><a name="2">2</a>І побачив Балак, син Ціппорів, усе, що зробив Ізраїль амореянинові.</span> <span class="verse"><a name="3">3</a>І дуже злякався Моав того народу, бо він був великий. І настрашився Моав Ізраїлевих синів.</span> <span class="verse"><a name="4">4</a>І сказав Моав до мідіянських старших: Тепер повискубує оця громада всі наші околиці, як вискубує віл польову зеленину. А Балак, син Ціппорів, був того часу моавським царем.</span> <span class="verse"><a name="5">5</a>І послав він послів до Валаама, Беорового сина, до Петору, що над Річкою, до краю синів народу його, щоб покликати його, говорячи: Ось вийшов народ із Єгипту, ось покрив він поверхню землі, і сидить навпроти мене.</span> <span class="verse"><a name="6">6</a>А тепер ходи ж, прокляни мені цей народ, бо він міцніший за мене. Може я потраплю вдарити його, і вижену його з краю, бо знаю, що кого ти поблагословиш, той благословенний, а кого проклянеш, проклятий.</span> <span class="verse"><a name="7">7</a>І пішли моавські старші та старші Мідіяну, а дарунки за чари в руці їх, і прийшли до Валаама, та й промовляли до нього Балакові слова.</span> <span class="verse"><a name="8">8</a>А він їм сказав: Ночуйте тут цієї ночі, і я перекажу вам слово, як Господь промовлятиме до мене. І зостались моавські вельможі в Валаама.</span> <span class="verse"><a name="9">9</a>І прийшов Бог до Валаама та й сказав: Хто ці люди з тобою?</span> <span class="verse"><a name="10">10</a>І сказав Валаам до Бога: Балак, син Ціппорів, цар моавський, послав до мене сказати:</span> <span class="verse"><a name="11">11</a>Ось народ виходить з Єгипту, і закрив поверхню землі; тепер іди ж, прокляни мені його, може я потраплю воювати з ним, і вижену його.</span> <span class="verse"><a name="12">12</a>І сказав Бог до Валаама: Не підеш ти з ними, не проклянеш того народу, бо благословенний він!</span> <span class="verse"><a name="13">13</a>І встав Валаам уранці та й сказав до Балакових вельмож: Вертайтесь до свого краю, бо відмовив Господь позволити мені піти з вами.</span> <span class="verse"><a name="14">14</a>І встали моавські вельможі, і прийшли до Балака та й сказали: Відмовив Валаам піти з нами.</span> <span class="verse"><a name="15">15</a>А Балак знову послав вельмож, більше й поважніших від тих.</span> <span class="verse"><a name="16">16</a>І прибули вони до Валаама та й сказали йому: Так сказав Балак, син Ціппорів: Не стримуйся прийти до мене,</span> <span class="verse"><a name="17">17</a>бо справді дуже вшаную тебе, і все, що скажеш мені, зроблю. І ходи ж, прокляни мені народ той!</span> <span class="verse"><a name="18">18</a>І відповів Валаам, і сказав Балаковим рабам: Якщо Балак дасть мені повний свій дім срібла та золота, то й тоді я не зможу переступити наказу Господа, Бога мого, щоб зробити річ малу чи річ велику.</span> <span class="verse"><a name="19">19</a>А тепер посидьте й ви тут цієї ночі, а я пізнаю, що ще Господь буде говорити мені.</span> <span class="verse"><a name="20">20</a>І прийшов Бог уночі до Валаама та й сказав йому: Якщо ці люди прийшли покликати тебе, устань, іди з ними. Але тільки те, що Я промовлятиму до тебе, те ти зробиш.</span> <span class="verse"><a name="21">21</a>І встав Валаам уранці, і осідлав свою ослицю, та й пішов із моавськими вельможами.</span> <span class="verse"><a name="22">22</a>І запалився гнів Божий, що він іде. І став Ангол Господній на дорозі за перешкоду йому, а він їде на своїй ослиці, і двоє слуг його з ним.</span> <span class="verse"><a name="23">23</a>І побачила та ослиця Господнього Ангола, що стоїть на дорозі, а витягнений меч його в руці його. І збочила ослиця з дороги, і пішла полем, а Валаам ударив ослицю, щоб збочила на дорогу.</span> <span class="verse"><a name="24">24</a>І став Ангол Господній на стежці виноградників, стіна з цієї сторони, і стіна з тієї.</span> <span class="verse"><a name="25">25</a>І побачила та ослиця Господнього Ангола, і притиснулася до стіни, та й притиснула до стіни Валаамову ногу. І він далі її бив.</span> <span class="verse"><a name="26">26</a>І Ангол Господній знов перейшов, і став у тісному місці, де нема дороги збочити ні праворуч, ні ліворуч.</span> <span class="verse"><a name="27">27</a>І побачила та ослиця Господнього Ангола і лягла під Валаамом. І запалився гнів Валаамів, і він ударив ослицю києм.</span> <span class="verse"><a name="28">28</a>І відкрив Господь уста ослиці, і сказала вона до Валаама: Що я зробила тобі, що ти оце тричі вдарив мене?</span> <span class="verse"><a name="29">29</a>І сказав Валаам до ослиці: Бо ти виставила мене на сміх. Коли б меч був у руці моїй, то тепер я забив би тебе!</span> <span class="verse"><a name="30">30</a>І сказала ослиця до Валаама: Чи ж я не ослиця твоя, що ти їздив на мені, скільки живеш, аж до цього дня? Чи ж справді звикла я робити тобі так? І він відказав: Ні!</span> <span class="verse"><a name="31">31</a>І відкрив Господь очі Валаамові, і побачив він Господнього Ангола, що стоїть на дорозі, а його витягнений меч у руці його. І схилився він, і впав на обличчя своє.</span> <span class="verse"><a name="32">32</a>І сказав до нього Ангол Господній: Нащо ти вдарив ослицю свою оце тричі? Ось я вийшов за перешкоду, бо ця дорога погибельна передо мною.</span> <span class="verse"><a name="33">33</a>І побачила мене ця ослиця, і збочила перед лицем моїм ось власне тричі. І коли б вона не збочила була перед лицем моїм, то тепер я й забив би тебе, а її позоставив би живою.</span> <span class="verse"><a name="34">34</a>І сказав Валаам до Господнього Ангола: Я згрішив, бо не знав, що ти стоїш на дорозі навпроти мене. А тепер, якщо це зле в очах твоїх, то я вернуся собі.</span> <span class="verse"><a name="35">35</a>І сказав Ангол Господній до Валаама: Іди з цими людьми, і те слово, що скажу тобі, його тільки будеш говорити. І пішов Валаам з Балаковими вельможами.</span> <span class="verse"><a name="36">36</a>І почув Балак, що прийшов Валаам, і вийшов навпроти нього до Їр-Моаву, що на границі Арнону, що на краю границі.</span> <span class="verse"><a name="37">37</a>І сказав Балак до Валаама: Чи ж справді не послав я до тебе, щоб покликати тебе, чому ж не пішов ти до мене? Чи справді я не потраплю вшанувати тебе?</span> <span class="verse"><a name="38">38</a>І сказав Валаам до Балака: Ось я прибув до тебе тепер. Чи потраплю я сказати щось? Те слово, що Бог вкладе в уста мої, його тільки я буду промовляти.</span> <span class="verse"><a name="39">39</a>І пішов Валаам із Балаком, і прибули вони до Кір'ят-Хуцоту.</span> <span class="verse"><a name="40">40</a>І приніс Балак на жертву худобу велику та худобу дрібну, і послав Валаамові та вельможам, що з ним.</span> <span class="verse"><a name="41">41</a>І сталося вранці, і взяв Балак Валаама, та й вивів його на Бамот-Баал, щоб побачив ізвідти тільки частину того народу.</span> </p></div</div></div></body></html>