<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/job/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/job">Job</a> &gt <strong>Chapter 21</strong></div><p><span class="verse"><a name="1">1</a>А Йов відповів та й сказав:</span> <span class="verse"><a name="2">2</a>Уважно послухайте слово моє, і нехай буде мені це розрадою вашою!</span> <span class="verse"><a name="3">3</a>Перетерпіть мені, а я промовлятиму, по промові ж моїй насміхатися будеш.</span> <span class="verse"><a name="4">4</a>Хіба до людини моє нарікання? Чи не мав би чого стати нетерпеливим мій дух?</span> <span class="verse"><a name="5">5</a>Оберніться до мене й жахніться, та руку на уста свої покладіть...</span> <span class="verse"><a name="6">6</a>І якщо я згадаю про це, то жахаюсь, і морозом проймається тіло моє...</span> <span class="verse"><a name="7">7</a>Чого несправедливі живуть, доживають до віку, й багатством зміцняються?</span> <span class="verse"><a name="8">8</a>Насіння їх міцно стоїть перед ними, при них, а їхні нащадки на їхніх очах...</span> <span class="verse"><a name="9">9</a>Доми їхні то спокій від страху, і над ними нема бича Божого.</span> <span class="verse"><a name="10">10</a>Спинається бик його, і не даремно, зачинає корова його, й не скидає.</span> <span class="verse"><a name="11">11</a>Вони випускають своїх молодят, як отару, а їх діти вибрикують.</span> <span class="verse"><a name="12">12</a>Вони голос здіймають при бубні та цитрі, і веселяться при звуку сопілки.</span> <span class="verse"><a name="13">13</a>Провадять в добрі свої дні, і сходять в спокої в шеол.</span> <span class="verse"><a name="14">14</a>А до Бога говорять вони: Уступися від нас, ми ж доріг Твоїх знати не хочем!</span> <span class="verse"><a name="15">15</a>Що таке Всемогутній, що будем служити Йому? І що скористаєм, як будем благати Його?</span> <span class="verse"><a name="16">16</a>Та не в їхній руці добро їхнє, далека від мене порада безбожних...</span> <span class="verse"><a name="17">17</a>Як часто світильник безбожним згасає, і приходить на них їх нещастя? Він приділює в гніві Своїм на них пастки!</span> <span class="verse"><a name="18">18</a>Вони будуть, немов та солома на вітрі, і немов та полова, що буря схопила її!</span> <span class="verse"><a name="19">19</a>Бог ховає синам його кривду Свою та нехай надолужить самому йому, і він знатиме!</span> <span class="verse"><a name="20">20</a>Нехай його очі побачать нещастя його, й бодай сам він пив гнів Всемогутнього!</span> <span class="verse"><a name="21">21</a>Яке бо старання його про родину по ньому, як для нього число його місяців вже перелічене?</span> <span class="verse"><a name="22">22</a>Чи буде хто Бога навчати знання, Його, що й небесних судитиме?</span> <span class="verse"><a name="23">23</a>Оцей в повній силі своїй помирає, увесь він спокійний та мирний,</span> <span class="verse"><a name="24">24</a>діжки його повні були молока, а мізок костей його свіжий.</span> <span class="verse"><a name="25">25</a>А цей помирає з душею огірченою, і доброго не споживав він,</span> <span class="verse"><a name="26">26</a>та порохом будуть лежати обоє вони, і черва їх покриє...</span> <span class="verse"><a name="27">27</a>Тож я знаю думки ваші й задуми, що хочете кривдити ними мене.</span> <span class="verse"><a name="28">28</a>Бож питаєте ви: Де князів дім, і де намет пробування безбожних?</span> <span class="verse"><a name="29">29</a>Тож спитайтеся тих, що дорогою йдуть, а їхніх ознак не затаюйте:</span> <span class="verse"><a name="30">30</a>що буває врятований злий в день загибелі, на день гніву відводиться в захист!</span> <span class="verse"><a name="31">31</a>Хто йому розповість у лице про дорогу його? А коли наробив, хто йому надолужить?</span> <span class="verse"><a name="32">32</a>І на кладовище буде проваджений він, і про могилу подбають...</span> <span class="verse"><a name="33">33</a>Скиби долини солодкі йому, і тягнеться кожна людина за ним, а тим, хто попереду нього, немає числа...</span> <span class="verse"><a name="34">34</a>І як ви мене потішаєте марністю, коли з ваших відповідей зостається сама тільки фальш?...</span> </p></div</div></div></body></html>