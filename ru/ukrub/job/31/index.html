<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/job/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/job">Job</a> &gt <strong>Chapter 31</strong></div><p><span class="verse"><a name="1">1</a>Умову я склав був з очима своїми, то як буду дивитись на дівчину?</span> <span class="verse"><a name="2">2</a>І зверху яка доля від Бога, чи спадщина від Всемогутнього із висот?</span> <span class="verse"><a name="3">3</a>Хіба не загибіль для кривдника, і хіба не нещастя злочинцям?</span> <span class="verse"><a name="4">4</a>Хіба ж Він не бачить дороги мої, і не лічить усі мої кроки?</span> <span class="verse"><a name="5">5</a>Якщо я ходив у марноті, і на оману спішила нога моя,</span> <span class="verse"><a name="6">6</a>то нехай на вазі справедливости зважить мене, і невинність мою Бог пізнає!</span> <span class="verse"><a name="7">7</a>Якщо збочує крок мій з дороги, і за очима моїми пішло моє серце, і до рук моїх нечисть приліпла,</span> <span class="verse"><a name="8">8</a>то нехай сію я, а їсть інший, а рослинність моя нехай вирвана буде з корінням!</span> <span class="verse"><a name="9">9</a>Якщо моє серце зваблялось до жінки чужої, і причаювався я при дверях мойого товариша,</span> <span class="verse"><a name="10">10</a>то хай меле для іншого жінка моя, і над нею нехай нахиляються інші!</span> <span class="verse"><a name="11">11</a>Бо гидота оце, й це провина підсудна,</span> <span class="verse"><a name="12">12</a>бо огонь це, який буде жерти аж до Аваддону, і вирве з корінням увесь урожай мій!...</span> <span class="verse"><a name="13">13</a>Якщо я понехтував правом свойого раба чи своєї невільниці в їх суперечці зо мною,</span> <span class="verse"><a name="14">14</a>то що я зроблю, як підійметься Бог? А коли Він приглянеться, що Йому відповім?</span> <span class="verse"><a name="15">15</a>Чи ж не Той, Хто мене учинив у нутрі, учинив і його, і Один утворив нас в утробі?</span> <span class="verse"><a name="16">16</a>Чи бажання убогих я стримував, а очі вдовицям засмучував?</span> <span class="verse"><a name="17">17</a>Чи я сам поїдав свій шматок, і з нього не їв сирота?</span> <span class="verse"><a name="18">18</a>Таж від днів молодечих моїх виростав він у мене, як в батька, і від утроби матері моєї я провадив його!</span> <span class="verse"><a name="19">19</a>Якщо бачив я гинучого без одежі, і вбрання не було в сіромахи,</span> <span class="verse"><a name="20">20</a>чи ж не благословляли мене його стегна, і руном овечок моїх він не грівся?</span> <span class="verse"><a name="21">21</a>Якщо на сироту я порушував руку свою, коли бачив у брамі собі допомогу,</span> <span class="verse"><a name="22">22</a>хай рамено моє відпаде від свойого плеча, а рука моя від суглобу свого нехай буде відламана!</span> <span class="verse"><a name="23">23</a>Бо острах на мене нещастя від Бога, а перед величчям Його я не можу встояти...</span> <span class="verse"><a name="24">24</a>Чи я золото клав за надію собі, чи до щирого золота я говорив: Ти, безпеко моя?</span> <span class="verse"><a name="25">25</a>Чи тішився я, що велике багатство моє, й що рука моя стільки надбала?</span> <span class="verse"><a name="26">26</a>Коли бачив я сонце, як сяє воно, а місяць велично пливе,</span> <span class="verse"><a name="27">27</a>то коли б потаємно повабилось серце моє, і цілунки рукою я їм посилав,</span> <span class="verse"><a name="28">28</a>це так само провина підсудна була б, бо відрікся б я Бога Всевишнього!</span> <span class="verse"><a name="29">29</a>Чи я тішивсь упадком свойого ненависника, чи порушувавсь я, коли зло спотикало його?</span> <span class="verse"><a name="30">30</a>Таки ні, не давав я на гріх піднебіння свого, щоб прокляттям жадати душі його.</span> <span class="verse"><a name="31">31</a>Хіба люди намету мого не казали: Хто покаже такого, хто з м'яса його не наситився?</span> <span class="verse"><a name="32">32</a>Чужинець на вулиці не ночував, я двері свої відчиняв подорожньому.</span> <span class="verse"><a name="33">33</a>Чи ховав свої прогріхи я, як людина, щоб у своєму нутрі затаїти провину свою?</span> <span class="verse"><a name="34">34</a>Бо тоді я боявся б великого натовпу, і сором від родів жахав би мене, я мовчав би, й з дверей не виходив...</span> <span class="verse"><a name="35">35</a>О, якби мене вислухав хто! Оце підпис моєї руки: Нехай Всемогутній мені відповість, а ось звій, зо скаргою, що його написав мій противник...</span> <span class="verse"><a name="36">36</a>Чи ж я не носив би його на своєму плечі, не обвинувся б ним, як вінками?</span> <span class="verse"><a name="37">37</a>Число кроків своїх я представлю йому; мов до князя, наближусь до нього.</span> <span class="verse"><a name="38">38</a>Якщо проти мене голосить земля моя, й її борозни плачуть із нею,</span> <span class="verse"><a name="39">39</a>якщо без грошей я їв плоди її, а її власника я стогнати примушував,</span> <span class="verse"><a name="40">40</a>то замість пшениці хай виросте терен, а замість ячменю кукіль!... Слова Йова скінчилися.</span> </p></div</div></div></body></html>