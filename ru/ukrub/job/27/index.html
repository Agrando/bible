<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/job/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/job">Job</a> &gt <strong>Chapter 27</strong></div><p><span class="verse"><a name="1">1</a>І Йов далі вів мову свою та й казав:</span> <span class="verse"><a name="2">2</a>Як живий Бог, відкинув Він право моє, і душу мою засмутив Всемогутній,</span> <span class="verse"><a name="3">3</a>і як довго в мені ще душа моя, і дух Божий у ніздрях моїх,</span> <span class="verse"><a name="4">4</a>неправди уста мої не говоритимуть, а язик мій не скаже омани!</span> <span class="verse"><a name="5">5</a>Борони мене, Боже, признати вас за справедливих! Доки я не помру, своєї невинности я не відкину від себе,</span> <span class="verse"><a name="6">6</a>за свою справедливість тримаюся міцно, й її не пущу, моє серце не буде ганьбити ні одного з днів моїх,</span> <span class="verse"><a name="7">7</a>нехай буде мій ворог немов той безбожник, а хто повстає проти мене як кривдник!</span> <span class="verse"><a name="8">8</a>Яка ж бо надія лукавому, коли відірве, коли візьме Бог душу його?</span> <span class="verse"><a name="9">9</a>Чи Бог вислухає його крик, коли прийде на нього нещастя?</span> <span class="verse"><a name="10">10</a>Чи буде втішатися він Всемогутнім? Буде кликати Бога за кожного часу?</span> <span class="verse"><a name="11">11</a>Я вас буду навчати про Божую руку, що є у Всемогутнього я не сховаю,</span> <span class="verse"><a name="12">12</a>таж самі ви це бачили всі, то чого ж нісенітниці плещете?</span> <span class="verse"><a name="13">13</a>Така доля людини безбожної, це спадщина насильників, що отримають від Всемогутнього:</span> <span class="verse"><a name="14">14</a>Як розмножаться діти його то хіба для меча, а нащадки його не наситяться хлібом!</span> <span class="verse"><a name="15">15</a>Позосталих по нім моровиця сховає, і вдовиці його не заплачуть...</span> <span class="verse"><a name="16">16</a>Якщо накопичить він срібла, немов того пороху, і наготує одежі, як глини,</span> <span class="verse"><a name="17">17</a>то він наготує, а праведний вдягне, а срібло невинний поділить...</span> <span class="verse"><a name="18">18</a>Він будує свій дім, як та міль, й як той сторож, що ставить собі куреня,</span> <span class="verse"><a name="19">19</a>він лягає багатим, та більше не зробить того: свої очі відкриє й немає його...</span> <span class="verse"><a name="20">20</a>Страхіття досягнуть його, мов вода, вночі буря украде його,</span> <span class="verse"><a name="21">21</a>східній вітер його понесе і минеться, і бурею схопить його з його місця...</span> <span class="verse"><a name="22">22</a>Оце все Він кине на нього, і не змилосердиться, і від руки Його мусить той спішно втікати!</span> <span class="verse"><a name="23">23</a>Своїми долонями сплесне над ним, і свисне над ним з свого місця...</span> </p></div</div></div></body></html>