<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/job/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/job">Job</a> &gt <strong>Chapter 9</strong></div><p><span class="verse"><a name="1">1</a>А Йов відповів та й сказав:</span> <span class="verse"><a name="2">2</a>Справді пізнав я, що так... Та як оправдатись людині земній перед Богом?</span> <span class="verse"><a name="3">3</a>Якщо вона схоче на прю стати з Ним, Він відповіді їй не дасть ні на одне із тисячі скаржень...</span> <span class="verse"><a name="4">4</a>Він мудрого серця й могутньої сили; хто був проти Нього упертий і цілим зостався?</span> <span class="verse"><a name="5">5</a>Він гори зриває, й не знають вони, що в гніві Своїм Він їх перевернув.</span> <span class="verse"><a name="6">6</a>Він землю трясе з її місця, і стовпи її трусяться.</span> <span class="verse"><a name="7">7</a>Він сонцеві скаже, й не сходить воно, і Він запечатує зорі.</span> <span class="verse"><a name="8">8</a>Розтягує небо Він Сам, і ходить по морських висотах,</span> <span class="verse"><a name="9">9</a>Він Воза створив, Оріона та Волосожара, та зорі південні.</span> <span class="verse"><a name="10">10</a>Він чинить велике та недослідиме, предивне, якому немає числа!...</span> <span class="verse"><a name="11">11</a>Ось Він надо мною проходить, та я не побачу, і Він перейде, а я не приглянусь до Нього...</span> <span class="verse"><a name="12">12</a>Ось Він схопить кого, хто заверне Його, хто скаже Йому: що Ти робиш?</span> <span class="verse"><a name="13">13</a>Бог гніву Свойого не спинить, під Ним гнуться Рагавові помічники,</span> <span class="verse"><a name="14">14</a>що ж тоді відповім я Йому? Які я слова підберу проти Нього,</span> <span class="verse"><a name="15">15</a>я, який коли б був справедливий, то не відповідав би, я, що благаю свойого Суддю?</span> <span class="verse"><a name="16">16</a>Коли б я взивав, а Він мені відповідь дав, не повірю, що вчув би мій голос,</span> <span class="verse"><a name="17">17</a>Він, що бурею може розтерти мене та помножити рани мої безневинно...</span> <span class="verse"><a name="18">18</a>Не дає Він мені й звести духа мого, бо мене насичає гіркотою.</span> <span class="verse"><a name="19">19</a>Коли ходить про силу, то Він Всемогутній, коли ж ходить про суд, хто посвідчить мені?</span> <span class="verse"><a name="20">20</a>Якщо б справедливим я був, то осудять мене мої уста, якщо я безневинний, то вчинять мене винуватим...</span> <span class="verse"><a name="21">21</a>Я невинний, проте своєї душі я не знаю, і не радий життям своїм я...</span> <span class="verse"><a name="22">22</a>Це одне, а тому я кажу: невинного як і лукавого Він вигубляє...</span> <span class="verse"><a name="23">23</a>Якщо нагло бич смерть заподіює, Він з проби невинних сміється...</span> <span class="verse"><a name="24">24</a>У руку безбожного дана земля, та Він лиця суддів її закриває... Як не Він, тоді хто?</span> <span class="verse"><a name="25">25</a>А дні мої стали швидкіші, як той скороход, повтікали, не бачили доброго,</span> <span class="verse"><a name="26">26</a>проминули, немов ті човни очеретяні, мов орел, що несеться на здобич...</span> <span class="verse"><a name="27">27</a>Якщо я скажу: Хай забуду своє нарікання, хай зміню я обличчя своє й підбадьорюся,</span> <span class="verse"><a name="28">28</a>то боюся всіх смутків своїх, і я знаю, що Ти не очистиш мене...</span> <span class="verse"><a name="29">29</a>Все одно буду я винуватий, то нащо надармо я мучитися буду?</span> <span class="verse"><a name="30">30</a>Коли б я умився сніговою водою, і почистив би лугом долоні свої,</span> <span class="verse"><a name="31">31</a>то й тоді Ти до гробу опустиш мене, і учинить бридким мене одіж моя...</span> <span class="verse"><a name="32">32</a>Бо Він не людина, як я, й Йому відповіді я не дам, і не підемо разом на суд,</span> <span class="verse"><a name="33">33</a>поміж нами нема посередника, що поклав би на нас на обох свою руку...</span> <span class="verse"><a name="34">34</a>Нехай забере Він від мене Свойого бича, Його ж страх хай мене не жахає,</span> <span class="verse"><a name="35">35</a>тоді буду казати, й не буду боятись Його, бо я не такий сам з собою!...</span> </p></div</div></div></body></html>