<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/job/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/job">Job</a> &gt <strong>Chapter 34</strong></div><p><span class="verse"><a name="1">1</a>І говорив Елігу та й сказав:</span> <span class="verse"><a name="2">2</a>Слухайте, мудрі, слова ці мої, ви ж, розважні, почуйте мене!</span> <span class="verse"><a name="3">3</a>Бо ухо слова випробовує, а піднебіння їжу куштує.</span> <span class="verse"><a name="4">4</a>Виберім право собі, між собою пізнаймо, що добре.</span> <span class="verse"><a name="5">5</a>Бо Йов говорив: Я був справедливий, та відкинув Бог право моє.</span> <span class="verse"><a name="6">6</a>Чи буду неправду казати за право своє? Без вини небезпечна стріла моя...</span> <span class="verse"><a name="7">7</a>Чи є такий муж, як цей Йов, що п'є глузування, як воду,</span> <span class="verse"><a name="8">8</a>і товаришує з злочинцями, і ходить з людьми беззаконними?</span> <span class="verse"><a name="9">9</a>Бо він каже: Нема людині користи, коли її Бог уподобає.</span> <span class="verse"><a name="10">10</a>Тож вислухайте, ви розумні, мене: Бог далекий від несправедливости, і Всемогутній від кривди!</span> <span class="verse"><a name="11">11</a>Бо за чином людини Він їй надолужить, і згідно з своєю дорогою знайде людина заплату!</span> <span class="verse"><a name="12">12</a>Тож поправді, не чинить Бог несправедливого, і Всемогутній не скривлює права.</span> <span class="verse"><a name="13">13</a>Хто землю довірив Йому, і хто на Нього вселенну поклав?</span> <span class="verse"><a name="14">14</a>Коли б Він до Себе забрав Своє серце, Свій дух, і Свій подих до Себе забрав,</span> <span class="verse"><a name="15">15</a>всяке тіло погинуло б вмить, а людина повернулася б на порох!...</span> <span class="verse"><a name="16">16</a>Коли маєш ти розум, послухай же це, почуй голос оцих моїх слів:</span> <span class="verse"><a name="17">17</a>Хіба стримувати може ненависник право? І хіба осудити ти зможеш Всеправедного?</span> <span class="verse"><a name="18">18</a>Хіба можна сказати цареві: Негідний, а вельможним: Безбожний?</span> <span class="verse"><a name="19">19</a>Таж Він не звертає уваги на зверхників, і не вирізнює можного перед убогим, бо всі вони чин Його рук,</span> <span class="verse"><a name="20">20</a>за хвилину вони помирають, опівночі... Доторкнеться Він можних і гинуть вони, сильний усунений буде рукою не людською.</span> <span class="verse"><a name="21">21</a>Бо очі Його на дорогах людини, і Він бачить всі кроки її,</span> <span class="verse"><a name="22">22</a>немає темноти, немає і темряви, де б злочинці сховались.</span> <span class="verse"><a name="23">23</a>Бо людині Він не призначає означений час, щоб ходила до Бога на суд.</span> <span class="verse"><a name="24">24</a>Він сильних ламає без досліду, і ставить на місце їх інших.</span> <span class="verse"><a name="25">25</a>Бож знає Він їхні діла, оберне вночі і почавлені будуть!</span> <span class="verse"><a name="26">26</a>Як несправедливих уразить Він їх, на видному місці,</span> <span class="verse"><a name="27">27</a>за те, що вони відступили від Нього, і не розуміли доріг Його всіх,</span> <span class="verse"><a name="28">28</a>щоб зойк сіромахи спровадити до Нього, бо Він чує благання пригнічених.</span> <span class="verse"><a name="29">29</a>Коли Він заспокоїть, то хто винуватити буде? Коли Він закриє лице, хто побачить Його? А це робиться і над народом, і над людиною разом,</span> <span class="verse"><a name="30">30</a>щоб не панував чоловік нечестивий із тих, що правлять за пастку народові.</span> <span class="verse"><a name="31">31</a>Бо Богові треба отак говорити: Несу я заслужене, злого робити не буду!</span> <span class="verse"><a name="32">32</a>Чого я не бачу, навчи Ти мене; коли кривду зробив я, то більше не буду чинити!</span> <span class="verse"><a name="33">33</a>Чи на думку твою надолужить Він це, бо відкинув ти те? Бо вибереш ти, а не я, а що знаєш, кажи!</span> <span class="verse"><a name="34">34</a>Мені скажуть розумні та муж мудрий, який мене слухає:</span> <span class="verse"><a name="35">35</a>Йов говорить немудро, а слова його без розуміння.</span> <span class="verse"><a name="36">36</a>О, коли б Йов досліджений був аж навіки за відповіді, як злі люди,</span> <span class="verse"><a name="37">37</a>бо він додає до свойого гріха ще провину, між нами він плеще в долоні та множить на Бога промови свої...</span> </p></div</div></div></body></html>