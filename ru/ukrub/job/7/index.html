<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/job/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/job">Job</a> &gt <strong>Chapter 7</strong></div><p><span class="verse"><a name="1">1</a>Хіба чоловік на землі не на службі військовій? І його дні як дні наймита!...</span> <span class="verse"><a name="2">2</a>Як раб, спрагнений тіні, і як наймит чекає заплати за працю свою,</span> <span class="verse"><a name="3">3</a>так місяці марности дано в спадок мені, та ночі терпіння мені відлічили...</span> <span class="verse"><a name="4">4</a>Коли я кладусь, то кажу: Коли встану? І тягнеться вечір, і перевертання із боку на бік їм до ранку...</span> <span class="verse"><a name="5">5</a>Зодяглось моє тіло червою та струпами в поросі, шкіра моя затверділа й бридка...</span> <span class="verse"><a name="6">6</a>А дні мої стали швидчіші за ткацького човника, і в марнотній надії минають вони...</span> <span class="verse"><a name="7">7</a>Пам'ятай, що життя моє вітер, моє око вже більш не побачить добра...</span> <span class="verse"><a name="8">8</a>Не побачить мене око того, хто бачив мене, Твої очі поглянуть на мене та немає мене...</span> <span class="verse"><a name="9">9</a>Як хмара зникає й проходить, так хто сходить в шеол, не виходить,</span> <span class="verse"><a name="10">10</a>не вертається вже той до дому свого, та й його не пізнає вже місце його...</span> <span class="verse"><a name="11">11</a>Тож не стримаю я своїх уст, говоритиму в утиску духа свого, нарікати я буду в гіркоті своєї душі:</span> <span class="verse"><a name="12">12</a>Чи я море чи морська потвора, що Ти надо мною сторожу поставив?</span> <span class="verse"><a name="13">13</a>Коли я кажу: Нехай постіль потішить мене, хай думки мої ложе моє забере,</span> <span class="verse"><a name="14">14</a>то Ти снами лякаєш мене, і видіннями страшиш мене...</span> <span class="verse"><a name="15">15</a>І душа моя прагне задушення, смерти хочуть мої кості.</span> <span class="verse"><a name="16">16</a>Я обридив життям... Не повіки ж я житиму!... Відпусти ж Ти мене, бо марнота оці мої дні!...</span> <span class="verse"><a name="17">17</a>Що таке чоловік, що його Ти підносиш, що серце Своє прикладаєш до нього?</span> <span class="verse"><a name="18">18</a>Ти щоранку за ним назираєш, щохвилі його Ти досліджуєш...</span> <span class="verse"><a name="19">19</a>Як довго від мене ще Ти не відвернешся, не пустиш мене проковтнути хоч слину свою?</span> <span class="verse"><a name="20">20</a>Я згрішив... Що ж я маю робити, о Стороже людський? Чому Ти поклав мене ціллю для Себе, і я стався собі тягарем?</span> <span class="verse"><a name="21">21</a>І чому Ти не простиш мойого гріха, і не відкинеш провини моєї? А тепер я до пороху ляжу, і Ти будеш шукати мене, та немає мене...</span> </p></div</div></div></body></html>