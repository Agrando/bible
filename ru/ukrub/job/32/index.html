<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/job/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/job">Job</a> &gt <strong>Chapter 32</strong></div><p><span class="verse"><a name="1">1</a>І перестали ті троє мужів відповідати Йову, бо він був справедливий в очах своїх.</span> <span class="verse"><a name="2">2</a>І запалився гнів Елігу, сина Барах'їлового, бузянина, з роду Рамового, на Йова запалився гнів його за те, що той уважав душу свою справедливішою за Бога.</span> <span class="verse"><a name="3">3</a>Також на трьох приятелів його запалився його гнів за те, що не знайшли вони відповіді, а зробили тільки Йова винним.</span> <span class="verse"><a name="4">4</a>А Елігу вичікував Йова та їх із словами, бо вони були старші віком за нього.</span> <span class="verse"><a name="5">5</a>І побачив Елігу, що нема належної відповіді в устах тих трьох людей, і запалився його гнів!</span> <span class="verse"><a name="6">6</a>І відповів бузянин Елігу, син Барах'їлів, та й сказав: Молодий я літами, ви ж старші, тому то я стримувався та боявся знання своє висловити вам.</span> <span class="verse"><a name="7">7</a>Я подумав: Хай вік промовляє, і хай розуму вчить многоліття!</span> <span class="verse"><a name="8">8</a>Справді, дух він у людині, та Всемогутнього подих їх мудрими чинить.</span> <span class="verse"><a name="9">9</a>Многолітні не завжди розумні, і не все розуміються в праві старі.</span> <span class="verse"><a name="10">10</a>Тому я кажу: Послухай мене, хай знання своє висловлю й я!</span> <span class="verse"><a name="11">11</a>Тож слів ваших вичікував я, наставляв свої уші до вашої мудрости, поки справу ви дослідите.</span> <span class="verse"><a name="12">12</a>І я приглядався до вас, й ось немає між вами, хто б Йову довів, хто б відповідь дав на слова його!</span> <span class="verse"><a name="13">13</a>Щоб ви не сказали: Ми мудрість знайшли: не людина, а Бог переможе його!</span> <span class="verse"><a name="14">14</a>Не на мене слова він скеровував, і я не відповім йому мовою вашою.</span> <span class="verse"><a name="15">15</a>Полякались вони, вже не відповідають, не мають вже слів...</span> <span class="verse"><a name="16">16</a>Я чекав, що не будуть вони говорити, що спинились, не відповідають уже.</span> <span class="verse"><a name="17">17</a>Відповім також я свою частку, і висловлю й я свою думку.</span> <span class="verse"><a name="18">18</a>Бо я повний словами, дух мойого нутра докучає мені...</span> <span class="verse"><a name="19">19</a>Ось утроба моя, мов вино невідкрите, вона тріскається, як нові бурдюки!</span> <span class="verse"><a name="20">20</a>Нехай я скажу й буде легше мені, нехай уста відкрию свої й відповім!</span> <span class="verse"><a name="21">21</a>На особу не буду уваги звертати, не буду підлещуватись до людини,</span> <span class="verse"><a name="22">22</a>бо не вмію підлещуватись! Коли ж ні, нехай зараз візьме мене мій Творець!</span> </p></div</div></div></body></html>