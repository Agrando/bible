<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/job/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/job">Job</a> &gt <strong>Chapter 28</strong></div><p><span class="verse"><a name="1">1</a>Отож, має срібло своє джерело, і є місце для золота, де його чистять,</span> <span class="verse"><a name="2">2</a>залізо береться із пороху, з каменя мідь виплавляється.</span> <span class="verse"><a name="3">3</a>Людина кладе для темноти кінця, і докраю досліджує все, і шукає каміння у темряві та в смертній тіні:</span> <span class="verse"><a name="4">4</a>ламає в копальні далеко від мешканця; забуті ногою людини, висять місця, віддалені від чоловіка.</span> <span class="verse"><a name="5">5</a>Земля хліб із неї походить, а під нею порито, немов би огнем,</span> <span class="verse"><a name="6">6</a>місце сапфіру каміння її, й порох золота в ній.</span> <span class="verse"><a name="7">7</a>Стежка туди не знає її хижий птах, її око орлине не бачило,</span> <span class="verse"><a name="8">8</a>не ступала по ній молода звірина, не ходив нею лев.</span> <span class="verse"><a name="9">9</a>Чоловік свою руку по кремінь витягує, гори від кореня перевертає,</span> <span class="verse"><a name="10">10</a>пробиває у скелях канали, і все дороге бачить око його!</span> <span class="verse"><a name="11">11</a>Він загачує ріки від виливу, а заховані речі виводить на світло.</span> <span class="verse"><a name="12">12</a>Та де мудрість знаходиться, і де місце розуму?</span> <span class="verse"><a name="13">13</a>Людина не знає ціни їй, і вона у країні живих не знаходиться.</span> <span class="verse"><a name="14">14</a>Безодня говорить: Вона не в мені! і море звіщає: Вона не зо мною!</span> <span class="verse"><a name="15">15</a>Щирого золота дати за неї не можна, і не важиться срібло ціною за неї.</span> <span class="verse"><a name="16">16</a>Не важать за неї офірського золота, ні дорогого оніксу й сапфіру.</span> <span class="verse"><a name="17">17</a>Золото й скло не рівняються в вартості їй, і її не зміняти на посуд із щирого золота.</span> <span class="verse"><a name="18">18</a>Коралі й кришталь і не згадуються, а набуток премудрости ліпший за перли!</span> <span class="verse"><a name="19">19</a>Не рівняється їй етіопський топаз, і не важиться золото щире за неї.</span> <span class="verse"><a name="20">20</a>А мудрість ізвідки проходить, і де місце розуму?</span> <span class="verse"><a name="21">21</a>Бо вона від очей усього живого захована, і від птаства небесного скрита вона.</span> <span class="verse"><a name="22">22</a>Аваддон той і смерть промовляють: Ушима своїми ми чули про неї лиш чутку!</span> <span class="verse"><a name="23">23</a>Тільки Бог розуміє дорогу її, й тільки Він знає місце її!</span> <span class="verse"><a name="24">24</a>Бо Він аж на кінці землі придивляється, бачить під небом усім.</span> <span class="verse"><a name="25">25</a>Коли Він чинив вагу вітрові, а воду утворював мірою,</span> <span class="verse"><a name="26">26</a>коли Він уставу складав для дощу та дороги для блискавки грому,</span> <span class="verse"><a name="27">27</a>тоді Він побачив її та про неї повів, міцно поставив її та її дослідив!</span> <span class="verse"><a name="28">28</a>І сказав Він людині тоді: Таж страх Господній це мудрість, а відступ від злого це розум!</span> </p></div</div></div></body></html>