<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/job/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/job">Job</a> &gt <strong>Chapter 19</strong></div><p><span class="verse"><a name="1">1</a>А Йов відповів та й сказав:</span> <span class="verse"><a name="2">2</a>Аж доки смутити ви будете душу мою, та душити словами мене?</span> <span class="verse"><a name="3">3</a>Десять раз це мене ви соромите, гнобити мене не стидаєтесь!...</span> <span class="verse"><a name="4">4</a>Якщо справді зблудив я, то мій гріх при мені позостане.</span> <span class="verse"><a name="5">5</a>Чи ви величаєтесь справді над мною, і виказуєте мою ганьбу на мене?</span> <span class="verse"><a name="6">6</a>Знайте тоді, що Бог скривдив мене, і тенета Свої розточив надо мною!</span> <span class="verse"><a name="7">7</a>Ось ґвалт! я кричу, та не відповідає ніхто, голошу, та немає суду!...</span> <span class="verse"><a name="8">8</a>Він дорогу мою оточив і я не перейду, Він поклав на стежки мої темряву!</span> <span class="verse"><a name="9">9</a>Він стягнув з мене славу мою і вінця зняв мені з голови!</span> <span class="verse"><a name="10">10</a>Звідусіль Він ламає мене, і я йду, надію мою, як те дерево, вивернув Він...</span> <span class="verse"><a name="11">11</a>І на мене Свій гнів запалив, і зарахував Він мене до Своїх ворогів:</span> <span class="verse"><a name="12">12</a>полки Його разом приходять, і торують на мене дорогу свою, і таборують навколо намету мого...</span> <span class="verse"><a name="13">13</a>Віддалив Він від мене братів моїх, а знайомі мої почужіли для мене,</span> <span class="verse"><a name="14">14</a>мої ближні відстали, і забули про мене знайомі мої...</span> <span class="verse"><a name="15">15</a>Мешканці дому мого, і служниці мої за чужого вважають мене, чужаком я став в їхніх очах...</span> <span class="verse"><a name="16">16</a>Я кличу свойого раба і він відповіді не дає, хоч своїми устами благаю його...</span> <span class="verse"><a name="17">17</a>Мій дух став бридкий для моєї дружини, а мій запах синам моєї утроби...</span> <span class="verse"><a name="18">18</a>Навіть діти малі зневажають мене, коли я встаю, то глузують із мене...</span> <span class="verse"><a name="19">19</a>Мої всі повірники бридяться мною, а кого я кохав обернулись на мене...</span> <span class="verse"><a name="20">20</a>До шкіри моєї й до тіла мого приліпилися кості мої, ще біля зубів лиш зосталася шкіра моя...</span> <span class="verse"><a name="21">21</a>Змилуйтеся надо мною, о, змилуйтеся надо мною ви, ближні мої, бо Божа рука доторкнулась мене!...</span> <span class="verse"><a name="22">22</a>Чого ви мене переслідуєте, немов Бог, і не насичуєтесь моїм тілом?</span> <span class="verse"><a name="23">23</a>О, коли б записати слова мої, о, коли б були в книжці вони позазначувані,</span> <span class="verse"><a name="24">24</a>коли б рильцем залізним та оливом в скелі навіки вони були витесані!</span> <span class="verse"><a name="25">25</a>Та я знаю, що мій Викупитель живий, і останнього дня Він підійме із пороху</span> <span class="verse"><a name="26">26</a>цю шкіру мою, яка розпадається, і з тіла свойого я Бога побачу,</span> <span class="verse"><a name="27">27</a>сам я побачу Його, й мої очі побачать, а не очі чужі... Тануть нирки мої в моїм нутрі!...</span> <span class="verse"><a name="28">28</a>Коли скажете ви: Нащо будемо гнати його, коли корень справи знаходиться в ньому!</span> <span class="verse"><a name="29">29</a>то побійтесь меча собі ви, бо гнів за провину то меч, щоб ви знали, що є ще Суддя!...</span> </p></div</div></div></body></html>