<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/matt/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/matt">Matthew</a> &gt <strong>Chapter 27</strong></div><p><span class="verse"><a name="1">1</a>А коли настав ранок, усі первосвященики й старші народу зібрали нараду супроти Ісуса, щоб Йому заподіяти смерть.</span> <span class="verse"><a name="2">2</a>І, зв'язавши Його, повели, та й Понтію Пилату намісникові віддали.</span> <span class="verse"><a name="3">3</a>Тоді Юда, що видав Його, як побачив, що Його засудили, розкаявся, і вернув тридцять срібняків первосвященикам і старшим,</span> <span class="verse"><a name="4">4</a>та й сказав: Я згрішив, невинну кров видавши. Вони ж відказали: А нам що до того? Дивись собі сам...</span> <span class="verse"><a name="5">5</a>І, кинувши в храм срібняки, відійшов, а потому пішов, та й повісився...</span> <span class="verse"><a name="6">6</a>А первосвященики, як взяли срібняки, то сказали: Цього не годиться покласти до сховку церковного, це ж бо заплата за кров.</span> <span class="verse"><a name="7">7</a>А порадившись, купили на них поле ганчарське, щоб мандрівників ховати,</span> <span class="verse"><a name="8">8</a>чому й зветься те поле полем крови аж до сьогодні.</span> <span class="verse"><a name="9">9</a>Тоді справдилось те, що сказав був пророк Єремія, промовляючи: І взяли вони тридцять срібняків, заплату Оціненого, що Його оцінили сини Ізраїлеві,</span> <span class="verse"><a name="10">10</a>і дали їх за поле ганчарське, як Господь наказав був мені.</span> <span class="verse"><a name="11">11</a>Ісус же став перед намісником. І намісник Його запитав і сказав: Чи Ти Цар Юдейський? Ісус же йому відказав: Ти кажеш.</span> <span class="verse"><a name="12">12</a>Коли ж первосвященики й старші Його винуватили, Він нічого на те не відказував.</span> <span class="verse"><a name="13">13</a>Тоді каже до Нього Пилат: Чи не чуєш, як багато на Тебе свідкують?</span> <span class="verse"><a name="14">14</a>А Він ні на одне слово йому не відказував, так що намісник був дуже здивований.</span> <span class="verse"><a name="15">15</a>Мав же намісник звичай відпускати на свято народові в'язня одного, котрого хотіли вони.</span> <span class="verse"><a name="16">16</a>Був тоді в'язень відомий, що звався Варавва.</span> <span class="verse"><a name="17">17</a>І, як зібрались вони, то сказав їм Пилат: Котрого бажаєте, щоб я вам відпустив: Варавву, чи Ісуса, що зветься Христос?</span> <span class="verse"><a name="18">18</a>Бо він знав, що Його через заздрощі видали.</span> <span class="verse"><a name="19">19</a>Коли ж він сидів на суддевім сидінні, його дружина прислала сказати йому: Нічого не май з отим Праведником, бо сьогодні вві сні я багато терпіла з-за Нього...</span> <span class="verse"><a name="20">20</a>А первосвященики й старші попідмовляли народ, щоб просити за Варавву, а Ісусові смерть заподіяти.</span> <span class="verse"><a name="21">21</a>Намісник тоді відповів і сказав їм: Котрого ж із двох ви бажаєте, щоб я вам відпустив? Вони ж відказали: Варавву.</span> <span class="verse"><a name="22">22</a>Пилат каже до них: А що ж маю зробити з Ісусом, що зветься Христос? Усі закричали: Нехай розп'ятий буде!...</span> <span class="verse"><a name="23">23</a>А намісник спитав: Яке ж зло Він зробив? Вони ж зачали ще сильніше кричати й казати: Нехай розп'ятий буде!</span> <span class="verse"><a name="24">24</a>І, як побачив Пилат, що нічого не вдіє, а неспокій ще більший стається, набрав він води, та й перед народом умив свої руки й сказав: Я невинний у крові Його! Самі ви побачите...</span> <span class="verse"><a name="25">25</a>А ввесь народ відповів і сказав: На нас Його кров і на наших дітей!...</span> <span class="verse"><a name="26">26</a>Тоді відпустив їм Варавву, а Ісуса, збичувавши, він видав, щоб розп'ятий був.</span> <span class="verse"><a name="27">27</a>Тоді то намісникові вояки, до преторія взявши Ісуса, зібрали на Нього ввесь відділ.</span> <span class="verse"><a name="28">28</a>І, роздягнувши Його, багряницю наділи на Нього.</span> <span class="verse"><a name="29">29</a>І, сплівши з тернини вінка, поклали Йому на голову, а тростину в правицю Його. І, навколішки падаючи перед Ним, сміялися з Нього й казали: Радій, Царю Юдейський!</span> <span class="verse"><a name="30">30</a>І, плювавши на Нього, хапали тростину, та й по голові Його били...</span> <span class="verse"><a name="31">31</a>А коли назнущалися з Нього, зняли з Нього плаща, і зодягнули в одежу Його. І повели Його на розп'яття.</span> <span class="verse"><a name="32">32</a>А виходячи, стріли одного кірінеянина, Симон на ймення, його змусили нести для Нього хреста.</span> <span class="verse"><a name="33">33</a>І, прибувши на місце, що зветься Голгофа, цебто сказати Череповище,</span> <span class="verse"><a name="34">34</a>дали Йому пити вина, із гіркотою змішаного, та, покуштувавши, Він пити не схотів.</span> <span class="verse"><a name="35">35</a>А розп'явши Його, вони поділили одежу Його, кинувши жереба.</span> <span class="verse"><a name="36">36</a>І, посідавши, стерегли Його там.</span> <span class="verse"><a name="37">37</a>І напис провини Його помістили над Його головою: Це Ісус, Цар Юдейський.</span> <span class="verse"><a name="38">38</a>Тоді розп'ято з Ним двох розбійників: одного праворуч, а одного ліворуч.</span> <span class="verse"><a name="39">39</a>А хто побіч проходив, Його лихословили та головами своїми хитали,</span> <span class="verse"><a name="40">40</a>і казали: Ти, що храма руйнуєш та за три дні будуєш, спаси Самого Себе! Коли Ти Божий Син, то зійди з хреста!</span> <span class="verse"><a name="41">41</a>Так само ж і первосвященики з книжниками та старшими, насміхаючися, говорили:</span> <span class="verse"><a name="42">42</a>Він інших спасав, а Самого Себе не може спасти! Коли Цар Він Ізраїлів, нехай зійде тепер із хреста, і ми повіримо Йому!</span> <span class="verse"><a name="43">43</a>Покладав Він надію на Бога, нехай Той Його тепер визволить, якщо Він угодний Йому. Бо Він говорив: Я Син Божий...</span> <span class="verse"><a name="44">44</a>Також насміхалися з Нього й розбійники, що з Ним були розп'яті.</span> <span class="verse"><a name="45">45</a>А від години шостої аж до години дев'ятої темрява сталась по цілій землі!</span> <span class="verse"><a name="46">46</a>А коло години дев'ятої скрикнув Ісус гучним голосом, кажучи: Елі, Елі, лама савахтані? цебто: Боже Мій, Боже Мій, нащо Мене Ти покинув?...</span> <span class="verse"><a name="47">47</a>Дехто ж із тих, що стояли там, це почули й казали, що Він кличе Іллю.</span> <span class="verse"><a name="48">48</a>А один із них зараз побіг і взяв губку та, оцтом її наповнивши, настромив на тростину й давав Йому пити.</span> <span class="verse"><a name="49">49</a>Інші казали: Чекай но, побачмо, чи прийде Ілля визволяти Його.</span> <span class="verse"><a name="50">50</a>А Ісус знову голосом гучним іскрикнув, і духа віддав...</span> <span class="verse"><a name="51">51</a>І ось завіса у храмі роздерлась надвоє від верху аж додолу, і земля потряслася, і зачали розпадатися скелі,</span> <span class="verse"><a name="52">52</a>і повідкривались гроби, і повставало багато тіл спочилих святих,</span> <span class="verse"><a name="53">53</a>а з гробів повиходивши, по Його воскресенні, до міста святого ввійшли, і багатьом із'явились.</span> <span class="verse"><a name="54">54</a>А сотник та ті, що Ісуса з ним стерегли, як землетруса побачили, і те, що там сталося, налякалися дуже й казали: Він був справді Син Божий!</span> <span class="verse"><a name="55">55</a>Було там багато й жінок, що дивилися здалека, і що за Ісусом прийшли з Галілеї, і Йому прислуговували.</span> <span class="verse"><a name="56">56</a>Між ними була Марія Магдалина, і Марія, мати Якова й Йосипа, і мати синів Зеведеєвих.</span> <span class="verse"><a name="57">57</a>А коли настав вечір, то прийшов муж багатий із Ариматеї, на ім'я Йосип, що й сам був навчався в Ісуса.</span> <span class="verse"><a name="58">58</a>Він прийшов до Пилата й просив тіла Ісусового. Пилат ізвелів тоді видати.</span> <span class="verse"><a name="59">59</a>І взяв Йосип Ісусове тіло, обгорнув його плащаницею чистою,</span> <span class="verse"><a name="60">60</a>і поклав його в гробі новому своїм, що був висік у скелі. До дверей гробових привалив він великого каменя, та й відійшов.</span> <span class="verse"><a name="61">61</a>Була ж там Марія Магдалина та інша Марія, що сиділи насупроти гробу.</span> <span class="verse"><a name="62">62</a>А наступного дня, що за п'ятницею, до Пилата зібралися первосвященики та фарисеї,</span> <span class="verse"><a name="63">63</a>і сказали: Пригадали ми, пане, собі, що обманець отой, як живий іще був, то сказав: По трьох днях Я воскресну.</span> <span class="verse"><a name="64">64</a>Звели ж гріб стерегти аж до третього дня, щоб учні Його не прийшли, та й не вкрали Його, і не сказали народові: Він із мертвих воскрес! І буде остання обмана гірша за першу...</span> <span class="verse"><a name="65">65</a>Відказав їм Пилат: Сторожу ви маєте, ідіть, забезпечте, як знаєте.</span> <span class="verse"><a name="66">66</a>І вони відійшли, і, запечатавши каменя, біля гробу сторожу поставили.</span> </p></div</div></div></body></html>