<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/matt/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/matt">Matthew</a> &gt <strong>Chapter 11</strong></div><p><span class="verse"><a name="1">1</a>І сталось, коли Ісус перестав навчати дванадцятьох Своїх учнів, Він звідти пішов, щоб учити, і по їхніх містах проповідувати.</span> <span class="verse"><a name="2">2</a>Прочувши ж Іван у в'язниці про дії Христові, послав через учнів своїх,</span> <span class="verse"><a name="3">3</a>щоб Його запитати: Чи Ти Той, Хто має прийти, чи чекати нам Іншого?</span> <span class="verse"><a name="4">4</a>Ісус же промовив у відповідь їм: Ідіть, і перекажіть Іванові, що ви чуєте й бачите:</span> <span class="verse"><a name="5">5</a>Сліпі прозрівають, і криві ходять, стають чистими прокажені, і чують глухі, і померлі встають, а вбогим звіщається Добра Новина...</span> <span class="verse"><a name="6">6</a>І блаженний, хто через Мене спокуси не матиме!</span> <span class="verse"><a name="7">7</a>Як вони ж відійшли, Ісус про Івана почав говорити народові: На що ви ходили в пустиню дивитися? Чи на очерет, що вітер гойдає його?</span> <span class="verse"><a name="8">8</a>Та на що ви дивитись ходили? Може на чоловіка, у м'які шати одягненого? Аджеж ті, хто носить м'яке, по палатах царських.</span> <span class="verse"><a name="9">9</a>По що ж ви ходили? Може бачити пророка? Так, кажу вам, навіть більш, як пророка.</span> <span class="verse"><a name="10">10</a>Бо це ж той, що про нього написано: Ось перед обличчя Твоє посилаю Свого посланця, який перед Тобою дорогу Твою приготує!</span> <span class="verse"><a name="11">11</a>Поправді кажу вам: Між народженими від жінок не було більшого над Івана Христителя! Та найменший у Царстві Небеснім той більший від нього!</span> <span class="verse"><a name="12">12</a>Від днів же Івана Христителя й досі Царство Небесне здобувається силою, і ті, хто вживає зусилля, хапають його.</span> <span class="verse"><a name="13">13</a>Усі бо Пророки й Закон до Івана провіщували.</span> <span class="verse"><a name="14">14</a>Коли ж хочете знати, то Ілля він, що має прийти.</span> <span class="verse"><a name="15">15</a>Хто має вуха, нехай слухає!</span> <span class="verse"><a name="16">16</a>До кого ж цей рід прирівняю? До хлоп'ят він подібний, що на ринку сидять та вигукують іншим,</span> <span class="verse"><a name="17">17</a>і кажуть: Ми вам грали, а ви не танцювали, ми співали вам жалібно, та не плакали ви...</span> <span class="verse"><a name="18">18</a>Бо прийшов був Іван, що не їв і не пив, вони ж кажуть: Він демона має.</span> <span class="verse"><a name="19">19</a>Прийшов же Син Людський, що їсть і п'є, вони ж кажуть: Чоловік ось, ласун і п'яниця, Він приятель митників і грішників. І виправдалася мудрість своїми ділами.</span> <span class="verse"><a name="20">20</a>Ісус тоді став докоряти містам, де відбулося найбільш Його чуд, що вони не покаялись:</span> <span class="verse"><a name="21">21</a>Горе тобі, Хоразіне, горе тобі, Віфсаїдо! Бо коли б то в Тирі й Сидоні були відбулися ті чуда, що сталися в вас, то давно б вони каялися в волосяниці та в попелі.</span> <span class="verse"><a name="22">22</a>Але кажу вам: Легше буде дня судного Тиру й Сидону, ніж вам!</span> <span class="verse"><a name="23">23</a>А ти, Капернауме, що до неба піднісся, аж до аду ти зійдеш. Бо коли б у Содомі були відбулися ті чуда, що в тобі вони стались, то лишився б він був по сьогоднішній день.</span> <span class="verse"><a name="24">24</a>Але кажу вам, що содомській землі буде легше дня судного, аніж тобі!...</span> <span class="verse"><a name="25">25</a>Того часу, навчаючи, промовив Ісус: Прославляю Тебе, Отче, Господи неба й землі, що втаїв Ти оце від премудрих і розумних, та його немовлятам відкрив.</span> <span class="verse"><a name="26">26</a>Так, Отче, бо Тобі так було до вподоби!</span> <span class="verse"><a name="27">27</a>Передав Мені все Мій Отець. І Сина не знає ніхто, крім Отця, і Отця не знає ніхто, окрім Сина, та кому Син захоче відкрити.</span> <span class="verse"><a name="28">28</a>Прийдіть до Мене, усі струджені та обтяжені, і Я вас заспокою!</span> <span class="verse"><a name="29">29</a>Візьміть на себе ярмо Моє, і навчіться від Мене, бо Я тихий і серцем покірливий, і знайдете спокій душам своїм.</span> <span class="verse"><a name="30">30</a>Бож ярмо Моє любе, а тягар Мій легкий!</span> </p></div</div></div></body></html>