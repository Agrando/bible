<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/matt/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/matt">Matthew</a> &gt <strong>Chapter 6</strong></div><p><span class="verse"><a name="1">1</a>Стережіться виставляти свою милостиню перед людьми, щоб бачили вас; а як ні, то не матимете нагороди від Отця вашого, що на небі.</span> <span class="verse"><a name="2">2</a>Отож, коли чиниш ти милостиню, не сурми перед себе, як то роблять оті лицеміри по синагогах та вулицях, щоб хвалили їх люди. Поправді кажу вам: вони мають уже нагороду свою!</span> <span class="verse"><a name="3">3</a>А як ти чиниш милостиню, хай не знатиме ліва рука твоя, що робить правиця твоя,</span> <span class="verse"><a name="4">4</a>щоб таємна була твоя милостиня, а Отець твій, що бачить таємне, віддасть тобі явно.</span> <span class="verse"><a name="5">5</a>А як молитеся, то не будьте, як ті лицеміри, що люблять ставати й молитися по синагогах та на перехрестях, щоб їх бачили люди. Поправді кажу вам: вони мають уже нагороду свою!</span> <span class="verse"><a name="6">6</a>А ти, коли молишся, увійди до своєї комірчини, зачини свої двері, і помолися Отцеві своєму, що в таїні; а Отець твій, що бачить таємне, віддасть тобі явно.</span> <span class="verse"><a name="7">7</a>А як молитеся, не проказуйте зайвого, як ті погани, бо думають, ніби вони будуть вислухані за своє велемовство.</span> <span class="verse"><a name="8">8</a>Отож, не вподобляйтеся їм, бо знає Отець ваш, чого потребуєте, ще раніше за ваше прохання!</span> <span class="verse"><a name="9">9</a>Ви ж моліться отак: Отче наш, що єси на небесах! Нехай святиться Ім'я Твоє,</span> <span class="verse"><a name="10">10</a>нехай прийде Царство Твоє, нехай буде воля Твоя, як на небі, так і на землі.</span> <span class="verse"><a name="11">11</a>Хліба нашого насущного дай нам сьогодні.</span> <span class="verse"><a name="12">12</a>І прости нам довги наші, як і ми прощаємо винуватцям нашим.</span> <span class="verse"><a name="13">13</a>І не введи нас у випробовування, але визволи нас від лукавого. Бо Твоє є царство, і сила, і слава навіки. Амінь.</span> <span class="verse"><a name="14">14</a>Бо як людям ви простите прогріхи їхні, то простить і вам ваш Небесний Отець.</span> <span class="verse"><a name="15">15</a>А коли ви не будете людям прощати, то й Отець ваш не простить вам прогріхів ваших.</span> <span class="verse"><a name="16">16</a>А як постите, то не будьте сумні, як оті лицеміри: вони бо зміняють обличчя свої, щоб бачили люди, що постять вони. Поправді кажу вам: вони мають уже нагороду свою!</span> <span class="verse"><a name="17">17</a>А ти, коли постиш, намасти свою голову, і лице своє вмий,</span> <span class="verse"><a name="18">18</a>щоб ти посту свого не виявив людям, а Отцеві своєму, що в таїні; і Отець твій, що бачить таємне, віддасть тобі явно.</span> <span class="verse"><a name="19">19</a>Не складайте скарбів собі на землі, де нищить їх міль та іржа, і де злодії підкопуються й викрадають.</span> <span class="verse"><a name="20">20</a>Складайте ж собі скарби на небі, де ні міль, ні іржа їх не нищить, і де злодії до них не підкопуються та не крадуть.</span> <span class="verse"><a name="21">21</a>Бо де скарб твій, там буде й серце твоє!</span> <span class="verse"><a name="22">22</a>Око то світильник для тіла. Тож як око твоє буде здорове, то й усе тіло твоє буде світле.</span> <span class="verse"><a name="23">23</a>А коли б твоє око лихе було, то й усе тіло твоє буде темне. Отож, коли світло, що в тобі, є темрява, то яка ж то велика та темрява!</span> <span class="verse"><a name="24">24</a>Ніхто двом панам служити не може, бо або одного зненавидить, а другого буде любити, або буде триматись одного, а другого знехтує. Не можете Богові служити й мамоні.</span> <span class="verse"><a name="25">25</a>Через те вам кажу: Не журіться про життя своє що будете їсти та що будете пити, ні про тіло своє, у що зодягнетеся. Чи ж не більше від їжі життя, а від одягу тіло?</span> <span class="verse"><a name="26">26</a>Погляньте на птахів небесних, що не сіють, не жнуть, не збирають у клуні, та проте ваш Небесний Отець їх годує. Чи ж ви не багато вартніші за них?</span> <span class="verse"><a name="27">27</a>Хто ж із вас, коли журиться, зможе додати до зросту свого бодай ліктя одного?</span> <span class="verse"><a name="28">28</a>І про одяг чого ви клопочетесь? Погляньте на польові лілеї, як зростають вони, не працюють, ані не прядуть.</span> <span class="verse"><a name="29">29</a>А Я вам кажу, що й сам Соломон у всій славі своїй не вдягався отак, як одна з них.</span> <span class="verse"><a name="30">30</a>І коли польову ту траву, що сьогодні ось є, а взавтра до печі вкидається, Бог отак зодягає, скільки ж краще зодягне Він вас, маловірні!</span> <span class="verse"><a name="31">31</a>Отож, не журіться, кажучи: Що ми будемо їсти, чи: Що будемо пити, або: У що ми зодягнемось?</span> <span class="verse"><a name="32">32</a>Бож усього того погани шукають; але знає Отець ваш Небесний, що всього того вам потрібно.</span> <span class="verse"><a name="33">33</a>Шукайте ж найперш Царства Божого й правди Його, а все це вам додасться.</span> <span class="verse"><a name="34">34</a>Отож, не журіться про завтрашній день, бо завтра за себе само поклопочеться. Кожний день має досить своєї турботи!</span> </p></div</div></div></body></html>