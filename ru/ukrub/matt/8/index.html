<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/matt/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/matt">Matthew</a> &gt <strong>Chapter 8</strong></div><p><span class="verse"><a name="1">1</a>А коли Він зійшов із гори, услід за Ним ішов натовп великий.</span> <span class="verse"><a name="2">2</a>І ось підійшов прокажений, уклонився Йому та й сказав: Коли, Господи, хочеш, Ти можеш очистити мене!</span> <span class="verse"><a name="3">3</a>А Ісус простяг руку, і доторкнувся до нього, говорячи: Хочу, будь чистий! І тієї хвилини очистився той від своєї прокази.</span> <span class="verse"><a name="4">4</a>І говорить до нього Ісус: Гляди, не розповідай нікому. Але йди, покажися священикові, та дар принеси, якого Мойсей заповів, їм на свідоцтво.</span> <span class="verse"><a name="5">5</a>А коли Він до Капернауму ввійшов, то до Нього наблизився сотник, та й благати зачав Його,</span> <span class="verse"><a name="6">6</a>кажучи: Господи, мій слуга лежить удома розслаблений, і тяжко страждає.</span> <span class="verse"><a name="7">7</a>Він говорить йому: Я прийду й уздоровлю його.</span> <span class="verse"><a name="8">8</a>А сотник Йому відповів: Недостойний я, Господи, щоб зайшов Ти під стріху мою... Та промов тільки слово, і видужає мій слуга!</span> <span class="verse"><a name="9">9</a>Бо й я людина підвладна, і вояків під собою я маю; і одному кажу: піди то йде він, а тому: прийди і приходить, або рабові своєму: зроби те і він зробить.</span> <span class="verse"><a name="10">10</a>Почувши таке, Ісус здивувався, і промовив до тих, хто йшов услід за Ним: Поправді кажу вам: навіть серед Ізраїля Я не знайшов був такої великої віри!</span> <span class="verse"><a name="11">11</a>Кажу ж вам, що багато-хто прийдуть від сходу та заходу, і засядуть у Царстві Небеснім із Авраамом, Ісаком та Яковом.</span> <span class="verse"><a name="12">12</a>Сини ж Царства повкидані будуть до темряви зовнішньої буде там плач і скрегіт зубів!...</span> <span class="verse"><a name="13">13</a>І сказав Ісус сотникові: Іди, і як повірив ти, нехай так тобі й станеться! І тієї ж години одужав слуга його.</span> <span class="verse"><a name="14">14</a>Як прийшов же Ісус до Петрового дому, то побачив тещу його, що лежала в гарячці.</span> <span class="verse"><a name="15">15</a>І Він доторкнувся руки її, і гарячка покинула ту... І встала вона, та й Йому прислуговувала!</span> <span class="verse"><a name="16">16</a>А коли настав вечір, привели багатьох біснуватих до Нього, і Він словом Своїм вигнав духів, а недужих усіх уздоровив,</span> <span class="verse"><a name="17">17</a>щоб справдилося, що сказав був Ісая пророк, промовляючи: Він узяв наші немочі, і недуги поніс.</span> <span class="verse"><a name="18">18</a>А як угледів Ісус навколо Себе багато народу, наказав переплинути на той бік.</span> <span class="verse"><a name="19">19</a>І приступив один книжник та й до Нього сказав: Учителю, я піду за Тобою, хоч би куди ти пішов!</span> <span class="verse"><a name="20">20</a>Промовляє до нього Ісус: Мають нори лисиці, а гнізда небесні пташки, Син же Людський не має де й голови прихилити...</span> <span class="verse"><a name="21">21</a>А інший із учнів промовив до Нього: Дозволь мені, Господи, перше піти та батька свого поховати.</span> <span class="verse"><a name="22">22</a>А Ісус йому каже: Іди за Мною, і зостав мертвим ховати мерців своїх!</span> <span class="verse"><a name="23">23</a>І коли Він до човна вступив, за Ним увійшли Його учні.</span> <span class="verse"><a name="24">24</a>І ось буря велика зірвалась на морі, аж човен зачав заливатися хвилями. А Він спав...</span> <span class="verse"><a name="25">25</a>І кинулись учні, і збудили Його та й благали: Рятуй, Господи, гинемо!</span> <span class="verse"><a name="26">26</a>А Він відповів їм: Чого полохливі ви, маловірні? Тоді встав, заказав бурі й морю, і тиша велика настала...</span> <span class="verse"><a name="27">27</a>А народ дивувався й казав: Хто ж це такий, що вітри та море слухняні Йому?</span> <span class="verse"><a name="28">28</a>І, як прибув Він на той бік, до землі Гадаринської, перестріли Його два біснуваті, що вийшли з могильних печер, дуже люті, так що ніхто не міг переходити тією дорогою.</span> <span class="verse"><a name="29">29</a>І ось, вони стали кричати, говорячи: Що Тобі, Сину Божий, до нас? Прийшов Ти сюди передчасно нас мучити?</span> <span class="verse"><a name="30">30</a>А оподаль від них пасся гурт великий свиней.</span> <span class="verse"><a name="31">31</a>І просилися демони, кажучи: Коли виженеш нас, то пошли нас у той гурт свиней.</span> <span class="verse"><a name="32">32</a>А Він відповів їм: Ідіть. І вийшли вони, і пішли в гурт свиней. І ось кинувся з кручі до моря ввесь гурт, і потопився в воді.</span> <span class="verse"><a name="33">33</a>Пастухи ж повтікали; а коли прибули вони в місто, то про все розповіли, і про біснуватих.</span> <span class="verse"><a name="34">34</a>І ось, усе місто вийшло назустріч Ісусові. Як Його ж угледіли, то стали благати, щоб пішов Собі з їхнього краю!..</span> </p></div</div></div></body></html>