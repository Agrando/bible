<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/matt/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/matt">Matthew</a> &gt <strong>Chapter 9</strong></div><p><span class="verse"><a name="1">1</a>І, сівши до човна, Він переплинув, і до міста Свого прибув.</span> <span class="verse"><a name="2">2</a>І ото, принесли до Нього розслабленого, що на ложі лежав. І, як побачив Ісус їхню віру, сказав розслабленому: Будь бадьорий, сину! Прощаються тобі гріхи твої!</span> <span class="verse"><a name="3">3</a>І ось, дехто із книжників стали казати про себе: Він богозневажає.</span> <span class="verse"><a name="4">4</a>Ісус же думки їхні знав і сказав: Чого думаєте ви лукаве в серцях своїх?</span> <span class="verse"><a name="5">5</a>Що легше, сказати: Прощаються тобі гріхи, чи сказати: Уставай та й ходи?</span> <span class="verse"><a name="6">6</a>Але щоб ви знали, що прощати гріхи на землі має владу Син Людський, тож каже Він розслабленому: Уставай, візьми ложе своє, та й іди у свій дім!</span> <span class="verse"><a name="7">7</a>Той устав і пішов у свій дім.</span> <span class="verse"><a name="8">8</a>А натовп, побачивши це, налякався, і славив Бога, що людям Він дав таку владу!...</span> <span class="verse"><a name="9">9</a>А коли Ісус звідти проходив, побачив чоловіка, на ймення Матвія, що сидів на митниці, та й каже йому: Іди за Мною! Той устав, і пішов услід за Ним.</span> <span class="verse"><a name="10">10</a>І сталось, як Ісус сидів при столі у домі, ось зійшлося багато митників і грішників, і вони посідали з Ним та з Його учнями.</span> <span class="verse"><a name="11">11</a>Як побачили ж те фарисеї, то сказали до учнів Його: Чому то Вчитель ваш їсть із митниками та із грішниками?</span> <span class="verse"><a name="12">12</a>А Він це почув та й сказав: Лікаря не потребують здорові, а слабі!</span> <span class="verse"><a name="13">13</a>Ідіть же, і навчіться, що то є: Милости хочу, а не жертви. Бо Я не прийшов кликати праведних, але грішників до покаяння.</span> <span class="verse"><a name="14">14</a>Тоді приступили до Нього Іванові учні та й кажуть: Чому постимо ми й фарисеї, а учні Твої не постять?</span> <span class="verse"><a name="15">15</a>Ісус же промовив до них: Хіба можуть гості весільні сумувати, поки з ними ще є молодий? Але прийдуть ті дні, коли заберуть молодого від них, тоді й постити будуть вони.</span> <span class="verse"><a name="16">16</a>До одежі ж старої ніхто не вставляє латки з сукна сирового, бо збіжиться воно, і дірка стане ще гірша.</span> <span class="verse"><a name="17">17</a>І не вливають вина молодого в старі бурдюки, а то бурдюки розірвуться, і вино розіллється, і бурдюки пропадуть; а вливають вино молоде до нових бурдюків, і одне й друге збережено буде.</span> <span class="verse"><a name="18">18</a>Коли Він говорив це до них, підійшов ось один із старших, уклонився Йому та й говорить: Дочка моя хвилі цієї померла. Та прийди, поклади Свою руку на неї, і вона оживе.</span> <span class="verse"><a name="19">19</a>І підвівся Ісус, і пішов услід за ним, також учні Його.</span> <span class="verse"><a name="20">20</a>І ото одна жінка, що дванадцять літ хворою на кровотечу була, приступила ззаду, і доторкнулась до краю одежі Його.</span> <span class="verse"><a name="21">21</a>Бо вона говорила про себе: Коли хоч доторкнуся одежі Його, то одужаю.</span> <span class="verse"><a name="22">22</a>Ісус, обернувшись, побачив її та й сказав: Будь бадьорою, дочко, твоя віра спасла тебе! І одужала жінка з тієї години.</span> <span class="verse"><a name="23">23</a>А Ісус, як прибув до господи старшого, і вздрів дударів та юрбу голосільників,</span> <span class="verse"><a name="24">24</a>то сказав: Відійдіть, бо не вмерло дівча, але спить. І насміхалися з Нього.</span> <span class="verse"><a name="25">25</a>А коли народ випроваджено, Він увійшов, узяв за руку її, і дівчина встала!</span> <span class="verse"><a name="26">26</a>І вістка про це розійшлася по всій тій країні.</span> <span class="verse"><a name="27">27</a>Коли ж Ісус звідти вертався, ішли за Ним два сліпці, що кричали й казали: Змилуйсь над нами, Сину Давидів!</span> <span class="verse"><a name="28">28</a>І коли Він додому прийшов, приступили до Нього сліпці. А Ісус до них каже: Чи ж вірите ви, що Я можу вчинити оце? Говорять до Нього вони: Так, Господи.</span> <span class="verse"><a name="29">29</a>Тоді Він доторкнувся до їхніх очей і сказав: Нехай станеться вам згідно з вашою вірою!</span> <span class="verse"><a name="30">30</a>І очі відкрилися їм. А Ісус наказав їм суворо, говорячи: Глядіть, щоб ніхто не довідавсь про це!</span> <span class="verse"><a name="31">31</a>А вони відійшли, та й розголосили про Нього по всій тій країні.</span> <span class="verse"><a name="32">32</a>Коли ж ті виходили, то ось привели до Нього чоловіка німого, що був біснуватий.</span> <span class="verse"><a name="33">33</a>І як демон був вигнаний, німий заговорив. І дивувався народ і казав: Ніколи таке не траплялося серед Ізраїля!</span> <span class="verse"><a name="34">34</a>Фарисеї ж казали: Виганяє Він демонів силою князя демонів.</span> <span class="verse"><a name="35">35</a>І обходив Ісус всі міста та оселі, навчаючи в їхніх синагогах, та Євангелію Царства проповідуючи, і вздоровлюючи всяку недугу та неміч усяку.</span> <span class="verse"><a name="36">36</a>А як бачив людей, змилосерджувався Він над ними, бо були вони змучені та розпорошені, як ті вівці, що не мають пастуха.</span> <span class="verse"><a name="37">37</a>Тоді Він казав Своїм учням: Жниво справді велике, та робітників мало;</span> <span class="verse"><a name="38">38</a>тож благайте Господаря жнива, щоб на жниво Своє Він робітників вислав.</span> </p></div</div></div></body></html>