<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/acts/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/acts">Acts</a> &gt <strong>Chapter 7</strong></div><p><span class="verse"><a name="1">1</a>Запитав тоді первосвященик: Чи це так?</span> <span class="verse"><a name="2">2</a>Степан же промовив: Послухайте, мужі-браття й отці! Бог слави з'явивсь Авраамові, отцеві нашому, як він у Месопотамії був, перше ніж оселився в Харані,</span> <span class="verse"><a name="3">3</a>і промовив до нього: Вийди із своєї землі та від роду свого, та й піди до землі, що тобі покажу.</span> <span class="verse"><a name="4">4</a>Тоді він вийшов із землі халдейської, та й оселився в Харані. А звідти, як умер йому батько, Він переселив його в землю оцю, що на ній ви живете тепер.</span> <span class="verse"><a name="5">5</a>Та спадщини на ній Він не дав йому навіть на крок, але обіцяв дати її на володіння йому й його родові по нім, хоч дитини не мав він.</span> <span class="verse"><a name="6">6</a>І сказав Бог отак, що насіння його буде приходьком у краї чужому, і поневолять його, і будуть гнобити чотириста років.</span> <span class="verse"><a name="7">7</a>Але Я сказав Бог буду судити народ, що його поневолить. Опісля ж вони вийдуть, і будуть служити Мені на цім місці.</span> <span class="verse"><a name="8">8</a>І дав Він йому заповіта обрізання. І породив так Ісака, і восьмого дня він обрізав його. А Ісак породив Якова, а Яків дванадцятьох патріярхів.</span> <span class="verse"><a name="9">9</a>А ті патріярхи позаздрили Йосипові, і продали його до Єгипту. Але Бог був із ним,</span> <span class="verse"><a name="10">10</a>і його визволив від усіх його утисків, і дав йому благодать та мудрість перед фараоном, царем єгипетським, а він настановив його за правителя над Єгиптом та всім своїм домом.</span> <span class="verse"><a name="11">11</a>А як голод прийшов на всю землю єгипетську та ханаанську, та велика біда, то поживи тоді не знаходили наші батьки.</span> <span class="verse"><a name="12">12</a>Коли ж Яків зачув, що в Єгипті є збіжжя, то послав батьків наших уперше.</span> <span class="verse"><a name="13">13</a>А як удруге послав, то був пізнаний Йосип братами своїми, і фараонові знаний став Йосипів рід.</span> <span class="verse"><a name="14">14</a>Тоді Йосип послав, щоб покликати Якова, батька свого, та всю родину свою сімдесят і п'ять душ.</span> <span class="verse"><a name="15">15</a>І подався Яків в Єгипет, та й умер там він сам та наші батьки.</span> <span class="verse"><a name="16">16</a>І їх перенесли в Сихем, і поклали до гробу, що Авраам був купив за ціну срібла від синів Еммора Сихемового.</span> <span class="verse"><a name="17">17</a>А коли наближавсь час обітниці, що нею Бог клявсь Авраамові, розрісся народ і намножився в Єгипті,</span> <span class="verse"><a name="18">18</a>аж поки настав інший цар ув Єгипті, що не знав уже Йосипа.</span> <span class="verse"><a name="19">19</a>Він хитро наш люд обманив, і силою змушував наших отців викидати дітей своїх, щоб вони не лишались живі.</span> <span class="verse"><a name="20">20</a>Того часу родився Мойсей, і гарний він був перед Богом. Він годований був у домі батька свойого три місяці.</span> <span class="verse"><a name="21">21</a>А коли він був викинений, то дочка фараона забрала його, та й за сина собі його викохала.</span> <span class="verse"><a name="22">22</a>І Мойсей був навчений всієї премудрости єгипетської, і був міцний у словах та в ділах своїх.</span> <span class="verse"><a name="23">23</a>А коли йому сповнилося сорок років, йому спало на серце відвідати братів своїх, синів Ізраїлевих.</span> <span class="verse"><a name="24">24</a>Як угледів же він, що одному з них діється кривда, заступився, і відомстив за окривдженого, убивши єгиптянина.</span> <span class="verse"><a name="25">25</a>Він же думав, що брати розуміють, що рукою його Бог дає їм визволення, та не зрозуміли вони.</span> <span class="verse"><a name="26">26</a>А наступного дня, як сварились вони, він з'явився й хотів погодити їх, кажучи: Люди, ви браття, чого один одного кривдите?</span> <span class="verse"><a name="27">27</a>А той, що ближнього кривдив, його відіпхнув та сказав: Хто наставив над нами тебе за старшого й суддю?</span> <span class="verse"><a name="28">28</a>Чи хочеш убити й мене, як учора вбив ти єгиптянина?</span> <span class="verse"><a name="29">29</a>І втік Мойсей через слово оце, і стався приходьком у землі мадіямській, де зродив двох синів.</span> <span class="verse"><a name="30">30</a>А коли сорок років проминуло, то з'явивсь йому Ангол Господній у полум'ї куща огняного в пустині Сінайської гори.</span> <span class="verse"><a name="31">31</a>А Мойсей, як побачив, дивувався з видіння. А коли підійшов, щоб розглянути, був голос Господній до нього:</span> <span class="verse"><a name="32">32</a>Я Бог отців твоїх, Бог Авраамів, і Бог Ісаків, і Бог Яковів! І затрусився Мойсей, і не відваживсь поглянути...</span> <span class="verse"><a name="33">33</a>І промовив до нього Господь: Скинь взуття з своїх ніг, бо те місце, на якому стоїш, то святая земля!</span> <span class="verse"><a name="34">34</a>Добре бачив Я утиск народу Свого, що в Єгипті, і стогін його Я почув, і зійшов, щоб їх визволити. Тепер ось іди, Я пошлю до Єгипту тебе.</span> <span class="verse"><a name="35">35</a>Цього Мойсея, що його відцурались вони, сказавши: Хто наставив тебе за старшого й суддю, цього Бог через Ангола, якому з'явився в кущі, послав за старшого й визвольника.</span> <span class="verse"><a name="36">36</a>Він їх вивів, чуда й знамена вчинивши в землі єгипетській, і на Червоному морі, і сорок років у пустині.</span> <span class="verse"><a name="37">37</a>Це той Мойсей, що прорік Ізраїлевим синам: Господь Бог вам підійме Пророка від ваших братів, як мене, Його слухайте!</span> <span class="verse"><a name="38">38</a>Це той, що в пустині на зборах був з Анголом, який промовляв йому на Сінайській горі, та з отцями нашими, і що прийняв він живі слова, щоб їх нам передати;</span> <span class="verse"><a name="39">39</a>що його не хотіли отці наші слухати, але відіпхнули, і звернулися серцем своїм до Єгипту,</span> <span class="verse"><a name="40">40</a>промовивши до Аарона: Зроби нам богів, які йшли б перед нами, бо не знаємо, що сталося з тим Мойсеєм, який вивів нас із краю єгипетського...</span> <span class="verse"><a name="41">41</a>І зробили вони тими днями теля, і бовванові жертви приносили та веселилися з діл своїх рук.</span> <span class="verse"><a name="42">42</a>Але Бог відвернувся від них, і попустив їх вклонятися силі небесній, як написано в книзі Пророків: Чи заколення й жертви Мені ви приносили сорок років у пустині, о доме Ізраїлів?</span> <span class="verse"><a name="43">43</a>Ви ж носили намета Молохового, і зорю вашого бога Ромфана, зображення, що їх ви зробили, щоб вклонятися їм... Через те запроваджу вас аж за Вавилон!</span> <span class="verse"><a name="44">44</a>У наших отців на пустині була скинія свідоцтва, як Той ізвелів, Хто Мойсею казав, щоб зробив її за зразком, якого він бачив.</span> <span class="verse"><a name="45">45</a>Її наші отці й узяли, і внесли з Ісусом у землю народів, яких вигнав Бог з-перед обличчя наших отців, аж до часу Давида.</span> <span class="verse"><a name="46">46</a>Він у Бога знайшов благодать, і просив, щоб оселю знайти для Бога Якова.</span> <span class="verse"><a name="47">47</a>І Соломон збудував Йому дім.</span> <span class="verse"><a name="48">48</a>Але не в рукотворнім Всевишній живе, як говорить пророк:</span> <span class="verse"><a name="49">49</a>Мені небо престол, а земля то підніжок ногам Моїм! Який Мені дім ви збудуєте, говорить Господь, або місце яке для Мого відпочинку?</span> <span class="verse"><a name="50">50</a>Хіба не рука Моя все це створила?...</span> <span class="verse"><a name="51">51</a>О ви, твердошиї, люди серця й вух необрізаних! Ви завжди противитесь Духові Святому, як ваші батьки, так і ви!</span> <span class="verse"><a name="52">52</a>Котрого з пророків батьки ваші не переслідували? Вони ж тих повбивали, хто звіщав прихід Праведного, Якому тепер ви сталися зрадниками та убійниками,</span> <span class="verse"><a name="53">53</a>ви, що Закона одержали через зарядження Анголів, та не зберігали його!...</span> <span class="verse"><a name="54">54</a>Як зачули ж оце, вони запалилися гнівом у серцях своїх, і скреготали зубами на нього...</span> <span class="verse"><a name="55">55</a>А Степан, повний Духа Святого, на небо споглянув, і побачив Божу славу й Ісуса, що по Божій правиці стояв,</span> <span class="verse"><a name="56">56</a>і промовив: Ось я бачу відчинене небо, і Сина Людського, що по Божій правиці стоїть!...</span> <span class="verse"><a name="57">57</a>Та вони гучним голосом стали кричати та вуха собі затуляти, та й кинулися однодушно на нього!...</span> <span class="verse"><a name="58">58</a>І за місто вони його вивели, і зачали побивати камінням його. А свідки плащі свої склали в ногах юнака, який звався Савлом.</span> <span class="verse"><a name="59">59</a>І побивали камінням Степана, що молився й казав: Господи Ісусе, прийми духа мого!...</span> <span class="verse"><a name="60">60</a>Упавши ж навколішки, скрикнув голосом гучним: Не залічи їм, о Господи, цього гріха! І, промовивши це, він спочив...</span> </p></div</div></div></body></html>