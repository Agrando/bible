<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/acts/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/acts">Acts</a> &gt <strong>Chapter 26</strong></div><p><span class="verse"><a name="1">1</a>А Агріппа сказав до Павла: Дозволяємо тобі говорити про себе самого. Павло тоді простягнув руку, і промовив у своїй обороні:</span> <span class="verse"><a name="2">2</a>О царю Агріппо! Уважаю себе за щасливого, що сьогодні я перед тобою боронитися маю з усього, у чім мене винуватять юдеї,</span> <span class="verse"><a name="3">3</a>особливо ж тому, що ти знаєш усі юдейські звичаї та суперечки. Тому я прошу мене вислухати терпляче.</span> <span class="verse"><a name="4">4</a>А життя моє змалку, що спочатку точилося в Єрусалимі серед народу мого, знають усі юдеї,</span> <span class="verse"><a name="5">5</a>які відають здавна мене, аби тільки схотіли засвідчити, що я жив фарисеєм за найдокладнішою сектою нашої віри.</span> <span class="verse"><a name="6">6</a>І тепер я стою отут суджений за надію обітниці, що Бог дав її нашим отцям,</span> <span class="verse"><a name="7">7</a>а її виконання чекають побачити наші дванадцять племен, служачи Богові безперестанно вдень та вночі. За цю надію, о царю, мене винуватять юдеї!</span> <span class="verse"><a name="8">8</a>Чому ви вважаєте за неймовірне, що Бог воскрешає померлих?</span> <span class="verse"><a name="9">9</a>Правда, думав був я, що мені належить чинити багато ворожого проти Ймення Ісуса Назарянина,</span> <span class="verse"><a name="10">10</a>що я в Єрусалимі й робив, і багато кого зо святих до в'язниць я замкнув, як отримав був владу від первосвящеників; а як їх убивали, я голос давав проти них.</span> <span class="verse"><a name="11">11</a>І часто по всіх синагогах караючи їх, до богозневаги примушував я, а лютуючи вельми на них, переслідував їх навіть по закордонних містах.</span> <span class="verse"><a name="12">12</a>Коли в цих справах я йшов до Дамаску зо владою та припорученням первосвящеників,</span> <span class="verse"><a name="13">13</a>то опівдні, о царю, на дорозі побачив я світло із неба, ясніше від світлости сонця, що осяяло мене та тих, хто разом зо мною йшов!...</span> <span class="verse"><a name="14">14</a>І як ми всі повалились на землю, я голос почув, що мені говорив єврейською мовою: Савле, Савле, чому ти Мене переслідуєш? Трудно тобі бити ногою колючку!</span> <span class="verse"><a name="15">15</a>А я запитав: Хто Ти, Господи? А Він відказав: Я Ісус, що Його переслідуєш ти.</span> <span class="verse"><a name="16">16</a>Але підведися, і стань на ноги свої. Бо на те Я з'явився тобі, щоб тебе вчинити слугою та свідком того, що ти бачив та що Я відкрию тобі.</span> <span class="verse"><a name="17">17</a>Визволяю тебе від твого народу та від поган, до яких Я тебе посилаю,</span> <span class="verse"><a name="18">18</a>відкрити їм очі, щоб вони навернулись від темряви в світло та від сатаниної влади до Бога, щоб вірою в Мене отримати їм дарування гріхів і долю з освяченими.</span> <span class="verse"><a name="19">19</a>Через це я, о царю Агріппо, не був супротивний видінню небесному,</span> <span class="verse"><a name="20">20</a>але мешканцям перше Дамаску, потім Єрусалиму й усякого краю юдейського та поганам я проповідував, щоб покаялися й навернулись до Бога, і чинили діла, гідні покаяння.</span> <span class="verse"><a name="21">21</a>Через це юдеї в святині схопили мене та й хотіли роздерти.</span> <span class="verse"><a name="22">22</a>Але, поміч від Бога одержавши, я стою аж до дня сьогоднішнього та свідкую малому й великому, нічого не розповідаючи, окрім того, що сказали Пророки й Мойсей, що статися має,</span> <span class="verse"><a name="23">23</a>що має Христос постраждати, що Він, як перший воскреснувши з мертвих, проповідувати буде світло народові й поганам!</span> <span class="verse"><a name="24">24</a>Коли ж він боронився отак, то Фест проказав гучним голосом: Дурієш ти, Павле! Велика наука доводить тебе до нерозуму!</span> <span class="verse"><a name="25">25</a>А Павло: Не дурію сказав, о Фесте достойний, але провіщаю слова правди та щирого розуму.</span> <span class="verse"><a name="26">26</a>Цар бо знає про це, до нього з відвагою я й промовляю. Бо не гадаю я, щоб із цього щобудь сховалось від нього, бо не в закутку діялось це.</span> <span class="verse"><a name="27">27</a>Чи віруєш, царю Агріппо, Пророкам? Я знаю, що віруєш.</span> <span class="verse"><a name="28">28</a>Агріппа ж Павлові: Ти малощо не намовляєш мене, щоб я став християнином...</span> <span class="verse"><a name="29">29</a>А Павло: Благав би я Бога, щоб чи мало, чи багато, не тільки но ти, але й усі, хто чує сьогодні мене, зробились такими, як і я, крім оцих ланцюгів...</span> <span class="verse"><a name="30">30</a>І встав цар та намісник, і Верніка та ті, хто з ними сидів.</span> <span class="verse"><a name="31">31</a>І набік вони відійшли, і розмовляли один до одного й казали: Нічого, вартого смерти або ланцюгів, чоловік цей не робить!</span> <span class="verse"><a name="32">32</a>Агріппа ж до Феста сказав: Міг би бути відпущений цей чоловік, якби не відкликавсь був до кесаря.</span> </p></div</div></div></body></html>