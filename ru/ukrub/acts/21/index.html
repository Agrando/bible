<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/acts/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/acts">Acts</a> &gt <strong>Chapter 21</strong></div><p><span class="verse"><a name="1">1</a>А як ми розлучилися з ними й відплинули, то дорогою простою в Кос прибули, а другого дня до Родосу, а звідти в Патару.</span> <span class="verse"><a name="2">2</a>І знайшли корабля, що плив у Фінікію, увійшли та й поплинули.</span> <span class="verse"><a name="3">3</a>А коли показався нам Кіпр, ми лишили ліворуч його та й поплинули в Сирію. І пристали ми в Тирі, бо там корабель вантажа мав скласти.</span> <span class="verse"><a name="4">4</a>І, учнів знайшовши, перебули тут сім день. Вони через Духа казали Павлові, щоб до Єрусалиму не йшов.</span> <span class="verse"><a name="5">5</a>І, як дні побуту скінчилися, то ми вийшли й пішли, а всі нас проводили з дружинами й дітьми аж за місто. І, ставши навколішки, помолились на березі.</span> <span class="verse"><a name="6">6</a>І, попрощавшись один із одним, ми ввійшли в корабель, а вони повернулись додому.</span> <span class="verse"><a name="7">7</a>А ми, закінчивши від Тиру плавбу, пристали до Птолемаїди, і, братів привітавши, один день перебули в них.</span> <span class="verse"><a name="8">8</a>А назавтра в дорогу ми вибрались, і прийшли в Кесарію. І ввійшли до господи благовісника Пилипа, одного з семи, і позосталися в нього.</span> <span class="verse"><a name="9">9</a>Він мав чотири панні дочки, що пророкували.</span> <span class="verse"><a name="10">10</a>І коли ми багато днів у них зоставались, то прибув із Юдеї якийсь пророк, Агав на ім'я.</span> <span class="verse"><a name="11">11</a>І прийшов він до нас, і взяв пояса Павлового, та й зв'язав свої руки та ноги й сказав: Дух Святий так звіщає: Отак зв'яжуть в Єрусалимі юдеї того мужа, що цей пояс його, і видадуть в руки поган...</span> <span class="verse"><a name="12">12</a>Як почули ж оце, то благали ми та тамтешні Павла, щоб до Єрусалиму не йшов.</span> <span class="verse"><a name="13">13</a>А Павло відповів: Що робите ви, плачучи та серце мені розриваючи? Бо за Ім'я Господа Ісуса я готовий не тільки зв'язаним бути, а й померти в Єрусалимі!</span> <span class="verse"><a name="14">14</a>І не могли ми його вмовити, і замовкли, сказавши: Нехай діється Божая воля!</span> <span class="verse"><a name="15">15</a>А після оцих днів приготувались ми, та до Єрусалиму вирушили.</span> <span class="verse"><a name="16">16</a>А з нами пішли й деякі учні із Кесарії, ведучи якогось кіпрянина Мнасона, давнього учня, що ми в нього спинитися мали.</span> <span class="verse"><a name="17">17</a>А коли ми прийшли в Єрусалим, то брати прийняли нас гостинно.</span> <span class="verse"><a name="18">18</a>А другого дня Павло з нами подався до Якова. І всі старші посходились.</span> <span class="verse"><a name="19">19</a>Поздоровивши ж їх, розповів він докладно, що Бог через служіння його вчинив між поганами.</span> <span class="verse"><a name="20">20</a>Як вони ж це почули, то славили Бога, а до нього промовили: Бачиш, брате, скільки тисяч серед юдеїв увірувало, і всі вони ревні оборонці Закону!</span> <span class="verse"><a name="21">21</a>Вони ж чули про тебе, ніби ти всіх юдеїв, що живуть між поганами, навчаєш відступлення від Мойсея, говорячи, щоб дітей не обрізували й не тримались звичаїв.</span> <span class="verse"><a name="22">22</a>Що ж почати? Люд збереться напевно, бо почують, що прибув ти.</span> <span class="verse"><a name="23">23</a>Отже, зроби це, що порадимо тобі. Ми маємо чотирьох мужів, що обітницю склали на себе.</span> <span class="verse"><a name="24">24</a>Візьми їх, та й із ними очисться, і видатки за них заплати, щоб постригли їм голови. І пізнають усі, що неправда про тебе їм сказане, та й що сам ти Закона пильнуєш.</span> <span class="verse"><a name="25">25</a>А про тих із поган, що ввірували, ми писали, розсудивши, щоб вони береглися від ідольських жертов та крови й задушенини, та від блуду.</span> <span class="verse"><a name="26">26</a>Тоді взяв Павло мужів отих, і назавтра очистився з ними, і ввійшов у храм, і звістив про виконання днів очищення, так, аж за кожного з них була жертва принесена.</span> <span class="verse"><a name="27">27</a>А коли ті сім день закінчитися мали, то азійські юдеї, як побачили в храмі його, підбурили ввесь народ, та руки на нього наклали,</span> <span class="verse"><a name="28">28</a>кричачи: Ізраїльські мужі, рятуйте! Це людина ота, що проти народу й Закону та місця цього всіх усюди навчає!... А до того у храм упровадив і гелленів, і занечистив це місце святе!</span> <span class="verse"><a name="29">29</a>Бо перед тим вони бачили в місті з ним разом Трохима ефесянина, і гадали про нього, що Павло то його ввів у храм.</span> <span class="verse"><a name="30">30</a>І порушилося ціле місто, і повстало збіговисько люду. І, схопивши Павла, потягли його поза храм, а двері негайно зачинено...</span> <span class="verse"><a name="31">31</a>Як хотіли ж забити його, то вістка досталась до полкового тисяцього, що ввесь Єрусалим збунтувався!</span> <span class="verse"><a name="32">32</a>І він зараз узяв вояків та сотників, і подався до них. А вони, як угледіли тисяцького й вояків, то бити Павла перестали.</span> <span class="verse"><a name="33">33</a>Приступив тоді тисяцький, та й ухопив його, і двома ланцюгами зв'язати звелів, і допитувати став: хто такий він і що він зробив?</span> <span class="verse"><a name="34">34</a>Але кожен що інше викрикував у натовпі. І, не мігши довідатись певного через заколот, він звелів відпровадити його до фортеці.</span> <span class="verse"><a name="35">35</a>А коли він до сходів прийшов, то трапилося, що мусіли нести його вояки із-за натовпу людського,</span> <span class="verse"><a name="36">36</a>бо безліч народу йшла слідкома та кричала: Геть із ним!</span> <span class="verse"><a name="37">37</a>А коли Павло входив до фортеці, то тисяцького поспитався: Чи можна мені щось сказати тобі? А той відказав: То ти вмієш по-грецькому?</span> <span class="verse"><a name="38">38</a>Чи не той ти єгиптянин, що перед цими днями призвів був до бунту, і випровадив до пустині чотири тисячі потаємних убійників?</span> <span class="verse"><a name="39">39</a>А Павло відказав: Я юдеянин із Тарсу, громадянин відомого міста в Кілікії. Благаю тебе, дозволь мені до народу промовити!</span> <span class="verse"><a name="40">40</a>А коли той дозволив, то Павло став на сходах, і дав знака рукою народові. А як тиша велика настала, промовив єврейською мовою, кажучи:</span> </p></div</div></div></body></html>