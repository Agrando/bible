<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/acts/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/acts">Acts</a> &gt <strong>Chapter 27</strong></div><p><span class="verse"><a name="1">1</a>А коли постановлено, щоб відплинули ми до Італії, то віддано Павла та ще деяких інших ув'язнених сотникові, Юлієві на ім'я, з полку Августа.</span> <span class="verse"><a name="2">2</a>І посідали ми на корабля адрамітського, що пливсти мав біля місць азійських, та й відчалили. Із нами був Арістарх македонець із Солуня.</span> <span class="verse"><a name="3">3</a>А другого дня ми пристали в Сидоні. До Павла ж Юлій ставивсь по-людському, і дозволив до друзів піти, та їхньої опіки зазнати.</span> <span class="verse"><a name="4">4</a>А вирушивши звідти, припливли ми до Кіпру, бо вітри супротивні були.</span> <span class="verse"><a name="5">5</a>Коли ж переплинули море, що біля Кілікії й Памфілії, то ми прибули до Лікійської Міри.</span> <span class="verse"><a name="6">6</a>І там сотник знайшов корабля олександрійського, що плинув в Італію, і всадив нас на нього.</span> <span class="verse"><a name="7">7</a>І днів багато помалу пливли ми, і насилу насупроти Кніду приплинули, а що вітер нас не допускав, попливли ми додолу на Кріт при Салмоні.</span> <span class="verse"><a name="8">8</a>І коли ми насилу минули його, то припливли до одного місця, що зветься Доброю Пристанню, недалеко якого знаходиться місто Ласея.</span> <span class="verse"><a name="9">9</a>А як часу минуло багато, і була вже плавба небезпечна, бо минув уже й піст, то зачав Павло радити,</span> <span class="verse"><a name="10">10</a>говорячи їм: О мужі! Я бачу, що буде плавба з перешкодами та з великим ущербком не лиш для вантажу й корабля, але й для наших душ.</span> <span class="verse"><a name="11">11</a>Та сотник довіряв більше стерничому та власникові корабля, ніж тому, що Павло говорив.</span> <span class="verse"><a name="12">12</a>А що пристань була на зимівлю невигідна, то більшість давала пораду відплинути звідти, щоб, як можна, дістатись до Фініка, і перезимувати в пристані крітській, неприступній західнім вітрам із півдня та з півночі.</span> <span class="verse"><a name="13">13</a>А як вітер південний повіяв, то подумали, що бажання вони досягли, тому витягли кітви й попливли покрай Кріту.</span> <span class="verse"><a name="14">14</a>Але незабаром ударив на них рвачкий вітер, що зветься евроклідон.</span> <span class="verse"><a name="15">15</a>А коли корабель був підхоплений, і не міг противитись вітрові, то йому віддались ми й понеслися.</span> <span class="verse"><a name="16">16</a>І наїхали ми на один острівець, що Клавдою зветься, і човна насилу затримати змогли.</span> <span class="verse"><a name="17">17</a>Коли ж його витягли, то засобів допомічних добирали й корабля підв'язали. А боявшись, щоб не впасти на Сірт, поспускали вітрила, і носилися так.</span> <span class="verse"><a name="18">18</a>А коли зачала буря міцно нас кидати, то другого дня стали ми розвантажуватись,</span> <span class="verse"><a name="19">19</a>а третього дня корабельне знаряддя ми повикидали власноруч.</span> <span class="verse"><a name="20">20</a>А коли довгі дні не з'являлось ні сонце, ні зорі, і буря чимала на нас напирала, то останню надію ми втратили, щоб нам урятуватись...</span> <span class="verse"><a name="21">21</a>А як довго не їли вони, то Павло став тоді серед них і промовив: О мужі, тож треба було мене слухатися та не відпливати від Кріту, і обминули б були ці терпіння та шкоди.</span> <span class="verse"><a name="22">22</a>А тепер вас благаю триматись на дусі, бо ні одна душа з вас не згине, окрім корабля.</span> <span class="verse"><a name="23">23</a>Бо ночі цієї з'явився мені Ангол Бога, Якому належу й Якому служу,</span> <span class="verse"><a name="24">24</a>та і прорік: Не бійся, Павле, бо треба тобі перед кесарем стати, і ось Бог дарував тобі всіх, хто з тобою пливе.</span> <span class="verse"><a name="25">25</a>Тому то тримайтесь на дусі, о мужі, бо я вірую Богові, що станеться так, як було мені сказано.</span> <span class="verse"><a name="26">26</a>І ми мусимо наткнутись на острів якійсь.</span> <span class="verse"><a name="27">27</a>А коли надійшла чотирнадцята ніч, і ми носились по Адріятицькому морю, то десь коло півночі стали домислюватись моряки, що наближуються до якоїсь землі.</span> <span class="verse"><a name="28">28</a>І, запустивши оливницю, двадцять сяжнів знайшли. А від'їхавши трохи, запустити оливницю знову, і знайшли сяжнів п'ятнадцять.</span> <span class="verse"><a name="29">29</a>І боявшись, щоб не натрапити нам на скелясті місця, ми закинули чотири кітві з корми, і благали, щоб настав день.</span> <span class="verse"><a name="30">30</a>А коли моряки намагались утекти з корабля, і човна спускали до моря, вдаючи, ніби кітви закинути з носа хочуть,</span> <span class="verse"><a name="31">31</a>то сказав Павло сотникові й воякам: Як вони в кораблі не зостануться, то спастись ви не зможете!</span> <span class="verse"><a name="32">32</a>Тоді вояки перерізали мотузи в човна, і дали йому впасти.</span> <span class="verse"><a name="33">33</a>А коли розвиднятися стало, то благав Павло всіх, щоб поживу прийняти, і казав: Чотирнадцятий день ось сьогодні без їжі ви перебуваєте, очікуючи та нічого не ївши.</span> <span class="verse"><a name="34">34</a>Тому то благаю вас їжу прийняти, бо це на рятунок вам буде, бо жадному з вас не спаде з голови й волосина!</span> <span class="verse"><a name="35">35</a>А промовивши це, узяв хліб та подякував Богові перед усіма, і, поламавши, став їсти.</span> <span class="verse"><a name="36">36</a>Тоді всі піднеслись на дусі, і, стали поживу приймати.</span> <span class="verse"><a name="37">37</a>А всіх душ нас було в кораблі двісті сімдесят шість.</span> <span class="verse"><a name="38">38</a>І як наїлись вони, то стали полегшувати корабля, викидаючи збіжжя до моря.</span> <span class="verse"><a name="39">39</a>А коли настав день, то вони не могли розпізнати землі, одначе затоку якусь там угледіли, що берега плаского мала, до якого й вирішили, як можна, приплисти з кораблем.</span> <span class="verse"><a name="40">40</a>Підняли тоді кітви, і повкидали до моря, і порозв'язували поворозки в стерна, і вітрило мале за вітром поставили, та й покерували до берега.</span> <span class="verse"><a name="41">41</a>Та ось ми натрапили на місце, що мало з обох сторін море, і корабель опинивсь на мілкому: ніс загруз й позоставсь нерухомий, а корма розбивалася силою хвиль...</span> <span class="verse"><a name="42">42</a>Вояки ж були змовилися повбивати в'язнів, щоб котрийсь не поплив і не втік.</span> <span class="verse"><a name="43">43</a>Але сотник хотів урятувати Павла, і заборонив їхній намір, і звелів усім тим, хто пливати вміє, щоб скакали та перші на берег виходили,</span> <span class="verse"><a name="44">44</a>а інші хто на дошках, а хто на чімбудь з корабля. І таким чином сталось, що всі врятувались на землю!</span> </p></div</div></div></body></html>