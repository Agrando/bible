<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/acts/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/acts">Acts</a> &gt <strong>Chapter 2</strong></div><p><span class="verse"><a name="1">1</a>Коли ж почався день П'ятдесятниці, всі вони однодушно знаходилися вкупі.</span> <span class="verse"><a name="2">2</a>І нагло зчинився шум із неба, ніби буря раптова зірвалася, і переповнила ввесь той дім, де сиділи вони.</span> <span class="verse"><a name="3">3</a>І з'явилися їм язики поділені, немов би огненні, та й на кожному з них по одному осів.</span> <span class="verse"><a name="4">4</a>Усі ж вони сповнились Духом Святим, і почали говорити іншими мовами, як їм Дух промовляти давав.</span> <span class="verse"><a name="5">5</a>Перебували ж в Єрусалимі юдеї, люди побожні, від усякого народу під небом.</span> <span class="verse"><a name="6">6</a>А коли оцей гомін зчинився, зібралася безліч народу, та й диву далися, бо кожен із них тут почув, що вони розмовляли їхньою власною мовою!...</span> <span class="verse"><a name="7">7</a>Усі ж побентежилися та дивувалися, та й казали один до одного: Хіба ж не галілеяни всі ці, що говорять?</span> <span class="verse"><a name="8">8</a>Як же кожен із нас чує свою власну мову, що ми в ній народились?</span> <span class="verse"><a name="9">9</a>Парфяни та мідяни та еламіти, також мешканці Месопотамії, Юдеї та Каппадокії, Понту та Азії,</span> <span class="verse"><a name="10">10</a>і Фріґії та Памфілії, Єгипту й лівійських земель край Кірени, і захожі римляни,</span> <span class="verse"><a name="11">11</a>юдеї й нововірці, крітяни й араби, усі чуємо ми, що говорять вони про великі діла Божі мовами нашими!</span> <span class="verse"><a name="12">12</a>І всі не виходили з дива, і безрадні були, і говорили один до одного: Що ж то статися має?</span> <span class="verse"><a name="13">13</a>А інші казали глузуючи: Вони повпивались вином молодим!</span> <span class="verse"><a name="14">14</a>Ставши ж Петро із Одинадцятьма, свій голос підніс та й промовив до них: Мужі юдейські та мешканці Єрусалиму! Нехай вам оце стане відоме, і послухайте слів моїх!</span> <span class="verse"><a name="15">15</a>Бо не п'яні вони, як ви думаєте, бо третя година дня,</span> <span class="verse"><a name="16">16</a>а це те, що пророк Йоіл передрік:</span> <span class="verse"><a name="17">17</a>І буде останніми днями, говорить Господь: Я виллю від Духа Свого на всяке тіло, і будуть пророкувати сини ваші та ваші доньки, юнаки ж ваші бачити будуть видіння, а старим вашим сни будуть снитися.</span> <span class="verse"><a name="18">18</a>І на рабів Моїх і на рабинь Моїх за тих днів Я також виллю від Духа Свого, і пророкувати вони будуть!</span> <span class="verse"><a name="19">19</a>І дам чуда на небі вгорі, а внизу на землі ці знамена: кров, і огонь, і куряву диму.</span> <span class="verse"><a name="20">20</a>Переміниться сонце на темряву, а місяць на кров, перше ніж день Господній настане, великий та славний!</span> <span class="verse"><a name="21">21</a>І станеться, що кожен, хто покличе Господнє Ім'я, той спасеться.</span> <span class="verse"><a name="22">22</a>Мужі ізраїльські, послухайте ви оцих слів: Ісуса Назарянина, Мужа, що Його Бог прославив вам силою, і чудами, і тими знаменами, що Бог через Нього вчинив серед вас, як самі ви те знаєте,</span> <span class="verse"><a name="23">23</a>Того, що був виданий певною волею та передбаченням Божим, ви руками беззаконників розп'яли та забили.</span> <span class="verse"><a name="24">24</a>Та Бог воскресив Його, пута смерти усунувши, вона бо тримати Його не могла.</span> <span class="verse"><a name="25">25</a>Бо каже про Нього Давид: Мав я Господа завсіди перед очима своїми, бо Він по правиці моїй, щоб я не захитався.</span> <span class="verse"><a name="26">26</a>Тому серце моє звеселилось, і зрадів мій язик, і тіло моє відпочине в надії.</span> <span class="verse"><a name="27">27</a>Бо не позоставиш Ти в аду моєї душі, і не даси Ти Своєму Святому побачити тління!</span> <span class="verse"><a name="28">28</a>Ти дороги життя об'явив мені, Ти мене переповниш утіхою перед обличчям Своїм!</span> <span class="verse"><a name="29">29</a>Мужі-браття! Нехай буде вільно мені сміло сказати вам про патріярха Давида, що помер і похований, і знаходиться гріб його в нас аж до цього дня.</span> <span class="verse"><a name="30">30</a>А бувши ж пророком, та відаючи, що Бог клятвою клявся йому посадити на престолі його від плоду його стегон,</span> <span class="verse"><a name="31">31</a>у передбаченні він говорив про Христове воскресення, що не буде зоставлений в аду, ані тіло Його не зазнає зотління.</span> <span class="verse"><a name="32">32</a>Бог Ісуса Цього воскресив, чого свідки всі ми!</span> <span class="verse"><a name="33">33</a>А отож, як правицею Божою був Він вознесений, і обітницю Духа Святого прийняв від Отця, то й злив Він оте, що ви бачите й чуєте.</span> <span class="verse"><a name="34">34</a>Не зійшов бо на небо Давид, але сам він говорить: Промовив Господь Господеві моєму: Сядь праворуч Мене,</span> <span class="verse"><a name="35">35</a>доки не покладу Я Твоїх ворогів підніжком ногам Твоїм!</span> <span class="verse"><a name="36">36</a>Ото ж, нехай ввесь Ізраїлів дім твердо знає, що і Господом, і Христом учинив Бог Його, Того Ісуса, що Його розп'яли ви!</span> <span class="verse"><a name="37">37</a>Як почули ж оце, вони серцем розжалобились, та й сказали Петрові та іншим апостолам: Що ж ми маємо робити, мужі-браття?</span> <span class="verse"><a name="38">38</a>А Петро до них каже: Покайтеся, і нехай же охриститься кожен із вас у Ім'я Ісуса Христа на відпущення ваших гріхів, і дара Духа Святого ви приймете!</span> <span class="verse"><a name="39">39</a>Бо для вас ця обітниця, і для ваших дітей, і для всіх, що далеко знаходяться, кого б тільки покликав Господь, Бог наш.</span> <span class="verse"><a name="40">40</a>І іншими багатьома словами він засвідчував та вмовляв їх, говорячи: Рятуйтесь від цього лукавого роду!</span> <span class="verse"><a name="41">41</a>Отож ті, хто прийняв його слово, охристилися. І пристало до них того дня душ тисяч зо три!</span> <span class="verse"><a name="42">42</a>І вони перебували в науці апостольській, та в спільноті братерській, і в ламанні хліба, та в молитвах.</span> <span class="verse"><a name="43">43</a>І був острах у кожній душі, бо багато чинили апостоли чуд та знамен.</span> <span class="verse"><a name="44">44</a>А всі віруючі були вкупі, і мали все спільним.</span> <span class="verse"><a name="45">45</a>І вони продавали маєтки та добра, і всім їх ділили, як кому чого треба було.</span> <span class="verse"><a name="46">46</a>І кожного дня перебували вони однодушно у храмі, і, ломлячи хліб по домах, поживу приймали із радістю та в сердечній простоті,</span> <span class="verse"><a name="47">47</a>вихваляючи Бога та маючи ласку в усього народу. І щоденно до Церкви Господь додавав тих, що спасалися.</span> </p></div</div></div></body></html>