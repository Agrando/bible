<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/acts/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/acts">Acts</a> &gt <strong>Chapter 14</strong></div><p><span class="verse"><a name="1">1</a>І трапилось, що в Іконії вкупі ввійшли вони до синагоги юдейської, і промовили так, що безліч юдеїв й огречених увірували.</span> <span class="verse"><a name="2">2</a>Невірні ж юдеї підбурили та роз'ятрили душі поган на братів.</span> <span class="verse"><a name="3">3</a>Та проте довгий час пробули вони там, промовляючи мужньо про Господа, що свідоцтво давав слову благодаті Своєї, і робив, щоб знамена та чуда чинились їхніми руками.</span> <span class="verse"><a name="4">4</a>А в місті народ поділився, і пристали одні до юдеїв, а інші тримались апостолів.</span> <span class="verse"><a name="5">5</a>Коли ж кинулися ті погани й юдеї з своїми старшими, щоб зневажити їх та камінням побити,</span> <span class="verse"><a name="6">6</a>то, дізнавшись про це, вони повтікали до міст лікаонських, до Лістри та Дервії, та в околиці їхні,</span> <span class="verse"><a name="7">7</a>і Євангелію там звіщали.</span> <span class="verse"><a name="8">8</a>А в Лістрі сидів один чоловік, безвладний на ноги, що кривий був з утроби своєї матері, і ніколи ходити не міг.</span> <span class="verse"><a name="9">9</a>Він слухав, як Павло говорив, який пильно на нього споглянув, і побачив, що має він віру вздоровленим бути,</span> <span class="verse"><a name="10">10</a>то голосом гучним промовив: Устань просто на ноги свої! А той скочив, і ходити почав...</span> <span class="verse"><a name="11">11</a>А люди, побачивши, що Павло вчинив, піднесли свій голос, говорячи по-лікаонському: Боги людям вподібнились, та до нас ось зійшли!...</span> <span class="verse"><a name="12">12</a>І Варнаву вони звали Зевсом, а Гермесом Павла, бо він провід мав у слові.</span> <span class="verse"><a name="13">13</a>А жрець Зевса, що святиня його перед містом була, припровадив бики та вінки до воріт, та й з народом приносити жертву хотів.</span> <span class="verse"><a name="14">14</a>Та коли про це почули апостоли Варнава й Павло, то роздерли одежі свої, та й кинулися між народ, кричачи</span> <span class="verse"><a name="15">15</a>та говорячи: Що це робите, люди? Таж і ми такі самі смертельні, подібні вам люди, і благовістимо вам, від оцих ось марнот навернутись до Бога Живого, що створив небо й землю, і море, і все, що в них є.</span> <span class="verse"><a name="16">16</a>За минулих родів попустив Він усім народам, щоб ходили стежками своїми,</span> <span class="verse"><a name="17">17</a>але не зоставив Себе Він без свідчення, добро чинячи: подавав нам із неба дощі та врожайні часи, та наповнював їжею й радощами серця наші.</span> <span class="verse"><a name="18">18</a>І, говорячи це, заледве спинили народ не приносити їм жертов.</span> <span class="verse"><a name="19">19</a>А з Антіохії та з Іконії посходились юдеї, і, підбуривши натовп, камінням побили Павла, та й за місто геть виволікли, мавши думку, що вмер він...</span> <span class="verse"><a name="20">20</a>Коли ж учні його оточили, то він устав, та й вернувся до міста. А наступного дня він відбув із Варнавою в Дервію.</span> <span class="verse"><a name="21">21</a>І, як звістили Євангелію тому містові, і учнів багато придбали, вони повернулися в Лістру, та в Іконію, та в Антіохію,</span> <span class="verse"><a name="22">22</a>душі учнів зміцняючи, просячи перебувати в вірі, та навчаючи, що через великі утиски треба нам входити у Боже Царство.</span> <span class="verse"><a name="23">23</a>І рукопоклали їм пресвітерів по Церквах, і помолилися з постом та й їх передали Господеві, в Якого ввірували.</span> <span class="verse"><a name="24">24</a>Як вони ж перейшли Пісідію, прибули в Памфілію;</span> <span class="verse"><a name="25">25</a>і, звістивши Господнє Слово в Пергії, вони в Атталію ввійшли,</span> <span class="verse"><a name="26">26</a>а звідти поплинули в Антіохію, звідки були благодаті Божій віддані на діло, що його й закінчили.</span> <span class="verse"><a name="27">27</a>А прибувши та скликавши Церкву, вони розповіли, як багато вчинив Бог із ними, і що відкрив двері і віри поганам.</span> <span class="verse"><a name="28">28</a>І перебували вони немалий час із учнями.</span> </p></div</div></div></body></html>