<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/zech/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/zech">Zechariah</a> &gt <strong>Chapter 8</strong></div><p><span class="verse"><a name="1">1</a>І було мені слово Господнє таке:</span> <span class="verse"><a name="2">2</a>Так говорить Господь Саваот: Заздрю Я за Сіон великою заздрістю, і великою ревністю Я заздрю за нього.</span> <span class="verse"><a name="3">3</a>Так говорить Господь: Вернуся Я до Сіону, і буду пробувати в середині Єрусалиму, і буде зватися Єрусалим Містом Правди, а гора Господа Саваота горою святою.</span> <span class="verse"><a name="4">4</a>Так говорить Господь Саваот: Ще будуть сидіти на єрусалимських майданах діди та баби, і кожен з палицею в своїй руці через довгий вік.</span> <span class="verse"><a name="5">5</a>А міські майдани будуть переповнені хлопцями та дівчатами, що будуть бавитися на майданах його.</span> <span class="verse"><a name="6">6</a>Так говорить Господь Саваот: Коли дивне це в очах останку народу цього за цих днів, чи ж воно буде дивне в очах Моїх? промовляє Господь Саваот.</span> <span class="verse"><a name="7">7</a>Так говорить Господь Саваот: Ото Я спасу Свій народ із східнього краю та з краю заходу сонця.</span> <span class="verse"><a name="8">8</a>І спроваджу Я їх, і вони будуть пробувати в середині Єрусалиму, і стануть народом Моїм, а Я стану їм Богом у правді та в праведності.</span> <span class="verse"><a name="9">9</a>Так говорить Господь Саваот: Нехай стануть сильними ваші руки, ви, що слухаєте цими днями слова ці з уст пророків, що були в день закладин дому Господа Саваота, храму, щоб був побудований.</span> <span class="verse"><a name="10">10</a>Бо перед цими днями не було нагороди для людини, ані нагороди для худоби, і для того, хто виходив, і для того, хто входив не було спокою від ворога, і пускав Я всіх людей одного проти одного.</span> <span class="verse"><a name="11">11</a>Тому Я тепер для останку оцього народу не буду такий, як за тих давніх днів, промовляє Господь Саваот.</span> <span class="verse"><a name="12">12</a>Бо буде насіння миру: виноград дасть свій плід, а земля урожай свій подасть, а небо дасть росу свою, і вчиню Я, що решта оцього народу це все посяде.</span> <span class="verse"><a name="13">13</a>І станеться, як були ви прокляттям серед народів, доме Юдин та доме Ізраїлів, так Я вас спасу, і ви станете благословенням. Не бійтесь, хай зміцніють ваші руки!</span> <span class="verse"><a name="14">14</a>Бо так промовляє Господь Саваот: Як Я думав зробити вам зле, коли ваші батьки прогнівляли Мене, промовляє Господь Саваот, і не жалував Я,</span> <span class="verse"><a name="15">15</a>так знову задумав Я днями оцими вчинити добро Єрусалимові та Юдиному домові. Не бійтесь!</span> <span class="verse"><a name="16">16</a>Оце речі, які будете робити: Говоріть правду один одному, правду та суд миру судіть у ваших брамах.</span> <span class="verse"><a name="17">17</a>І не думайте зла в своїм серці один проти одного, і не любіть неправдивої присяги, бо це все оте, що зненавидив Я, промовляє Господь.</span> <span class="verse"><a name="18">18</a>І було мені слово Господнє таке:</span> <span class="verse"><a name="19">19</a>Так говорить Господь Саваот: Піст четвертого, і піст п'ятого, і піст сьомого, і піст десятого місяця стане для Юдиного дому на радість і на втіху, та на веселі свята, але правду та мир кохайте!</span> <span class="verse"><a name="20">20</a>Так говорить Господь Саваот: Ще прийдуть народи та мешканці численних міст.</span> <span class="verse"><a name="21">21</a>І прийдуть мешканці одного міста до другого, кажучи: Ходімо, ходімо вблагати Господа, шукати Господа Саваота! Піду також я.</span> <span class="verse"><a name="22">22</a>І поприходять численні народи та сильні люди шукати Господа Саваота в Єрусалимі, і благати Господа.</span> <span class="verse"><a name="23">23</a>Так говорить Господь Саваот: І станеться тими днями, що схоплять десять мужів з усіх язиків тих народів, і схоплять за полу юдея, говорячи: Ходімо з вами, бо ми чули: Бог з вами!</span> </p></div</div></div></body></html>