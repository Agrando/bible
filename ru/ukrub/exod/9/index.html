<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/exod/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/exod">Exodus</a> &gt <strong>Chapter 9</strong></div><p><span class="verse"><a name="1">1</a>І сказав Господь до Мойсея: Увійди до фараона, і говори до нього: Так сказав Господь, Бог євреїв: Відпусти Мій народ, і нехай вони служать Мені!</span> <span class="verse"><a name="2">2</a>Бо коли ти відмовишся відпустити, і будеш держати їх ще,</span> <span class="verse"><a name="3">3</a>то ось Господня рука буде на худобі твоїй, що на полі, на конях, на ослах, на верблюдах, на худобі великій і дрібній, моровиця дуже тяжка.</span> <span class="verse"><a name="4">4</a>І відділить Господь між худобою Ізраїля й між худобою Єгипту, і не загине нічого зо всього, що належить Ізраїлевим синам.</span> <span class="verse"><a name="5">5</a>І призначив Господь усталений час, кажучи: Узавтра Господь зробить цю річ у цім краї.</span> <span class="verse"><a name="6">6</a>І зробив Господь ту річ назавтра, і вигинула вся єгипетська худоба, а з худоби Ізраїлевих синів не згинуло ані одне.</span> <span class="verse"><a name="7">7</a>І послав фараон довідатись, а ось не згинуло з худоби Ізраїлевої ані одне! І стало фараонове серце запеклим, і не відпустив він народу того!</span> <span class="verse"><a name="8">8</a>І сказав Господь до Мойсея й до Аарона: Візьміть собі повні ваші жмені сажі з печі, і нехай Мойсей кине її до неба на очах фараонових.</span> <span class="verse"><a name="9">9</a>І стане вона курявою над усією єгипетською землею, а на людині й скотині стане гнояками, що кинуться прищами в усьому єгипетському краї.</span> <span class="verse"><a name="10">10</a>І набрали вони сажі з печі, та й стали перед фараоновим лицем. І кинув її Мойсей до неба, і стали прищуваті гнояки, що кинулися на людині й на скотині.</span> <span class="verse"><a name="11">11</a>А чарівники не могли стати перед Мойсеєм через гнояки, бо гнояк той був на чарівниках і на всіх єгиптянах.</span> <span class="verse"><a name="12">12</a>І вчинив запеклим Господь фараонове серце, і він не послухався їх, як говорив був Господь до Мойсея.</span> <span class="verse"><a name="13">13</a>І сказав Господь до Мойсея: Устань рано вранці, і стань перед лицем фараоновим та й скажи йому: Отак сказав Господь, Бог євреїв: Відпусти Мій народ, і нехай вони служать Мені!</span> <span class="verse"><a name="14">14</a>Бо цим разом Я пошлю всі урази Мої на серце твоє, і на рабів твоїх, і на народ твій, щоб ти знав, що немає на всій землі Такого, як Я!</span> <span class="verse"><a name="15">15</a>Бо тепер, коли б Я простягнув Свою руку, то побив би тебе та народ твій мором, і ти був би вигублений із землі.</span> <span class="verse"><a name="16">16</a>Але Я для того залишив тебе, щоб показати тобі Мою силу, і щоб оповідали про Ймення Моє по всій землі.</span> <span class="verse"><a name="17">17</a>Ти ще опираєшся проти народу Мого, щоб їх не відпустити.</span> <span class="verse"><a name="18">18</a>Ось Я взавтра, цього саме часу, зішлю дощем тяженний град, що такого, як він, не бувало в Єгипті від дня його заложення аж до сьогодні.</span> <span class="verse"><a name="19">19</a>А тепер пошли, позаганяй худобу свою та все, що твоє в полі. Кожна людина й худоба, що буде застукана в полі, і не буде забрана додому, то зійде на них град, і вони повмирають!</span> <span class="verse"><a name="20">20</a>Хто з фараонових рабів боявся Господнього слова, той зігнав своїх рабів та свою худобу до домів.</span> <span class="verse"><a name="21">21</a>А хто не звернув свого серця до слова Господнього, той позалишав рабів своїх та худобу свою на полі.</span> <span class="verse"><a name="22">22</a>І сказав Господь до Мойсея: Простягни свою руку до неба, і нехай буде град у всьому єгипетському краї на людину, і на худобу, і на всю польову траву в єгипетській землі!</span> <span class="verse"><a name="23">23</a>І простяг Мойсей палицю свою до неба, і Господь дав громи та град. І зійшов на землю огонь, і Господь дощив градом на єгипетську землю.</span> <span class="verse"><a name="24">24</a>І був град, і огонь горів посеред тяженного граду, що не бувало такого, як він, у всім єгипетськім краї, відколи він став був народом.</span> <span class="verse"><a name="25">25</a>І повибивав той град у всім єгипетськім краї все, що на полі, від людини аж до худоби! І всю польову рослинність побив той град, а кожне польове дерево поламав!</span> <span class="verse"><a name="26">26</a>Тільки в землі Ґошен, де жили Ізраїлеві сини, не було граду.</span> <span class="verse"><a name="27">27</a>І послав фараон, і покликав Мойсея та Аарона, та й сказав до них: Згрішив я тим разом! Господь справедливий, а я та народ мій несправедливі!</span> <span class="verse"><a name="28">28</a>Благайте Господа, і досить бути Божим громам та градові! А я відпущу вас, і ви більше не залишитеся...</span> <span class="verse"><a name="29">29</a>І сказав до нього Мойсей: Як вийду я з міста, то простягну руки свої до Господа, громи перестануть, а граду вже не буде, щоб ти знав, що Господня ця земля!</span> <span class="verse"><a name="30">30</a>А ти й раби твої, знаю я, що ви ще не боїтеся перед лицем Господа Бога!</span> <span class="verse"><a name="31">31</a>А льон та ячмінь був побитий, бо ячмінь дозрівав, а льон цвів.</span> <span class="verse"><a name="32">32</a>А пшениця та жито не були вибиті, бо пізні вони.</span> <span class="verse"><a name="33">33</a>І вийшов Мойсей від фараона з міста, і простяг руки свої до Господа, і перестали громи та град, а дощ не лив на землю.</span> <span class="verse"><a name="34">34</a>І побачив фараон, що перестав дощ, і град та громи, та й далі грішив. І чинив він запеклим своє серце, він та раби його.</span> <span class="verse"><a name="35">35</a>І стало запеклим фараонове серце, і він не відпустив Ізраїлевих синів, як говорив був Господь через Мойсея.</span> </p></div</div></div></body></html>