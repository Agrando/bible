<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/exod/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/exod">Exodus</a> &gt <strong>Chapter 33</strong></div><p><span class="verse"><a name="1">1</a>І говорив Господь до Мойсея: Іди, вийди звідси ти та той народ, що ти вивів його з єгипетського краю до того Краю, що Я присяг був його Авраамові, Ісакові та Якову, говорячи: Нащадкам твоїм дам його,</span> <span class="verse"><a name="2">2</a>і пошлю перед лицем твоїм Ангола, і попроганяю ханаанеянина, амореянина, і хіттеянина, і періззеянина, хіввеянина, і євусеянина,</span> <span class="verse"><a name="3">3</a>до Краю, що тече молоком та медом, бо Я не піду серед тебе, бо ти народ твердошиїй, щоб Я не вигубив тебе в дорозі.</span> <span class="verse"><a name="4">4</a>І почув народ ту лиху вістку, та й засмутився, і ніхто не поклав на себе своєї оздоби.</span> <span class="verse"><a name="5">5</a>Бо промовив Господь до Мойсея: Скажи Ізраїлевим синам: Ви народ твердошиїй, якщо одну хвилину піду серед тебе, то вигублю тебе! Тож тепер здійми оздобу свою з себе, Я знатиму, що вчиню тобі.</span> <span class="verse"><a name="6">6</a>І поздіймали Ізраїлеві сини свої оздоби під горою Хорив.</span> <span class="verse"><a name="7">7</a>А Мойсей узяв намета, та й нап'яв його поза табором, далеко від табору, і назвав його: скинія заповіту. І бувало, кожен, хто шукав Господа, входив до скинії заповіту, що поза табором.</span> <span class="verse"><a name="8">8</a>І бувало, коли виходив Мойсей до скинії, то підводився ввесь народ, і ставали кожен при вході свого намету, і дивилися за Мойсеєм, аж поки він не входив до скинії.</span> <span class="verse"><a name="9">9</a>І бувало, коли входив Мойсей до скинії, то сходив стовп хмари, і ставав при вході скинії, та й говорив Бог із Мойсеєм.</span> <span class="verse"><a name="10">10</a>І ввесь народ бачив стовпа хмари, що стояв при вході скинії. І ввесь народ підводився, та й вклонялися, кожен при вході намету свого.</span> <span class="verse"><a name="11">11</a>І говорив Господь до Мойсея лице в лице, як говорить хто до друга свого. І вертався він до табору, а слуга його, юнак Ісус, син Навинів, не виходив із середини скинії.</span> <span class="verse"><a name="12">12</a>І сказав Мойсей до Господа: Дивися, Ти говориш мені: Випровади цей народ, а Ти не дав мені знати, кого зо мною пошлеш. А Ти сказав був: Я знаю тебе на ім'я, а також знайшов ти милість в очах Моїх.</span> <span class="verse"><a name="13">13</a>Тож тепер, коли знайшов я милість в очах Твоїх, об'яви ж мені дорогу Свою, і я пізнаю, як знайти милість в очах Твоїх. І побач, бо цей люд то народ Твій.</span> <span class="verse"><a name="14">14</a>А Він відказав: Сам Я піду, і введу тебе до відпочинку.</span> <span class="verse"><a name="15">15</a>І сказав він до Нього: Коли сам Ти не підеш, то не виводь нас ізвідси.</span> <span class="verse"><a name="16">16</a>Бож чим тоді пізнається, що знайшов милість в очах Твоїх я та народ Твій? Чи ж не тим, що Ти підеш із нами? І будемо вирізнені я та народ Твій від кожного народу, що на поверхні землі.</span> <span class="verse"><a name="17">17</a>І промовив Господь до Мойсея: Також цю річ, про яку говорив ти, зроблю, бо ти знайшов милість в очах Моїх, і Я знаю на ім'я тебе.</span> <span class="verse"><a name="18">18</a>А він відказав: Покажи мені славу Свою!</span> <span class="verse"><a name="19">19</a>І Він промовив: Я переведу все добро Своє перед тобою, і покличу Господнім Ім'ям перед тобою. І Я помилую, до кого милостивий, і змилосерджуся, до кого милосердний.</span> <span class="verse"><a name="20">20</a>І Він промовив: Ти не зможеш побачити лиця Мого, бо людина не може побачити Мене і жити.</span> <span class="verse"><a name="21">21</a>І промовив Господь: Ось місце при Мені, і ти станеш на скелі.</span> <span class="verse"><a name="22">22</a>І станеться, коли буде переходити слава Моя, то Я вміщу Тебе в щілині скелі, і закрию тебе рукою Своєю, аж поки Я перейду.</span> <span class="verse"><a name="23">23</a>А здійму руку Свою, і ти побачиш Мене ззаду, а обличчя Моє не буде видиме.</span> </p></div</div></div></body></html>