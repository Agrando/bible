<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/exod/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/exod">Exodus</a> &gt <strong>Chapter 15</strong></div><p><span class="verse"><a name="1">1</a>Тоді заспівав Мойсей та Ізраїлеві сини оцю пісню Господеві, та й проказали, говорячи: Я буду співать Господеві, бо дійсно звеличився Він, коня й верхівця його кинув до моря!</span> <span class="verse"><a name="2">2</a>Моя сила та пісня Господь, і Він став на спасіння мені! Це мій Бог, і прославлю Його, Він Бог батька мого, і звеличу Його!</span> <span class="verse"><a name="3">3</a>Господь Муж війни, Єгова Йому Ймення!</span> <span class="verse"><a name="4">4</a>Колесниці фараонові й військо його вкинув у море, а вибір його трійкових у Червоному морі затоплений.</span> <span class="verse"><a name="5">5</a>Безодні їх позакривали, зійшли до глибин, як той камінь!</span> <span class="verse"><a name="6">6</a>Права рука Твоя, Господи, вславлена силою, правиця Твоя трощить ворога, Господи!</span> <span class="verse"><a name="7">7</a>А Своєю безмірною величчю Ти розбиваєш Своїх заколотників, посилаєш палючий Свій гнів, він їх поїдає, немов ту солому!</span> <span class="verse"><a name="8">8</a>А подувом ніздер Твоїх вода скупчилась, вир спинився, немов та стіна, потоки загусли були в серці моря!</span> <span class="verse"><a name="9">9</a>Нахвалявся був ворог: Поженусь дожену! Попаюю здобичу, душа моя сповниться ними! Меча свого вихоплю я, і понищить рука моя їх!</span> <span class="verse"><a name="10">10</a>Та дмухнув Ти був духом Своїм і закрило їх море: вони потопились в бурхливій воді, немов оливо!</span> <span class="verse"><a name="11">11</a>Хто подібний Тобі серед богів, о Господи? Хто подібний Тобі, Препрославлений святістю? Ти в славі грізний, Чудотворче!</span> <span class="verse"><a name="12">12</a>Простягнув Ти правицю Свою і земля їх поглинула!</span> <span class="verse"><a name="13">13</a>Милосердям Своїм вів народ, якого Ти визволив, Своєю Ти силою ввів у мешкання Своєї святині!</span> <span class="verse"><a name="14">14</a>Почули народи і тремтіли, обгорнула тривога мешканців землі филистимської!</span> <span class="verse"><a name="15">15</a>Старшини едомські тоді побентежились, моавських вельмож обгорнуло тремтіння, розпливлися усі ханаанці!</span> <span class="verse"><a name="16">16</a>Напали на них страх та жах, через велич рамена Твойого замовкли, як камінь, аж поки перейде народ Твій, о Господи, аж поки перейде народ, що його Ти набув!</span> <span class="verse"><a name="17">17</a>Ти їх уведеш, і їх посадиш на гору спадку Твого, на місці, яке вчинив, Господи, житлом Своїм, до Святині Господньої, що поставили руки Твої,</span> <span class="verse"><a name="18">18</a>і Господь зацарює навіки віків!</span> <span class="verse"><a name="19">19</a>Бо коли ввійшов був до моря кінь фараона з колесницею його та з його комонниками, то Господь повернув на них води морські, а Ізраїлеві сини пішли суходолом у середині моря.</span> <span class="verse"><a name="20">20</a>І взяла бубна пророчиця Маріям, сестра Ааронова, а за нею повиходили всі жінки з бубнами та з танцями.</span> <span class="verse"><a name="21">21</a>І відповіла їм Маріям: Співайте для Господа, бо дійсно звеличився Він, коня й верхівця його кинув до моря!</span> <span class="verse"><a name="22">22</a>І повів Мойсей Ізраїля від Червоного моря, і вийшли вони до пустині Шур. І йшли вони три дні в пустині, і не знаходили води.</span> <span class="verse"><a name="23">23</a>І прийшли вони до Мари, і не могли пити води з Мари, бо гірка вона. Тому названо ймення їй: Мара.</span> <span class="verse"><a name="24">24</a>І став народ ремствувати на Мойсея, говорячи: Що ми будемо пити?</span> <span class="verse"><a name="25">25</a>І він кликав до Господа! І показав йому Господь дерево, і він кинув його до води, і стала вода та солодка! Там Він дав йому постанову та право, і там його випробував.</span> <span class="verse"><a name="26">26</a>І сказав Він: Коли дійсно будеш ти слухати голосу Господа, Бога твого, і будеш робити слушне в очах Його, і будеш слухатися заповідей Його, і будеш виконувати всі постанови Його, то всю хворобу, що Я поклав був на Єгипет, не покладу на тебе, бо Я Господь, Лікар твій!</span> <span class="verse"><a name="27">27</a>І прийшли вони до Єліму, а там дванадцять водних джерел та сімдесят пальм. І вони отаборилися там над водою.</span> </p></div</div></div></body></html>