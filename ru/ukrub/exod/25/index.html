<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/exod/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/exod">Exodus</a> &gt <strong>Chapter 25</strong></div><p><span class="verse"><a name="1">1</a>А Господь промовляв до Мойсея, говорячи:</span> <span class="verse"><a name="2">2</a>Промовляй до Ізраїлевих синів, і нехай вони візьмуть для Мене приношення. Від кожного мужа, що дасть добровільно його серце, візьмете приношення для Мене.</span> <span class="verse"><a name="3">3</a>А оце те приношення, що візьмете від них: золото, і срібло, і мідь,</span> <span class="verse"><a name="4">4</a>і блакить, і пурпур, і червень, і віссон, і козина вовна,</span> <span class="verse"><a name="5">5</a>і шкурки баранячі, начервоно пофарбовані, і шкурки тахашеві, і дерево акацій,</span> <span class="verse"><a name="6">6</a>олива на освітлення, пахощі до оливи намащення, і пахощі для кадила,</span> <span class="verse"><a name="7">7</a>і каміння оніксове, і каміння на оправу до ефоду й до нагрудника.</span> <span class="verse"><a name="8">8</a>І нехай збудують Мені святиню, і перебуватиму серед них.</span> <span class="verse"><a name="9">9</a>Як усе, що Я покажу тобі будову скинії та будову речей її, і так зробите.</span> <span class="verse"><a name="10">10</a>І зроблять вони ковчега з акаційного дерева, два лікті й пів довжина його, і лікоть і пів ширина його, і лікоть і пів вишина його.</span> <span class="verse"><a name="11">11</a>І пообкладаєш його щирим золотом зсередини та іззовні. І зробиш вінця золотого навколо над ним.</span> <span class="verse"><a name="12">12</a>І виллєш для нього чотири золоті каблучки, і даси на чотирьох кутах його, дві каблучки на одному боці його, і дві каблучки на другому боці його.</span> <span class="verse"><a name="13">13</a>І поробиш держаки з акаційного дерева, і пообкладаєш їх золотом.</span> <span class="verse"><a name="14">14</a>І повсовуєш ці держаки в каблучки на боках ковчегу, щоб ними носити ковчега.</span> <span class="verse"><a name="15">15</a>В ковчегових каблучках будуть ці держаки; не відступлять вони від нього.</span> <span class="verse"><a name="16">16</a>І покладеш до ковчегу те свідоцтво, що Я тобі дам.</span> <span class="verse"><a name="17">17</a>І зробиш віко зо щирого золота, два лікті й пів довжина його, і лікоть і пів ширина його.</span> <span class="verse"><a name="18">18</a>І зробиш два золоті херувими, роботою кутою зробиш їх з обох кінців віка.</span> <span class="verse"><a name="19">19</a>І зроби одного херувима з кінця звідси, а одного херувима з кінця звідти. Від того віка поробите тих херувимів на обох кінцях його.</span> <span class="verse"><a name="20">20</a>І будуть ті херувими простягати крила догори, і затінювати своїми крильми над віком, а їхні обличчя одне до одного; до віка будуть обличчя тих херувимів.</span> <span class="verse"><a name="21">21</a>І покладеш те віко згори на ковчега, а до цього ковчега покладеш свідоцтво, яке Я тобі дам.</span> <span class="verse"><a name="22">22</a>І Я буду тобі відкриватися там, і буду говорити з тобою з-над віка з-посеред обох херувимів, що над ковчегом свідоцтва, про все, що розповім тобі для синів Ізраїлевих.</span> <span class="verse"><a name="23">23</a>І зробиш стола з акаційного дерева, два лікті довжина його, і лікоть ширина його, і лікоть і пів вишина його.</span> <span class="verse"><a name="24">24</a>І пообкладаєш його щирим золотом, і зробиш вінця золотого для нього навколо.</span> <span class="verse"><a name="25">25</a>І лиштву зробиш для нього в долоню навколо, і зробиш вінця золотого навколо, для лиштви його.</span> <span class="verse"><a name="26">26</a>І зробиш для нього чотири каблучки із золота, та й даси ці каблучки на чотирьох кінцях, що при його чотирьох ніжках.</span> <span class="verse"><a name="27">27</a>Навпроти лиштви будуть ці каблучки, на вкладання для держаків, щоб носити стола.</span> <span class="verse"><a name="28">28</a>І поробиш ті держаки з акаційного дерева, і пообкладаєш їх золотом, і на них будуть носити стола.</span> <span class="verse"><a name="29">29</a>І поробиш миски його, і кадильниці його, і чаші його та кухлі його, щоб ними лити, зо щирого золота їх ти поробиш.</span> <span class="verse"><a name="30">30</a>А на столі покладеш хліб показний, що завжди перед Моїм лицем.</span> <span class="verse"><a name="31">31</a>І зробиш свічника зо щирого золота, роботою кутою нехай буде зроблено цього свічника. Стовп його, і рамена його, келихи його, ґудзі його й квітки його будуть із нього.</span> <span class="verse"><a name="32">32</a>І шість рамен виходитимуть із боків його, три рамені свічника з одного боку його, і три рамені свічника з другого боку його.</span> <span class="verse"><a name="33">33</a>Три келихи мигдалоподібні в однім рамені, ґудзь і квітка, і три мигдалоподібні келихи в рамені другім, ґудзь і квітка. Так на шости раменах, що виходять із свічника.</span> <span class="verse"><a name="34">34</a>А на стовпі свічника чотири келихи мигдалоподібні, ґудзі його та квітки його.</span> <span class="verse"><a name="35">35</a>І ґудзь під двома раменами з нього, і ґудзь під іншими двома раменами з нього, і ґудзь під третіми двома раменами з нього, у шости рамен, що виходять із свічника.</span> <span class="verse"><a name="36">36</a>Їхні ґудзі та їхні рамена нехай будуть із нього. Увесь він одне куття щирого золота.</span> <span class="verse"><a name="37">37</a>І зробиш сім лямпадок до нього, і нехай засвітять його лямпадки, і нехай він світить на передню сторону його.</span> <span class="verse"><a name="38">38</a>А його щипчики та його лопатки на вугіль щире золото.</span> <span class="verse"><a name="39">39</a>З таланту щирого золота зробиш його та ввесь цей посуд.</span> <span class="verse"><a name="40">40</a>І дивись, і зроби за тим зразком, що тобі показувано на горі.</span> </p></div</div></div></body></html>