<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/exod/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/exod">Exodus</a> &gt <strong>Chapter 12</strong></div><p><span class="verse"><a name="1">1</a>І сказав Господь до Мойсея й до Аарона в єгипетськім краї, говорячи:</span> <span class="verse"><a name="2">2</a>Оцей місяць для вас початок місяців. Він вам перший між місяцями року.</span> <span class="verse"><a name="3">3</a>Скажіть усій ізраїльській громаді, говорячи: У десятий день цього місяця нехай візьмуть собі кожен ягня за домом батьків, ягня на дім.</span> <span class="verse"><a name="4">4</a>А коли буде той дім замалий, щоб з'їсти ягня, то нехай візьме він і найближчий до його дому сусід його за числом душ. Кожен згідно з їдою своєю полічиться на те ягня.</span> <span class="verse"><a name="5">5</a>Ягня у вас нехай буде без вади, самець, однорічне. Візьміть його з овечок та з кіз.</span> <span class="verse"><a name="6">6</a>І нехай буде воно для вас пильноване аж до чотирнадцятого дня цього місяця. І заколе його цілий збір Ізраїлевої громади на смерканні.</span> <span class="verse"><a name="7">7</a>І нехай візьмуть тієї крови, і нехай покроплять на обидва бокові одвірки, і на одвірок верхній у тих домах, що будуть їсти його в них.</span> <span class="verse"><a name="8">8</a>І нехай їдять тієї ночі те м'ясо, спечене на огні, та опрісноки. Нехай їдять його на гірких травах.</span> <span class="verse"><a name="9">9</a>Не їжте з нього сирового та вареного, звареного в воді, бо до їди тільки спечене на огні, голова його з голінками його та з нутром його.</span> <span class="verse"><a name="10">10</a>І не лишайте з нього нічого до ранку, а полишене з нього до ранку спаліть на огні.</span> <span class="verse"><a name="11">11</a>А їсти його будете так: стегна ваші підперезані, взуття ваше на ногах ваших, а палиця ваша в руці вашій, і будете ви їсти його в поспіху. Пасха це для Господа!</span> <span class="verse"><a name="12">12</a>І перейду Я тієї ночі в єгипетськім краї, і повбиваю в єгипетській землі кожного перворідного від людини аж до скотини. А над усіма єгипетськими богами вчиню Я суд. Я Господь!</span> <span class="verse"><a name="13">13</a>І буде та кров вам знаком на тих домах, що там ви, і побачу ту кров, і обмину вас. І не буде між вами згубної порази, коли Я вбиватиму в єгипетськім краї.</span> <span class="verse"><a name="14">14</a>І стане той день для вас пам'яткою, і будете святкувати його, як свято для Господа на всі роди ваші! Як постанову вічну будете святкувати його!</span> <span class="verse"><a name="15">15</a>Сім днів будете їсти опрісноки. Але першого дня зробите, щоб не було квашеного в ваших домах, бо кожен, хто їстиме квашене, від дня першого аж до дня сьомого, то буде витята душа та з Ізраїля.</span> <span class="verse"><a name="16">16</a>А першого дня будуть у вас священні збори, і сьомого дня священні збори. Жодна праця не буде робитися в них, тільки що їсти кожній душі, те єдине робитимете ви.</span> <span class="verse"><a name="17">17</a>І ви будете додержувати опрісноків, бо саме того дня Я вивів війська ваші з єгипетського краю. І будете додержувати того дня в ваших родах, як постанови вічної.</span> <span class="verse"><a name="18">18</a>Першого місяця, чотирнадцятого дня місяця будете їсти опрісноки аж до вечора дня двадцять першого того ж місяця.</span> <span class="verse"><a name="19">19</a>Сім день квашене не буде знаходитися в ваших домах, бо кожен, хто їстиме квашене, то буде витята душа та з Ізраїльської громади, чи то серед приходьків, чи то тих, хто народився у краї.</span> <span class="verse"><a name="20">20</a>Жодного квашеного не будете їсти в усіх ваших оселях, будете їсти опрісноки!</span> <span class="verse"><a name="21">21</a>І покликав Мойсей усіх старших Ізраїлевих, та й промовив до них: Спровадьте й візьміть собі дрібну худобину за родинами вашими, і заколіть пасху.</span> <span class="verse"><a name="22">22</a>І візьміть в'язку ісопу й умочіть у кров, що в посудині, і доторкніться горішнього одвірка й двох одвірків бічних кров'ю, що в посудині. А ви, ніхто не вийдете з дверей дому свого аж до ранку!</span> <span class="verse"><a name="23">23</a>І перейде Господь ударити Єгипет, і побачить ту кров на одвірку горішнім і на двох одвірках бічних, і обмине Господь ті двері, і не дасть згубникові ввійти до ваших домів, щоб ударити.</span> <span class="verse"><a name="24">24</a>А ви будете дотримувати цю річ, як постанови для себе й для синів своїх аж навіки.</span> <span class="verse"><a name="25">25</a>І станеться, коли ви ввійдете до того Краю, що дасть вам Господь, як Він обіцяв був, то ви будете додержувати цієї служби.</span> <span class="verse"><a name="26">26</a>І станеться коли запитають вас ваші сини: Що то за служба ваша?</span> <span class="verse"><a name="27">27</a>то відкажете: Це жертва Пасха для Господа, що обминув був доми Ізраїлевих синів в Єгипті, коли побивав Єгипет, а доми наші зберіг. І схилився народ, і вклонивсь до землі.</span> <span class="verse"><a name="28">28</a>І пішли й учинили сини Ізраїля, як наказав був Господь Мойсеєві та Ааронові, так учинили вони.</span> <span class="verse"><a name="29">29</a>І сталося в половині ночі, і вдарив Господь в єгипетськім краї кожного перворідного, від перворідного фараона, що сидить на своїм престолі, аж до перворідного полоненого, що у в'язничному домі, і кожного перворідного худоби.</span> <span class="verse"><a name="30">30</a>І встав фараон уночі, він та всі раби його, та ввесь Єгипет. І знявся великий зойк в Єгипті, бо не було дому, щоб не було там померлого!...</span> <span class="verse"><a name="31">31</a>І покликав фараон Мойсея та Аарона вночі, та й сказав: Устаньте, вийдіть з-посеред народу мого, і ви, і сини Ізраїлеві. І йдіть, служіть Господеві, як ви казали!</span> <span class="verse"><a name="32">32</a>І дрібну вашу худобу, і худобу вашу велику візьміть, як ви казали, та й ідіть. І поблагословіть і мене!</span> <span class="verse"><a name="33">33</a>І квапили єгиптяни народ той, щоб спішно відпустити їх із краю, бо казали: Усі ми помремо!</span> <span class="verse"><a name="34">34</a>І поніс той народ тісто своє, поки воно вкисло, діжки свої, зав'язані в їхні одежі, на плечах своїх.</span> <span class="verse"><a name="35">35</a>І Ізраїлеві сини вчинили за словом Мойсеєвим, і позичили від єгиптян посуд срібний і посуд золотий та шати.</span> <span class="verse"><a name="36">36</a>А Господь дав милість тому народові в очах Єгипту, і вони позичили і забрали здобич від Єгипту.</span> <span class="verse"><a name="37">37</a>І вирушили Ізраїлеві сини з Рамесесу до Суккоту, близько шости сот тисяч чоловіка піхоти, крім дітей,</span> <span class="verse"><a name="38">38</a>а також багато різного люду піднялися з ними, і дрібна худоба й велика худоба, маєток дуже великий.</span> <span class="verse"><a name="39">39</a>І пекли вони те тісто, що винесли з Єгипту, на прісні коржі, бо не вкисло воно, бо вони були вигнані з Єгипту, і не могли баритися, а поживи на дорогу не приготовили собі.</span> <span class="verse"><a name="40">40</a>А перебування Ізраїлевих синів, що сиділи в Єгипті, чотириста років і тридцять років.</span> <span class="verse"><a name="41">41</a>І сталося в кінці чотирьохсот років і тридцяти років, і сталося саме того дня, вийшли всі Господні війська з єгипетського краю.</span> <span class="verse"><a name="42">42</a>Це ніч сторожі для Господа, бо Він вивів їх з єгипетського краю. Ця сама ніч сторожа для Господа всім синам Ізраїля на їхні покоління.</span> <span class="verse"><a name="43">43</a>І сказав Господь до Мойсея й до Аарона: Це постанова про Пасху: жоден чужинець не буде їсти її.</span> <span class="verse"><a name="44">44</a>А кожен раб людський куплений за срібло, коли обріжеш його, тоді він буде їсти її.</span> <span class="verse"><a name="45">45</a>Приходько та наймит не буде їсти її.</span> <span class="verse"><a name="46">46</a>В самому домі буде вона їстися, не винесеш із дому назовні того м'яса, а костей його не зламаєте.</span> <span class="verse"><a name="47">47</a>Уся громада Ізраїлева буде справляти її.</span> <span class="verse"><a name="48">48</a>А коли буде мешкати з тобою приходько, і схоче справляти Пасху Господеві, то нехай буде обрізаний в нього кожен чоловічої статі, а тоді він приступить справляти її, і він буде, як народжений в Краї. А кожен необрізаний не буде їсти її.</span> <span class="verse"><a name="49">49</a>Один закон буде для тубільця й для приходька, що мешкає серед вас.</span> <span class="verse"><a name="50">50</a>І вчинили всі Ізраїлеві сини, як наказав був Господь Мойсеєві та Ааронові, так учинили вони.</span> <span class="verse"><a name="51">51</a>І сталося того саме дня, вивів Господь Ізраїлевих синів з єгипетського краю за їхніми відділами.</span> </p></div</div></div></body></html>