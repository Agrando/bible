<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/exod/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/exod">Exodus</a> &gt <strong>Chapter 23</strong></div><p><span class="verse"><a name="1">1</a>Не будеш розносити неправдивих поголосок. Не покладеш руки своєї з несправедливим, щоб бути свідком неправди.</span> <span class="verse"><a name="2">2</a>Не будеш з більшістю, щоб чинити зло. І не будеш висловлюватися про позов, прихиляючись до більшости, щоб перегнути правду.</span> <span class="verse"><a name="3">3</a>І не будеш потурати вбогому в його позові.</span> <span class="verse"><a name="4">4</a>Коли стрінеш вола свого ворога або осла його, що заблудив, то конче повернеш його йому.</span> <span class="verse"><a name="5">5</a>Коли побачиш осла свого ворога, що лежить під тягарем своїм, то не загаїшся помогти йому, конче поможеш разом із ним.</span> <span class="verse"><a name="6">6</a>Не перегинай суду на бік вбогого свого в його позові.</span> <span class="verse"><a name="7">7</a>Від неправдивої справи віддалишся, а чистого й справедливого не забий, бо Я не всправедливлю несправедливого.</span> <span class="verse"><a name="8">8</a>А хабара не візьмеш, бо хабар осліплює зрячих і викривляє слова справедливих.</span> <span class="verse"><a name="9">9</a>А приходька не будеш тиснути, бож ви познали душу приходька, бо самі були приходьками в єгипетськім краї.</span> <span class="verse"><a name="10">10</a>І шість літ будеш сіяти землю свою, і будеш збирати її врожай,</span> <span class="verse"><a name="11">11</a>а сьомого опустиш її та полишиш її, і будуть їсти вбогі народу твого, а позостале по них буде їсти польова звірина. Так само зробиш для виноградника твого, і для оливки твоєї.</span> <span class="verse"><a name="12">12</a>Шість день будеш робити діла свої, а сьомого дня спочинеш, щоб відпочив віл твій, і осел твій, і щоб відідхнув син невільниці твоєї й приходько.</span> <span class="verse"><a name="13">13</a>І все, що Я сказав вам, будете виконувати. А ймення інших богів не згадаєте, не буде почуте воно на устах твоїх.</span> <span class="verse"><a name="14">14</a>Три рази на рік будеш святкувати Мені.</span> <span class="verse"><a name="15">15</a>Будеш дотримувати свято Опрісноків; сім день будеш їсти опрісноки, як наказав тобі, окресленого часу місяця авіва, бо в нім ти був вийшов з Єгипту. І не будете являтися перед лицем Моїм з порожніми руками.</span> <span class="verse"><a name="16">16</a>І свято жнив первоплоду праці твоєї, що сієш на полі. І свято збирання при закінченні року, коли ти збираєш з поля працю свою.</span> <span class="verse"><a name="17">17</a>Три рази на рік буде являтися ввесь чоловічий рід твій перед лицем Владики Господа.</span> <span class="verse"><a name="18">18</a>Не будеш приносити крови жертви Моєї на квашенім, а лій Моєї святкової жертви не буде ночувати аж до ранку.</span> <span class="verse"><a name="19">19</a>Початки первоплоду твоєї землі принесеш до дому Господа, Бога твого. Не будеш варити ягняти в молоці його матері.</span> <span class="verse"><a name="20">20</a>Ось Я посилаю Ангола перед лицем твоїм, щоб він охороняв у дорозі тебе, і щоб провадив тебе до того місця, яке Я приготовив.</span> <span class="verse"><a name="21">21</a>Стережися перед лицем Його, і слухайся Його голосу! Не протився Йому, бо Він не пробачить вашого гріха, бо Ім'я Моє в Ньому.</span> <span class="verse"><a name="22">22</a>Коли ж справді послухаєш ти його голосу, і вчиниш усе, що говорю, то Я буду ворогувати проти ворогів твоїх, і буду гнобити твоїх гнобителів.</span> <span class="verse"><a name="23">23</a>Бо Мій Ангол ходитиме перед лицем твоїм, і запровадить тебе до амореянина, і хіттеянина, і періззеянина, і ханаанеянина, хіввеянина, і євусеянина, а Я знищу його.</span> <span class="verse"><a name="24">24</a>Не будеш вклонятися їхнім богам, і служити їм не будеш, і не будеш чинити за вчинками їх, бо конче порозбиваєш і конче поламаєш їхні стовпи для богів.</span> <span class="verse"><a name="25">25</a>І будеш служити ти Господеві, Богові своєму, і Він поблагословить твій хліб та воду твою, і з-посеред тебе усуне хворобу.</span> <span class="verse"><a name="26">26</a>У твоїм Краї не буде такої, що скидає плода, ані неплідної. Число твоїх днів Я доповню.</span> <span class="verse"><a name="27">27</a>Свій страх пошлю перед лицем твоїм, і приведу в замішання ввесь цей народ, що ти ввійдеш між нього. І всіх ворогів твоїх оберну до тебе потилицею.</span> <span class="verse"><a name="28">28</a>І пошлю шершня перед тобою, і він вижене перед тобою хіввеянина, ханаанеянина та хіттеянина.</span> <span class="verse"><a name="29">29</a>Не вижену їх перед тобою в однім році, щоб не став той Край спустошеним, і не розмножилася на тебе польова звірина.</span> <span class="verse"><a name="30">30</a>Помалу Я буду їх виганяти перед тобою, аж поки ти розродишся, і посядеш цей Край.</span> <span class="verse"><a name="31">31</a>І покладу границю твою від моря Червоного й аж до моря Филистимського, і від пустині аж до Річки, бо дам в вашу руку мешканців цього Краю, і ти виженеш їх перед собою.</span> <span class="verse"><a name="32">32</a>Не складай умови з ними та з їхніми богами.</span> <span class="verse"><a name="33">33</a>Не будуть сидіти вони в твоїм Краї, щоб не ввести тебе в гріх супроти Мене, коли будеш служити їхнім богам, бо це буде пастка тобі!</span> </p></div</div></div></body></html>