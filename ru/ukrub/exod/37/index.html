<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/exod/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/exod">Exodus</a> &gt <strong>Chapter 37</strong></div><p><span class="verse"><a name="1">1</a>І зробив Бецал'їл ковчега з акаційного дерева, два лікті й пів довжина його, і лікоть і пів ширина його, і лікоть і пів вишина його.</span> <span class="verse"><a name="2">2</a>І пообкладав він його щирим золотом зсередини та іззовні. І вінця золотого зробив навколо над ним.</span> <span class="verse"><a name="3">3</a>І він вилив для нього чотири золоті каблучки на чотирьох кутах його, дві каблучки на одному боці його, і дві каблучки на другому боці його.</span> <span class="verse"><a name="4">4</a>І він поробив держаки з акаційного дерева, і пообкладав їх золотом.</span> <span class="verse"><a name="5">5</a>І він повсовував ці держаки в каблучки на боках ковчегу, щоб носити ковчега.</span> <span class="verse"><a name="6">6</a>І віко зробив зо щирого золота, два лікті й пів довжина його, і лікоть і пів ширина його.</span> <span class="verse"><a name="7">7</a>І зробив два золоті херувими, роботою кутою зробив їх з обох кінців віка.</span> <span class="verse"><a name="8">8</a>І зробив одного херувима з кінця звідти, а одного херувима з кінця звідси. З того віка поробив тих херувимів на обох кінцях його.</span> <span class="verse"><a name="9">9</a>І були ті херувими з простягненими догори крилами, і затінювали своїми крилами над віком, а їхні лиця одне до одного; до віка були схилені лиця тих херувимів.</span> <span class="verse"><a name="10">10</a>І зробив він стола з акаційного дерева, два лікті довжина його, і лікоть ширина його, і лікоть і пів вишина його.</span> <span class="verse"><a name="11">11</a>І пообкладав його щирим золотом, і зробив вінця золотого для нього навколо.</span> <span class="verse"><a name="12">12</a>І лиштву зробив він для нього в долоню навколо, і зробив вінця золотого навколо для лиштви його.</span> <span class="verse"><a name="13">13</a>І він вилив для нього чотири каблучки із золота, та й дав ті каблучки на чотирьох кінцях, що при його чотирьох ніжках.</span> <span class="verse"><a name="14">14</a>При лиштві були ті каблучки, вкладання для держаків, щоб носити стола.</span> <span class="verse"><a name="15">15</a>І поробив він ті держаки з акаційного дерева, і пообкладав їх золотом, щоб носити стола.</span> <span class="verse"><a name="16">16</a>І поробив він ті речі, що на столі: миски його, і кадильниці його, і кухлі його та чаші його, що ними лито, золото щире.</span> <span class="verse"><a name="17">17</a>І зробив він свічника зо щирого золота, роботою кутою зробив він того свічника. Стовп його, і рамена його, келихи його, ґудзі його й квіти його виходили з нього.</span> <span class="verse"><a name="18">18</a>І шість рамен виходило з боків його, три рамені свічника з одного боку його, і три рамені свічника з другого боку його.</span> <span class="verse"><a name="19">19</a>Три келихи мигдалоподібні в однім рамені, ґудзь і квітка, і три мигдалоподібні келихи в рамені другім, ґудзь і квітка. Так на шости раменах, що виходять із свічника.</span> <span class="verse"><a name="20">20</a>А на стовпі свічника чотири келихи мигдалоподібні, ґудзі його та квітки його.</span> <span class="verse"><a name="21">21</a>І ґудзь під двома раменами з нього, і ґудзь під другими двома раменами з нього, і ґудзь під третіми двома раменами з нього, у шости рамен, що виходять із свічника.</span> <span class="verse"><a name="22">22</a>Їхні ґудзі та їхні рамена виходили з нього. Увесь він одне куття щирого золота.</span> <span class="verse"><a name="23">23</a>І зробив він сім лямпадок до нього; а його щипчики та його лопатки на вугіль зо щирого золота.</span> <span class="verse"><a name="24">24</a>З таланту щирого золота зробив він його та всі його речі.</span> <span class="verse"><a name="25">25</a>І зробив він кадильного жертівника з акаційного дерева, лікоть довжина його, і лікоть ширина його, квадратовий, а два лікті вишина його. З нього були його роги.</span> <span class="verse"><a name="26">26</a>І пообкладав він його щирим золотом, верх його та стіни його навколо, та роги його. І вінця золотого навколо зробив.</span> <span class="verse"><a name="27">27</a>І дві золоті каблучки зробив йому під вінця його, зробив на обох боках його, на вкладання для держаків, щоб ними носити його.</span> <span class="verse"><a name="28">28</a>І держаки поробив із акаційного дерева, і золотом пообкладав їх.</span> <span class="verse"><a name="29">29</a>І зробив він миро святого помазання, і чисте кадило пахощів, робота робітника масти.</span> </p></div</div></div></body></html>