<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/exod/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/exod">Exodus</a> &gt <strong>Chapter 30</strong></div><p><span class="verse"><a name="1">1</a>І зробиш жертівника на кадіння кадила, з акаційного дерева зробиш його.</span> <span class="verse"><a name="2">2</a>Лікоть довжина його, і лікоть ширина його, квадратовий нехай буде він, а два лікті вишина його. З нього виходитимуть роги його.</span> <span class="verse"><a name="3">3</a>І пообкладаєш його щирим золотом, дах його та стіни його навколо, та роги його. І зробиш йому вінця золотого навколо.</span> <span class="verse"><a name="4">4</a>І дві золоті каблучки зробиш йому під вінця його, на двох боках його зробиш, на двох сторонах, і буде це на вкладання для держаків, щоб ними носити його.</span> <span class="verse"><a name="5">5</a>І поробиш держаки з акаційного дерева, і пообкладаєш їх золотом.</span> <span class="verse"><a name="6">6</a>І поставиш його перед завісою, що над ковчегом свідоцтва, перед віком, що на свідоцтві, яким Я буду тобі відкриватися там.</span> <span class="verse"><a name="7">7</a>І буде Аарон кадити на ньому кадило пахощів щоранку, коли він поправлятиме лямпадки, то буде кадити його.</span> <span class="verse"><a name="8">8</a>І при запаленні лямпадок під вечір він буде кадити його. Це постійне кадило перед Господнім лицем на ваші покоління!</span> <span class="verse"><a name="9">9</a>Не запалите на ньому чужого кадила, ані цілопалення, ані жертви хлібної, і жертви рідинної не будете лити на ньому.</span> <span class="verse"><a name="10">10</a>І складе Аарон окупа на роги його, раз у році, з крови жертви за гріх раз у році дня Окуплення складе він окупа на нього на ваші покоління. Це найсвятіше для Господа!</span> <span class="verse"><a name="11">11</a>І промовив Господь до Мойсея, говорячи:</span> <span class="verse"><a name="12">12</a>Коли будеш робити перелік Ізраїлевих синів за тими, кого повинно лічити, то дадуть вони кожен викупа за душу свою Господеві при переліку їх, і не буде між ними моровиці при переліку їх.</span> <span class="verse"><a name="13">13</a>Оце дасть кожен, що переходить на переліку: половину шекля, на міру шеклем святині, двадцять ґер той шекель; половина цього шекля приношення для Господа.</span> <span class="verse"><a name="14">14</a>Кожен, хто переходить на переліку, від віку двадцяти літ і вище, дасть приношення для Господа.</span> <span class="verse"><a name="15">15</a>Багатий не побільшить, а вбогий не зменшить від половини шекля, даючи приношення Господеві для складання окупу за ваші душі.</span> <span class="verse"><a name="16">16</a>І візьмеш гроші окупу від Ізраїлевих синів, та й даси їх на роботу скинії заповіту. І буде воно Ізраїлевим синам на пам'ять перед Господнім обличчям для окуплення за ваші душі.</span> <span class="verse"><a name="17">17</a>І Господь промовляв до Мойсея, говорячи:</span> <span class="verse"><a name="18">18</a>І зробиш умивальницю з міді, і підстава її мідь, на вмивання. І поставиш її між скинією заповіту й між жертівником, і наллєш туди води.</span> <span class="verse"><a name="19">19</a>І будуть Аарон та сини його мити з неї свої руки та ноги свої.</span> <span class="verse"><a name="20">20</a>Коли вони входитимуть до скинії заповіту, то будуть мити в воді, щоб їм не вмерти, або коли будуть відходити до жертівника на служення, щоб спалити огняну жертву для Господа.</span> <span class="verse"><a name="21">21</a>І будуть вони вмивати руки свої та ноги свої, щоб їм не вмерти. І буде це для них вічна постанова, для нього й для нащадків його на їхні покоління!</span> <span class="verse"><a name="22">22</a>І Господь промовляв до Мойсея, говорячи:</span> <span class="verse"><a name="23">23</a>А ти візьми собі найкращих пахощів: самотечної мірри п'ять сотень шеклів, і запашного цинамону половину його: двісті й п'ятдесят, і запашної очеретини двісті й п'ятдесят,</span> <span class="verse"><a name="24">24</a>і касії п'ять сотень шеклів на міру шеклем святині, та гін оливкової оливи.</span> <span class="verse"><a name="25">25</a>І зробиш її миром святого помазання, масть складену, робота робітника масти. Це буде миро святого помазання.</span> <span class="verse"><a name="26">26</a>І намастиш ним скинію заповіту, і ковчега свідоцтва,</span> <span class="verse"><a name="27">27</a>і стола та всі речі його, і свічника та речі його, і жертівника кадила,</span> <span class="verse"><a name="28">28</a>і жертівника цілопалення та всі речі його, і вмивальницю та підставу її.</span> <span class="verse"><a name="29">29</a>І освятиш їх, і стануть вони найсвятішим, усе, що доторкнеться до них, освятиться!</span> <span class="verse"><a name="30">30</a>І помажеш Аарона та синів його, та посвятиш їх на священнослуження Мені.</span> <span class="verse"><a name="31">31</a>А до синів Ізраїлевих будеш говорити, кажучи: Це буде Мені миро святого помазання на ваші покоління.</span> <span class="verse"><a name="32">32</a>На людське тіло не буде воно лите, і за постановою про нього не буде робитися, як воно, святиня воно, воно буде святиня для вас!</span> <span class="verse"><a name="33">33</a>Кожен, хто сам робитиме масть, як воно, і хто дасть із нього на чужого, той буде витятий із народу свого.</span> <span class="verse"><a name="34">34</a>І промовив Господь до Мойсея: Візьми собі пахощів: бальзаму, і ониху, і хелбану, пахощів, та чистого ладану, кожне буде в рівній частині.</span> <span class="verse"><a name="35">35</a>І зробиш з цього кадило, масть, робота робітника масти, посолене, чисте, святе.</span> <span class="verse"><a name="36">36</a>І зітреш із неї надрібно, і даси з неї перед обличчям свідоцтва в скинії заповіту, що Я буду являтися тобі там, це буде найсвятіше для вас!</span> <span class="verse"><a name="37">37</a>А кадило, що зробите, за постановою про нього це зробите собі, воно буде тобі святість для Господа!</span> <span class="verse"><a name="38">38</a>Кожен, хто зробить, як воно, щоб нюхати з нього, той буде витятий із народу свого!</span> </p></div</div></div></body></html>