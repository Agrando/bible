<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/judg/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/judg">Judges</a> &gt <strong>Chapter 2</strong></div><p><span class="verse"><a name="1">1</a>І прийшов Ангол Господній з Ґілґалу до Бохіму, та й сказав: Я вивів вас із Єгипту до того Краю, що присягнув був вашим батькам. І сказав Я: не зламаю Свого заповіту з вами повіки!</span> <span class="verse"><a name="2">2</a>А ви не складете заповіту з мешканцями цього Краю, їхні жертівники порозбиваєте, та не слухали ви Мого голосу. Що це ви зробили?</span> <span class="verse"><a name="3">3</a>І Я теж сказав: Не прожену їх від вас, і вони стануть вам терням у боки, а їхні боги стануть вам пасткою.</span> <span class="verse"><a name="4">4</a>І сталося, як Ангол Господній говорив ці слова до всіх Ізраїлевих синів, то народ підніс свій голос, та й заплакав.</span> <span class="verse"><a name="5">5</a>І назвали ім'я того місця: Бохім, і приносили там жертви Господеві.</span> <span class="verse"><a name="6">6</a>А Ісус відпустив народ, і Ізраїлеві сини розійшлися кожен до свого спадку, щоб посісти той Край.</span> <span class="verse"><a name="7">7</a>І служив народ Господеві по всі дні Ісуса та по всі дні старших, які продовжили дні свої по Ісусі, що бачили всякий великий чин Господа, якого зробив Він Ізраїлеві.</span> <span class="verse"><a name="8">8</a>І вмер Ісус, син Навинів, раб Господній, віку ста й десяти літ.</span> <span class="verse"><a name="9">9</a>І поховали його в межах спадщини його, у Тімнат-Хересі, в Єфремових горах, на північ від гори Ґааш.</span> <span class="verse"><a name="10">10</a>І також усе це покоління було прилучене до батьків своїх, а по них настало інше покоління, що не знало Господа, а також тих діл, які чинив Він Ізраїлеві.</span> <span class="verse"><a name="11">11</a>І Ізраїлеві сини чинили зло в Господніх очах, і служили Ваалам.</span> <span class="verse"><a name="12">12</a>І вони покинули Господа, Бога батьків своїх, що вивів їх із єгипетського краю, та й пішли за іншими богами, за богами тих народів, що були в їхніх околицях, і вклонялися їм, і гнівили Господа.</span> <span class="verse"><a name="13">13</a>І покинули вони Господа, та й служили Ваалові та Астартам.</span> <span class="verse"><a name="14">14</a>І запалав Господній гнів на Ізраїля, і Він дав їх у руку грабіжників, і вони їх грабували. І Він передав їх у руку навколишніх їхніх ворогів, і вони не могли вже встояти перед своїми ворогами.</span> <span class="verse"><a name="15">15</a>У всьому, де вони ходили, Господня рука була проти них на зло, як говорив був Господь, і як заприсягнув їм Господь. І Він дуже їх тиснув.</span> <span class="verse"><a name="16">16</a>І поставив Господь суддів, і вони рятували їх від руки їхніх грабіжників.</span> <span class="verse"><a name="17">17</a>Та вони не слухалися також своїх суддів, бо блудили за іншими богами, і вклонялися їм. Вони скоро відхилялися з тієї дороги, якою йшли їхні батьки, щоб слухатися Господніх наказів. Вони так не робили!</span> <span class="verse"><a name="18">18</a>А коли Господь ставив їм суддів, то Господь був із суддею, і рятував їх із руки їхніх ворогів по всі дні того судді, бо Господь жалував їх через їхній стогін через тих, що їх переслідували та гнобили їх.</span> <span class="verse"><a name="19">19</a>І бувало, як умирав той суддя, вони знову псувалися більше від своїх батьків, щоб іти за іншими богами, щоб їм служити та щоб їм вклонятися, і вони не кидали чинів своїх та своєї неслухняної дороги.</span> <span class="verse"><a name="20">20</a>І запалився Господній гнів на Ізраїля, і Він сказав: За те, що люд цей переступив Мого заповіта, що Я наказав був їхнім батькам, і не слухалися Мого голосу,</span> <span class="verse"><a name="21">21</a>тож Я більше не виганятиму перед ними нікого з тих народів, що Ісус позоставив, умираючи,</span> <span class="verse"><a name="22">22</a>щоб випробувати ними Ізраїля, чи держатимуться вони Господньої дороги, щоб нею ходити, як держалися їхні батьки, чи ні.</span> <span class="verse"><a name="23">23</a>І Господь позоставив тих людей, щоб їх скоро не виганяти, і не дав їх у руку Ісусову.</span> </p></div</div></div></body></html>