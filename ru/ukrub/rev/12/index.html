<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/rev/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/rev">Revelation</a> &gt <strong>Chapter 12</strong></div><p><span class="verse"><a name="1">1</a>І з'явилась на небі велика ознака: Жінка, зодягнена в сонце, а під ногами її місяць, а на її голові вінок із дванадцяти зір.</span> <span class="verse"><a name="2">2</a>І вона мала в утробі, і кричала від болю, та муки терпіла від породу.</span> <span class="verse"><a name="3">3</a>І з'явилася інша ознака на небі, ось змій червоноогняний, великий, що мав сім голів та десять рогів, а на його головах сім вінців.</span> <span class="verse"><a name="4">4</a>Його хвіст змів третину зір із Неба та й кинув додолу. І змій стояв перед жінкою, що мала вродити, щоб з'їсти дитину її, коли вродить...</span> <span class="verse"><a name="5">5</a>І дитину вродила вона чоловічої статі, що всі народи має пасти залізним жезлом. І дитина її була взята до Бога, і до престолу Його.</span> <span class="verse"><a name="6">6</a>А жінка втекла на пустиню, де вона мала місце, від Бога для неї вготоване, щоб там годували її тисячу двісті шістдесят день.</span> <span class="verse"><a name="7">7</a>І сталась на небі війна: Михаїл та його Анголи вчинили зо змієм війну. І змій воював та його анголи,</span> <span class="verse"><a name="8">8</a>та не втрималися, і вже не знайшлося їм місця на небі.</span> <span class="verse"><a name="9">9</a>І скинений був змій великий, вуж стародавній, що зветься диявол і сатана, що зводить усесвіт, і скинений був він додолу, а з ним і його анголи були скинені.</span> <span class="verse"><a name="10">10</a>І я почув гучний голос на небі, який говорив: Тепер настало спасіння, і сила, і царство нашого Бога, і влада Христа Його, бо скинений той, хто братів наших скаржив, хто перед нашим Богом оскаржував їх день і ніч!</span> <span class="verse"><a name="11">11</a>І вони його перемогли кров'ю Агнця та словом свого засвідчення, і не полюбили життя свого навіть до смерти!</span> <span class="verse"><a name="12">12</a>Через це звеселися ти, небо, та ті, хто на нім пробуває! Горе землі та морю, до вас бо диявол зійшов, маючи лютість велику, знаючи, що короткий час має!</span> <span class="verse"><a name="13">13</a>А коли змій побачив, що додолу він скинений, то став переслідувати жінку, що вродила хлоп'я.</span> <span class="verse"><a name="14">14</a>І жінці дані були дві крилі великого орла, щоб від змія летіла в пустиню до місця свого, де будуть її годувати час, і часи, і півчасу.</span> <span class="verse"><a name="15">15</a>І пустив змій за жінкою з уст своїх воду, як річку, щоб річка схопила її.</span> <span class="verse"><a name="16">16</a>Та жінці земля помогла, і розкрила земля свої уста, та й випила річку, яку змій був пустив із своїх уст...</span> <span class="verse"><a name="17">17</a>І змій розлютувався на жінку, і пішов воювати з останком насіння її, що вони бережуть Божі заповіді та мають свідоцтво Ісусове.</span> </p></div</div></div></body></html>