<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/rev/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/rev">Revelation</a> &gt <strong>Chapter 17</strong></div><p><span class="verse"><a name="1">1</a>І прийшов один із семи Анголів, що мають сім чаш, і говорив зо мною, кажучи: Підійди, я покажу тобі засудження великої розпусниці, що сидить над багатьма водами.</span> <span class="verse"><a name="2">2</a>З нею розпусту чинили земні царі, і вином розпусти її впивались мешканці землі.</span> <span class="verse"><a name="3">3</a>І в дусі повів він мене на пустиню. І побачив я жінку, що сиділа на червоній звірині, переповненій іменами богозневажними, яка мала сім голів і десять рогів.</span> <span class="verse"><a name="4">4</a>А жінка була одягнена в порфіру й кармазин, і приоздоблена золотом і дорогоцінним камінням та перлами. У руці своїй мала вона золоту чашу, повну гидоти та нечести розпусти її.</span> <span class="verse"><a name="5">5</a>А на чолі її було написане ім'я, таємниця: Великий Вавилон, мати розпусти й гидоти землі.</span> <span class="verse"><a name="6">6</a>І бачив я жінку, п'яну від крови святих і від крови мучеників Ісусових, і, бачивши її, дивувався я дивом великим.</span> <span class="verse"><a name="7">7</a>А Ангол промовив до мене: Чого ти дивуєшся? Я скажу тобі таємницю жінки й звірини, яка носить її, яка має сім голів і десять рогів.</span> <span class="verse"><a name="8">8</a>Звірина, яку бачив я, була і нема, і має вийти з безодні і піде вона на погибіль. А мешканці землі, що їхні імена не записані в книгу життя від закладин світу, дивуватися будуть, як побачать, що звірина була і нема, і з'явиться.</span> <span class="verse"><a name="9">9</a>Тут розум, що має він мудрість. Сім голів це сім гір, що на них сидить жінка. І сім царів,</span> <span class="verse"><a name="10">10</a>п'ять їх упало, один є, другий іще не прийшов, а як прийде, то мусить він трохи пробути.</span> <span class="verse"><a name="11">11</a>І звірина, що була і нема, і вона сама восьма й з сімох, і йде на погибіль.</span> <span class="verse"><a name="12">12</a>А десять тих рогів, що бачив ти їх, то десять царів, що ще не прийняли царства, але приймуть владу царську із звіриною на одну годину.</span> <span class="verse"><a name="13">13</a>Вони мають одну думку, а силу та владу свою віддадуть звірині.</span> <span class="verse"><a name="14">14</a>Вони воюватимуть проти Агнця та Агнець переможе їх, бо Він Господь над панами та Цар над царями. А ті, хто з Ним, покликані, і вибрані, і вірні.</span> <span class="verse"><a name="15">15</a>І говорить до мене: Води, що бачив ти їх, де сидить та розпусниця, то народи та люди, і племена та язики.</span> <span class="verse"><a name="16">16</a>А десять рогів, що ти бачив їх, та звірина, вони зненавидять розпусницю, спустошать її й обнажать, і з'їдять її тіло, і огнем її спалять.</span> <span class="verse"><a name="17">17</a>Бо Бог дав їм до серця, щоб волю чинили Його, маючи одну думку, і щоб царство своє віддали звірині, аж поки не виповняться слова Божі.</span> <span class="verse"><a name="18">18</a>А жінка, яку ти бачив, то місто велике, що панує над царями земними.</span> </p></div</div></div></body></html>