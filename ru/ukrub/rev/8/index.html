<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/rev/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/rev">Revelation</a> &gt <strong>Chapter 8</strong></div><p><span class="verse"><a name="1">1</a>І коли сьому печатку розкрив, німа тиша настала на небі десь на півгодини.</span> <span class="verse"><a name="2">2</a>І я бачив сімох Анголів, що стояли перед Богом. І дано було їм сім сурем.</span> <span class="verse"><a name="3">3</a>І прийшов другий Ангол, та й став перед жертівником із золотою кадильницею. І було йому дано багато кадила, щоб до молитов усіх святих додав на золотого жертівника, що перед престолом.</span> <span class="verse"><a name="4">4</a>І знявся дим кадильний з молитвами святих від руки Ангола перед Бога.</span> <span class="verse"><a name="5">5</a>А Ангол кадильницю взяв, і наповнив її огнем із жертівника, та й кинув на землю. І зчинилися громи, і гуркотнява, і блискавиці та трясіння землі...</span> <span class="verse"><a name="6">6</a>І сім Анголів, що мали сім сурем, приготувалися, щоб сурмити.</span> <span class="verse"><a name="7">7</a>І засурмив перший Ангол, і вчинилися град та огонь, перемішані з кров'ю, і впали на землю. І спалилась третина землі, і згоріла третина дерев, і всіляка зелена трава погоріла...</span> <span class="verse"><a name="8">8</a>І засурмив другий Ангол, і немов би велика гора, розпалена огнем, була вкинена в море. І третина моря зробилася кров'ю,</span> <span class="verse"><a name="9">9</a>і померла третина морського створіння, що мають життя, і загинула третина кораблів...</span> <span class="verse"><a name="10">10</a>І засурмив третій Ангол, і велика зоря спала з неба, палаючи, як смолоскип. І спала вона на третину річок та на водні джерела.</span> <span class="verse"><a name="11">11</a>А ймення зорі тій Полин. І стала третина води, як полин, і багато з людей повмирали з води, бо згіркла вона...</span> <span class="verse"><a name="12">12</a>І засурмив Ангол четвертий, і вдарено третину сонця, і третину місяця, і третину зір, щоб затьмилася їхня третина, щоб третина дня не світила, так само ж і ніч...</span> <span class="verse"><a name="13">13</a>І бачив, і чув я одного орла, що летів серед неба і кликав гучним голосом: Горе, горе, горе тим, хто живе на землі, від голосів сурмових позосталих трьох Анголів, що мають сурмити!...</span> </p></div</div></div></body></html>