<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/rev/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/rev">Revelation</a> &gt <strong>Chapter 16</strong></div><p><span class="verse"><a name="1">1</a>І я почув гучний голос із храму, що казав до семи Анголів: Ідіть, і вилийте на землю сім чаш гніву Божого!</span> <span class="verse"><a name="2">2</a>І пішов перший Ангол, і вилив на землю чашу свою. І шкідливі та люті болячки обсіли людей, хто мав знамено звірини й вклонявсь її образу.</span> <span class="verse"><a name="3">3</a>А другий Ангол вилив свою чашу до моря. І сталася кров, немов у мерця, і кожна істота жива вмерла в морі.</span> <span class="verse"><a name="4">4</a>Третій же Ангол вилив чашу свою на річки та на водні джерела, і сталася кров.</span> <span class="verse"><a name="5">5</a>І почув я Ангола вод, який говорив: Ти праведний, що Ти є й що Ти був, і святий, що Ти це присудив!</span> <span class="verse"><a name="6">6</a>Бо вони пролили кров святих та пророків, і Ти дав їм напитися крови. Вони варті того!</span> <span class="verse"><a name="7">7</a>І я чув, як жертівник говорив: Так, Господи, Боже Вседержителю! Правдиві й справедливі суди Твої!</span> <span class="verse"><a name="8">8</a>А Ангол четвертий вилив свою чашу на сонце. І дано йому палити людей огнем.</span> <span class="verse"><a name="9">9</a>І спека велика палила людей, і зневажали вони Ім'я Бога, що має владу над карами тими, і вони не покаялися, щоб славу віддати Йому.</span> <span class="verse"><a name="10">10</a>А п'ятий Ангол вилив чашу свою на престола звірини. І затьмилося царство її, і люди від болю кусали свої язики,</span> <span class="verse"><a name="11">11</a>і Бога Небесного вони зневажали від болю свого й від своїх болячок, та в учинках своїх не покаялись!</span> <span class="verse"><a name="12">12</a>Шостий же Ангол вилив чашу свою на річку велику Ефрат, і вода її висохла, щоб приготовити дорогу царям, які від схід сонця.</span> <span class="verse"><a name="13">13</a>І я бачив, що виходили з уст змія, і з уст звірини, і з уст неправдивого пророка три духи нечисті, як жаби,</span> <span class="verse"><a name="14">14</a>це духи демонські, що чинять ознаки. Вони виходять до царів усього всесвіту, щоб зібрати їх на війну того великого дня Вседержителя Бога.</span> <span class="verse"><a name="15">15</a>Ось іду, немов злодій! Блаженний, хто чуйний, і одежу свою береже, щоб нагим не ходити, і щоб не бачили ганьби його!</span> <span class="verse"><a name="16">16</a>І зібрав їх на місце, яке по-єврейському зветься Армагеддон.</span> <span class="verse"><a name="17">17</a>Сьомий же Ангол вилив чашу свою на повітря. І голос гучний залунав від небесного храму з престолу, говорячи: Сталося!</span> <span class="verse"><a name="18">18</a>І сталися блискавки й гуркіт та громи, і сталось велике трясіння землі, якого не було, відколи людина живе на землі... Великий такий землетрус, такий міцний!</span> <span class="verse"><a name="19">19</a>І місто велике розпалося на три частині, і попадали людські міста... І великий Вавилон був згаданий перед Богом, щоб дати йому чашу вина Його лютого гніву...</span> <span class="verse"><a name="20">20</a>І зник кожен острів, і не знайдено гір!...</span> <span class="verse"><a name="21">21</a>І великий град, як важкі тягарі, падав із неба на людей. І люди зневажали Бога за покарання градом, бо кара Його була дуже велика!...</span> </p></div</div></div></body></html>