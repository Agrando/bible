<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/deut/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/deut">Deuteronomy</a> &gt <strong>Chapter 11</strong></div><p><span class="verse"><a name="1">1</a>І будеш ти любити Господа, Бога свого, і будеш додержувати постанови Його, і звичаї Його і закони Його, і заповіді Його по всі дні.</span> <span class="verse"><a name="2">2</a>І ви пізнаєте сьогодні, бо я навчаю не синів ваших, які не пізнали й не бачили карання Господа, Бога вашого, величність Його, руку Його сильну й рамено Його витягнене,</span> <span class="verse"><a name="3">3</a>і ознаки Його, і чини Його, що зробив був серед Єгипту фараонові, єгипетському цареві та всьому його краєві,</span> <span class="verse"><a name="4">4</a>і що Він зробив був війську Єгипта, коням його та колесницям його, що пустив над ними воду Червоного моря, коли вони гнались за вами, і вигубив їх Господь, і так є аж до дня цього,</span> <span class="verse"><a name="5">5</a>і що Він зробив був для вас у пустині аж до вашого приходу до цього місця,</span> <span class="verse"><a name="6">6</a>і що Він зробив був Датанові й Авіронові, синам Еліява, Рувимового сина, що земля відкрила була свої уста й поглинула їх, і їхні доми, і їхні намети, і всю власність, що була з ними, посеред усього Ізраїля.</span> <span class="verse"><a name="7">7</a>Бо очі ваші то ті, що бачили всякий великий чин Господа, що Він зробив.</span> <span class="verse"><a name="8">8</a>І будете ви виконувати всі заповіді Його, що я сьогодні наказую, щоб стали ви сильні, і ввійшли, і заволоділи тим Краєм, куди переходите ви, щоб посісти його,</span> <span class="verse"><a name="9">9</a>і щоб довго жили ви на тій землі, що Господь присягнув був вашим батькам дати їм та їхньому насінню Край, що тече молоком та медом.</span> <span class="verse"><a name="10">10</a>Бо цей Край, куди входиш ти заволодіти ним, він не такий, як єгипетський край, звідки вийшли ви, де ти засієш було насіння своє й поливаєш працею ніг своїх, як город варивний.</span> <span class="verse"><a name="11">11</a>А цей Край, куди ви переходите посісти його, то край гір та долин, із небесного дощу він напоюється.</span> <span class="verse"><a name="12">12</a>Край, що про нього дбає Господь, Бог твій, завжди на ньому очі Господа, Бога твого, від початку року аж до кінця року.</span> <span class="verse"><a name="13">13</a>І станеться, якщо справді ви будете слухати Моїх заповідей, що Я вам сьогодні наказую, любити Господа, Бога вашого, і служити Йому всім вашим серцем і всією вашою душею,</span> <span class="verse"><a name="14">14</a>то Я дам вам дощ вашого Краю своєчасно, дощ ранній і дощ пізній, і збереш ти своє збіжжя, і свій сік виноградний, і оливу свою.</span> <span class="verse"><a name="15">15</a>І дам Я траву на твоїм полі для твоєї худоби, і будеш ти їсти й наситишся.</span> <span class="verse"><a name="16">16</a>Стережіться, щоб не було зведене ваше серце, і щоб ви не відступили, і не служили іншим богам, і не вклонялися їм.</span> <span class="verse"><a name="17">17</a>А то запалиться гнів Господній на вас, і замкне небо, і не буде дощу, а земля не дасть свого урожаю, і ви скоро погинете з тієї доброї землі, що Господь дає вам.</span> <span class="verse"><a name="18">18</a>І покладете ви ці слова Мої на свої серця та на свої душі, і прив'яжете їх на знака на руці своїй, і вони будуть пов'язкою між вашими очима.</span> <span class="verse"><a name="19">19</a>І будете навчати про них синів своїх, говорячи про них, коли ти сидітимеш у домі своїм, і коли ходитимеш дорогою, і коли лежатимеш, і коли вставатимеш.</span> <span class="verse"><a name="20">20</a>І ти понаписуєш їх на бічних одвірках дому свого і на брамах своїх,</span> <span class="verse"><a name="21">21</a>щоб дні ваші та дні синів ваших на землі, яку Господь присягнув був батькам вашим дати їм, були такі довгі, як дні неба над землею.</span> <span class="verse"><a name="22">22</a>Бо якщо будете ви конче виконувати всі ті заповіді, що я наказав вам чинити їх, щоб любити Господа, Бога свого, щоб ходити всіма дорогами Його, і щоб горнутись до Нього,</span> <span class="verse"><a name="23">23</a>то Господь вижене всі ті народи перед вами, і ви посядете народи більші й міцніші від вас.</span> <span class="verse"><a name="24">24</a>Кожне місце, що на нього ступить ваша нога, буде ваше. Від пустині й Ливану, від Річки, річки Ефрату й аж до моря Останнього буде ваша границя.</span> <span class="verse"><a name="25">25</a>Не встоїть ніхто перед вами, ляк перед вами й страх перед вами дасть Господь, Бог ваш, на кожен той край, що ви ступите на нього, як Він говорив вам.</span> <span class="verse"><a name="26">26</a>Ось, сьогодні я даю перед вами благословення й прокляття:</span> <span class="verse"><a name="27">27</a>благословення, коли будете слухатися заповідей Господа, Бога вашого, які я наказую вам сьогодні,</span> <span class="verse"><a name="28">28</a>і прокляття, якщо не будете слухатися заповідей Господа, Бога свого, і збочите з дороги, яку я наказую вам сьогодні, щоб ходити за іншими богами, яких ви не знали.</span> <span class="verse"><a name="29">29</a>І станеться, коли Господь, Бог твій, уведе тебе до Краю, куди ти входиш посісти його, то даси благословення на горі Ґарізім, а прокляття на горі Евал.</span> <span class="verse"><a name="30">30</a>От вони на тому боці Йордану за дорогою заходу сонця, у краю ханаанеянина, що сидить у степу навпроти Ґілґалу при діброві Море.</span> <span class="verse"><a name="31">31</a>Бо ви переходите Йордан, щоб увійти посісти той Край, що дає вам Господь, Бог ваш. І посядете його, й осядете в ньому,</span> <span class="verse"><a name="32">32</a>і будете додержувати, щоб виконувати всі постанови й закони Його, які я сьогодні даю вам.</span> </p></div</div></div></body></html>