<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/jer/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/jer">Jeremiah</a> &gt <strong>Chapter 30</strong></div><p><span class="verse"><a name="1">1</a>Слово, що було до Єремії від Господа, говорячи:</span> <span class="verse"><a name="2">2</a>Так говорить Господь, Бог Ізраїлів, кажучи: Напиши собі всі ті слова, що тобі говорив Я, до книги.</span> <span class="verse"><a name="3">3</a>Бо приходять ось дні, говорить Господь, і Я верну народ Мій Ізраїлів та Юдин, каже Господь, і верну їх до Краю, що їхнім батькам Я був дав, і вони посядуть його.</span> <span class="verse"><a name="4">4</a>А оце ті слова, що Господь говорив про Ізраїля й Юду:</span> <span class="verse"><a name="5">5</a>Бо так промовляє Господь: Почули ми голос страху, переляку, й немає спокою...</span> <span class="verse"><a name="6">6</a>Запитайте й побачте, чи родить мужчина? Чому ж це Я бачу, що в кожного мужа он руки його на стегнах його, немов у породіллі, і всяке обличчя поблідло?</span> <span class="verse"><a name="7">7</a>Ой горе, бо це день великий, немає такого, як він! А це час недолі для Якова, та з нього він буде врятований!</span> <span class="verse"><a name="8">8</a>І буде в той день, говорить Господь Саваот, поламаю ярмо Я із шиї твоєї, а пута твої розірву, і не будуть чужі поневолювати більше його!</span> <span class="verse"><a name="9">9</a>І будуть служити вони тільки Господеві, Богові своєму, і цареві своєму Давидові, якого поставлю Я їм.</span> <span class="verse"><a name="10">10</a>А ти не лякайся, рабе Мій Якові, каже Господь, і не страшися, Ізраїлю, бо Я ось врятую тебе із далекого краю, і нащадків твоїх з краю їхнього полону! І вернеться Яків, і буде спокійний, і буде безпечний, і не буде того, хто б його настрашив,</span> <span class="verse"><a name="11">11</a>бо Я із тобою, говорить Господь, щоб спасати тебе! Бо зроблю Я кінець всім народам, між якими тебе розпорошив, та з тобою кінця не зроблю, і тебе покараю за правом, бо не полишу тебе непокараним!</span> <span class="verse"><a name="12">12</a>Бо так промовляє Господь: Невилічальна пораза твоя, рана твоя невигойна!</span> <span class="verse"><a name="13">13</a>Немає того, хто б справу твою розсудив для твоєї болячки, нема в тебе ліків таких, щоб над раною м'ясо зросло!</span> <span class="verse"><a name="14">14</a>Забули про тебе всі друзі твої, до тебе вони не звертаються, бо ворожим ударом Я вразив тебе, жорстокою карою за численні провини твої, за те, що зміцніли гріхи твої...</span> <span class="verse"><a name="15">15</a>Чого ти кричиш про поразу свою, про свій біль невигойний? За численні твої беззаконства, за те, що зміцніли гріхи твої, Я зробив тобі це...</span> <span class="verse"><a name="16">16</a>Тому всі, що тебе поїдають, поїджені будуть, а всі вороги твої всі вони підуть в полон, і стануть здобиччю ті, хто тебе обдирає, а всіх, хто грабує тебе, на грабунок віддам!</span> <span class="verse"><a name="17">17</a>Бо вирощу шкурку на рані тобі, і з пораз тебе вилікую, говорить Господь, бо відкинута звано тебе, ти, Сіонська дочка, якої ніхто не шукає.</span> <span class="verse"><a name="18">18</a>Так говорить Господь: Ось Я поверну з полону шатра Яковові, і змилуюся над місцями його пробування, і на пагірку своїм побудується місто, а палац осядеться на відповідному місці своїм.</span> <span class="verse"><a name="19">19</a>І вийде подяка із них та голос радіючих, і Я їх помножу, і не буде їх мало, і прославлю Я їх і не будуть принижені!</span> <span class="verse"><a name="20">20</a>І сини його стануть, як перше, а збір його буде міцний перед лицем Моїм, і Я покараю всіх тих, хто його переслідує!</span> <span class="verse"><a name="21">21</a>І буде із нього Потужний його, і постане Володар його з-поміж нього, й Я наближу Його, й Він підійде до Мене! Бо хто є такий, що наразить життя своє на небезпеку, щоб до Мене наблизитись? каже Господь.</span> <span class="verse"><a name="22">22</a>І станете ви народом Мені, а Я буду вам Богом!</span> <span class="verse"><a name="23">23</a>Ось буря Господня, лютість виходить, а вихор крутливий на голову безбожних упаде.</span> <span class="verse"><a name="24">24</a>Не спиниться полум'я гніву Господнього, поки Свого не зробить, і поки не виконає замірів серця Свого, ви наприкінці днів зрозумієте це!</span> </p></div</div></div></body></html>