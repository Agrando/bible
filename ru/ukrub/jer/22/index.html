<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/jer/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/jer">Jeremiah</a> &gt <strong>Chapter 22</strong></div><p><span class="verse"><a name="1">1</a>Так говорить Господь: Зійди в дім Юдиного царя, і будеш казати там оце слово,</span> <span class="verse"><a name="2">2</a>та й промовиш: Послухай Господнього слова, о царю юдейський, що сидиш на Давидовім троні, ти й раби твої та народ твій, що входите в брами оці.</span> <span class="verse"><a name="3">3</a>Так говорить Господь: Чиніть правосуддя та правду, і рятуйте грабованого від руки гнобителя, чужинця ж, сироту та вдову не гнобіть, не грабуйте, і крови невинної не проливайте на місці цьому!</span> <span class="verse"><a name="4">4</a>Бо коли оце слово насправді ви виконаєте, то ходитимуть брамами дому оцього царі, що будуть сидіти на троні Давида, що їздити будуть колесницями й кіньми, він і раб його та народ його.</span> <span class="verse"><a name="5">5</a>А якщо не послухаєтесь оцих слів, то клянуся Собою говорить Господь: руїною станеться дім цей!</span> <span class="verse"><a name="6">6</a>Бо так промовляє Господь про дім царя Юди: Ти для Мене Ґілеад, щит Лівану, та поправді кажу Я, тебе оберну на пустиню, на міста незаселені!</span> <span class="verse"><a name="7">7</a>І приготую на тебе отих, що руйнують людину та зброю її, і вони твої кедри добірні зітнуть і їх повкидають в огонь!</span> <span class="verse"><a name="8">8</a>І люди численні ходитимуть містом оцим і будуть казати один до одного: Защо Господь зробив так цьому місту великому?</span> <span class="verse"><a name="9">9</a>І відкажуть: За те, що вони покинули заповіта Господа, Бога Свого, і вклонялися іншим богам, і служили їм.</span> <span class="verse"><a name="10">10</a>Не плачте за вмерлим, і не жалкуйте за ним, але плакати плачте за тим, хто відходить в полон, бо вже не повернеться, і не побачить землі, де він народився...</span> <span class="verse"><a name="11">11</a>Бо так промовляє Господь до Шаллума, сина Йосіїного, царя Юдиного, що царював замість Йосії, свого батька, що вийшов із місця цього: Він сюди вже не вернеться!</span> <span class="verse"><a name="12">12</a>Бо помре він у місці, куди його полонили, Краю ж цього не побачить уже...</span> <span class="verse"><a name="13">13</a>Горе тому, хто несправедливістю дім свій будує, а верхні кімнати безправ'ям, хто каже своєму ближньому працювати даремно, і платні його йому не дає,</span> <span class="verse"><a name="14">14</a>що говорить: Збудую собі дім великий, і верхні кімнати широкі! І вікна собі повирубує, й криє кедриною, і малює червоною фарбою.</span> <span class="verse"><a name="15">15</a>Чи ти зацарюєш тому, що в кедрах ти мешкаєш? Чи ж твій батько не їв та не пив? І коли правосуддя та правду чинив він, тоді було добре йому,</span> <span class="verse"><a name="16">16</a>він розсуджував справу нужденного й бідного, й тоді добре було! Чи не це Мене знати? говорить Господь.</span> <span class="verse"><a name="17">17</a>Хіба твої очі та серце твоє не обернені тільки на користь свою, та щоб проливати кров невинну, і щоб гніт та насилля чинити?...</span> <span class="verse"><a name="18">18</a>Тому так промовляє Господь про Єгоякима, Йосіїного сина, царя Юдиного: Не будуть за ним голосити: О мій брате! й О сестро! Не будуть за ним голосити: О пане й О величносте його!</span> <span class="verse"><a name="19">19</a>Поховають його, немов того осла, волочачи та викидаючи геть за брами Єрусалиму...</span> <span class="verse"><a name="20">20</a>Зійди на Ливан та й кричи, і в Башані свій голос подай, і кричи з Аваріму, бо понищені всі твої друзі...</span> <span class="verse"><a name="21">21</a>Говорив Я тобі в час гаразду твого, але ти казала: Не слухатиму! Це дорога твоя від юнацтва твого, бо не слухалась ти Мого голосу...</span> <span class="verse"><a name="22">22</a>Усіх твоїх пастирів буря розкидає, а коханці твої підуть до полону, справді, тоді посоромлена та побентежена будеш за все своє зло!...</span> <span class="verse"><a name="23">23</a>О ти, що сидиш на Ливані, що кублишся в кедрах, як ти будеш стогнати, як болі й дрижання на тебе спадуть, мов на ту породіллю!</span> <span class="verse"><a name="24">24</a>Як живий Я, говорить Господь, коли б був Конія, син Єгоякимів, цар Юдин, печаткою-перснем на правій руці Моїй, справді Я й звідти тебе зірву!</span> <span class="verse"><a name="25">25</a>І дам Я тебе в руку тих, хто шукає твоєї душі, і в руку тих, що боїшся ти їх, і в руку Навуходоносора, царя вавилонського, і в руку халдеїв...</span> <span class="verse"><a name="26">26</a>І кину тебе й твою матір, яка породила тебе, до іншого краю, де ви не зродились, і там ви повмираєте!</span> <span class="verse"><a name="27">27</a>А до Краю, куди вони прагнуть душею своєю вернутись, туди не повернуться!</span> <span class="verse"><a name="28">28</a>Чи муж цей, Конія, це глиняний посуд, погорджений та розпорошений? Хіба він посудина та непотрібна? Чом відкинені він та насіння його, та й закинені в землю, якої не знають?</span> <span class="verse"><a name="29">29</a>О Краю, мій Краю, о Краю, послухай Господнього слова:</span> <span class="verse"><a name="30">30</a>Так говорить Господь: Запишіть людину оцю самітною, мужем, якому не буде щаститись у днях його, бо нікому з насіння його не пощаститься сидіти на троні Давидовім та панувати ще в Юді!</span> </p></div</div></div></body></html>