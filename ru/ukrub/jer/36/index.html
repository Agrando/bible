<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 36</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/jer/36"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/jer">Jeremiah</a> &gt <strong>Chapter 36</strong></div><p><span class="verse"><a name="1">1</a>І сталося четвертого року Єгоякима, Йосіїного сина, царя Юдиного, було оце слово до Єремії від Господа, кажучи:</span> <span class="verse"><a name="2">2</a>Візьми собі книжкового звоя, і напиши на ньому всі ті слова, що Я говорив тобі про Ізраїля й про Юду, та про всі народи від дня, коли Я почав говорити тобі, від днів Йосії та аж до цього дня.</span> <span class="verse"><a name="3">3</a>Може почує дім Юдин усе те зло, що Я думаю вчинити їм, щоб вернулися кожен зо своєї злої дороги, а Я прощу їхню провину та їхній гріх.</span> <span class="verse"><a name="4">4</a>І покликав Єремія Баруха, Нерійїного сина, і Барух написав з уст Єремії всі Господні слова, що Він говорив йому, на книжковий звій.</span> <span class="verse"><a name="5">5</a>І наказав Єремія Барухові, кажучи: Я задержаний, не можу ввійти до Господнього дому.</span> <span class="verse"><a name="6">6</a>Тому піди сам, прочитай зо звою, що написав ти з моїх уст, Господні слова в вуха народу в Господньому домі в дні посту, а також в вуха всього Юди, що приходить зо своїх міст, відчитаєш їх.</span> <span class="verse"><a name="7">7</a>Може впаде їхнє благання перед Господнє лице, і вони вернуться кожен зо своєї злої дороги, бо великий гнів та лютість, що Господь говорив проти народу цього!</span> <span class="verse"><a name="8">8</a>І зробив Барух, син Нерійїн, усе, що наказав був йому пророк Єремія, щоб прочитати з книги Господні слова в Господньому домі.</span> <span class="verse"><a name="9">9</a>І сталося п'ятого року Єгоякима, Йосіїного сина, царя Юдиного, дев'ятого місяця, оголосили піст перед Господнім лицем для всього народу в Єрусалимі та для всього того народу, що поприходив з Юдиних міст до Єрусалиму.</span> <span class="verse"><a name="10">10</a>І прочитав Барух з книги Єреміїні слова в домі Господньому в кімнаті писаря Ґемарії, Шафанового сина, на горішньому подвір'ї, при вході до нової брами Господнього дому, в вуха всього народу.</span> <span class="verse"><a name="11">11</a>І почув Михей, син Ґемарії, Шафанового сина, всі Господні слова з книги,</span> <span class="verse"><a name="12">12</a>і зійшов до царського дому, до кімнати писаря, аж ось там сидять усі зверхники: писар Елішама, і Делая, син Шемаїн, і Елнатан, син Ахборів, і Ґемарія, син Шафанів, і Седекія, син Хананії, і всі зверхники.</span> <span class="verse"><a name="13">13</a>І розповів їм Михей всі ті слова, які він почув був, коли Барух читав із книги в вуха народу.</span> <span class="verse"><a name="14">14</a>І всі зверхники послали до Баруха Єгудія, сина Нетанії, сина Шелемії, сина Кушіїного, говорячи: Того звоя, що читав ти з нього в вуха народу, візьми його в свою руку та й прийди! І взяв Барух, син Нерійїн, звоя в свою руку та й прийшов до них.</span> <span class="verse"><a name="15">15</a>А ті сказали до нього: Сідай же, і прочитай його в наші вуха! І прочитав Барух в їхні вуха.</span> <span class="verse"><a name="16">16</a>І сталося, коли вони почули всі ці слова, жахнулися один перед одним, та й сказали Барухові: Конче перекажімо цареві всі ці слова!</span> <span class="verse"><a name="17">17</a>І запитали вони Баруха, говорячи: Розкажи нам, як ти писав усі ці слова з його уст?</span> <span class="verse"><a name="18">18</a>І сказав їм Барух: Він проказував мені з своїх уст усі ці слова, а я писав у книзі чорнилом.</span> <span class="verse"><a name="19">19</a>І сказали зверхники до Баруха: Іди, сховайся, ти та Єремія, і нехай ніхто не знає, де ви!</span> <span class="verse"><a name="20">20</a>І прийшли вони до царя на подвір'я, а звоя поклали в кімнаті писаря Елішами, і розповіли в вуха царя всі ті слова.</span> <span class="verse"><a name="21">21</a>І послав цар Єгудія взяти звоя, і той узяв його з кімнати писаря Елішами. І Єгудій прочитав його в вуха царя та в вуха всіх зверхників, що стояли при царі.</span> <span class="verse"><a name="22">22</a>А цар сидів у зимовому домі, дев'ятого місяця, і перед ним був розпалений коминок.</span> <span class="verse"><a name="23">23</a>І сталося, коли Єгудій перечитував три чи чотири стовпці, то цар відрізував це писарським ножем та й кидав до огню, що в коминку, аж поки не згорів увесь звій на огні, що в коминку...</span> <span class="verse"><a name="24">24</a>Та не злякалися й не роздерли своїх шат цар та всі його раби, що слухали всі ці слова.</span> <span class="verse"><a name="25">25</a>І хоч Елнатан, і Делая, і Ґемарія просили царя не палити того звою, та не послухався він їх.</span> <span class="verse"><a name="26">26</a>І наказав цар Єрахмеїлові, синові царевому, і Сераї, синові Азріїловому, і Шелемії, синові Авдіїловому, взяти писаря Баруха й пророка Єремію, та Господь їх сховав.</span> <span class="verse"><a name="27">27</a>І було Господнє слово до Єремії потому, як цар спалив був звоя та ті слова, що Барух написав з Єреміїних уст, говорячи:</span> <span class="verse"><a name="28">28</a>Візьми собі знову іншого звоя, і напиши на ньому всі перші слова, що були на першому звої, якого спалив Єгояким, цар Юдин.</span> <span class="verse"><a name="29">29</a>А про Єгоякима, царя Юдиного, скажеш: Так говорить Господь: Ти спалив цього звоя, говорячи: Нащо написав ти на ньому таке: Конче прийде цар вавилонський і знищить оцей Край, і вигубить в ньому людину й скотину.</span> <span class="verse"><a name="30">30</a>Тому так говорить Господь про Єгоякима, Юдиного царя: Не буде від нього сидячого на Давидовому троні, а його труп буде кинений на спекоту вдень та на холод вночі...</span> <span class="verse"><a name="31">31</a>І навіщу його та насіння його, і його рабів за їхні провини, і спроваджу на них та на мешканців Єрусалиму й на юдеянина все те зло, що Я говорив до них, та вони не послухали...</span> <span class="verse"><a name="32">32</a>І Єремія взяв іншого звоя, і дав його писареві Барухові, синові Нерійїному, і той написав на ньому з Єреміїних уст усі слова тієї книги, яку спалив був Єгояким, цар Юдин, в огні, і до них було додано ще багато подібних слів.</span> </p></div</div></div></body></html>