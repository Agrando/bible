<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/jer/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/jer">Jeremiah</a> &gt <strong>Chapter 31</strong></div><p><span class="verse"><a name="1">1</a>Того часу, говорить Господь, для всіх родів Ізраїля стану Я Богом, вони ж Мені стануть народом!</span> <span class="verse"><a name="2">2</a>Так говорить Господь: Знайшов милість в пустині народ, від меча врятований, Ізраїль іде на свій спочин.</span> <span class="verse"><a name="3">3</a>Здалека Господь з'явився мені та й промовив: Я вічним коханням тебе покохав, тому милість тобі виявляю!</span> <span class="verse"><a name="4">4</a>Ще буду тебе будувати й збудована будеш, о діво Ізраїлева! Ти знов приоздобишся в бубни свої, та й підеш у танок тих, хто бавиться,</span> <span class="verse"><a name="5">5</a>на горах самарійських ще будеш садити виноградники, виноградарі будуть садити й споживати законно собі!</span> <span class="verse"><a name="6">6</a>Настане бо день, коли кликати буде сторожа на Єфремових горах: Уставайте, та підемо ми на Сіон, до Господа, нашого Бога!</span> <span class="verse"><a name="7">7</a>Бо так промовляє Господь: Співайте для Якова з радістю, та головою народів утішайтесь! Розголосіть, вихваляйте й скажіть: Спаси, Господи, народ Свій, останок Ізраїлів!</span> <span class="verse"><a name="8">8</a>Ось Я їх приведу із північного краю, і зберу їх із кінців землі, з ними разом сліпий та кульгавий, важка й породілля, сюди повертаються збори великі!</span> <span class="verse"><a name="9">9</a>Вони прийдуть з плачем, та Я їх попроваджу в утіхах. Я їх до потоків води попроваджу прямою дорогою, не спіткнуться на ній, бо Ізраїлеві Я став Отцем, а Єфрем, перворідний він Мій!</span> <span class="verse"><a name="10">10</a>Народи, послухайте слова Господнього, і далеко звістіть аж на островах та скажіть: Хто розсіяв Ізраїля, Той позбирає його, і стерегтиме його, як пастир отару свою!</span> <span class="verse"><a name="11">11</a>Бо Господь викупив Якова, і визволив його від руки сильнішого від нього.</span> <span class="verse"><a name="12">12</a>І вони поприходять, і будуть співати на вершині Сіону, і до добра до Господнього будуть горнутись, до збіжжя, і до виноградного соку, і до оливи, і до молодої дрібної худоби та до товару великого! І стане душа їхня, немов той напоєний сад, і не відчують уже більше стомлення!</span> <span class="verse"><a name="13">13</a>Тоді дівчина тішитись буде в танку, і разом юнацтво та старші, бо Я оберну їхню жалобу на радість, і Я їх потішу, і їх звеселю в їхнім смутку!</span> <span class="verse"><a name="14">14</a>І душу священиків ситістю Я напою, а народ Мій добром Моїм буде насичений, каже Господь!</span> <span class="verse"><a name="15">15</a>Так говорить Господь: Чути голос у Рамі, плач та ридання гірке: Рахиль плаче за дітьми своїми, не хоче потішена бути за діти свої, бо нема їх...</span> <span class="verse"><a name="16">16</a>Так говорить Господь: Стримай голос свій від голосіння, і від сльози свої очі, бо є нагорода для чину твого, говорить Господь, і вони вернуться з краю ворожого!</span> <span class="verse"><a name="17">17</a>І для твого майбутнього є сподівання, говорить Господь, і до границь твоїх вернуться діти твої!</span> <span class="verse"><a name="18">18</a>Добре Я чую Єфрема, як він головою похитує, плачучи: Покарав Ти мене і покараний я, мов теля те ненавчене! Наверни Ти мене і вернуся, бо Ти Господь Бог мій!</span> <span class="verse"><a name="19">19</a>Бо як я навернувся, то каявся, коли ж я пізнав, то вдарив по стегнах своїх... Засоромився я та збентежений був, бо я ганьбу ношу молодощів своїх.</span> <span class="verse"><a name="20">20</a>Чи Єфрем не Мій син дорогий, чи не люба дитина Моя? То скільки Я не говорю проти нього, завжди сильно його пам'ятаю! Тому то за нього хвилюється нутро Моє, змилосерджуся справді над ним, говорить Господь!</span> <span class="verse"><a name="21">21</a>Постав собі дороговкази, стовпи собі порозставляй, зверни своє серце на биту дорогу, якою ти йшла, і вернися, о діво Ізраїлева, вернися до цих своїх міст!</span> <span class="verse"><a name="22">22</a>Аж доки тинятися будеш, о дочко невірна? Господь бо новину створив на землі: жінка спасатиме мужа!</span> <span class="verse"><a name="23">23</a>Так говорить Господь Саваот, Бог Ізраїлів: Оце слово прокажуть іще в краї Юдиному й по містах його, коли Я верну їх: Хай Господь благословить тебе, оселе ти правди, о горо свята!</span> <span class="verse"><a name="24">24</a>І осядуть на ній Юда та міста його разом усі, селяни та ті, хто ходить з отарою.</span> <span class="verse"><a name="25">25</a>Бо напоюю Я душу змучену, і кожну душу скорботну насичую.</span> <span class="verse"><a name="26">26</a>На це я збудився й побачив, і був мені сон мій приємний.</span> <span class="verse"><a name="27">27</a>Ось дні настають, говорить Господь, і засію Ізраїлів дім та дім Юдин насінням людини й насінням скотини.</span> <span class="verse"><a name="28">28</a>І буде, як Я пильнував був над ними, щоб їх виривати та бурити, і щоб руйнувати, і губити, і чинити лихе, так Я попильную над ними, щоб їх будувати й садити, говорить Господь!</span> <span class="verse"><a name="29">29</a>Тими днями не скажуть уже: Батьки їли неспіле, а оскома в синів на зубах!</span> <span class="verse"><a name="30">30</a>бо кожен за власну провину помре, і кожній людині, що їсть недоспіле, оскома впаде їй на зуби!</span> <span class="verse"><a name="31">31</a>Ось дні наступають, говорить Господь, і складу Я із домом Ізраїлевим і з Юдиним домом Новий Заповіт.</span> <span class="verse"><a name="32">32</a>Не такий заповіт, що його з їхніми батьками Я склав був у той день, коли міцно за руку їх узяв, щоб їх вивести з краю єгипетського. Та вони поламали Мого заповіта, і Я їх відкинув, говорить Господь!</span> <span class="verse"><a name="33">33</a>Бо це ось отой Заповіт, що його по цих днях складу з домом Ізраїля, каже Господь: Дам Закона Свого в середину їхню, і на їхньому серці його напишу, і Я стану їм Богом, вони ж Мені будуть народом!</span> <span class="verse"><a name="34">34</a>І більше не будуть навчати вони один одного, і брат свого брата, говорячи: Пізнайте Господа! Бо всі будуть знати Мене, від малого їхнього й аж до великого їхнього, каже Господь, бо їхню провину прощу, і не буду вже згадувати їм гріха!</span> <span class="verse"><a name="35">35</a>Так говорить Господь, що сонце дає вдень на світло, і порядок місяцеві й зорям на світло вночі, що порушує море й шумлять його хвилі, Господь Саваот Йому Ймення!</span> <span class="verse"><a name="36">36</a>Як відійдуть устави ці з-перед обличчя Мого, говорить Господь, то й насіння Ізраїлеве перестане народом бути перед обличчям Моїм по всі дні.</span> <span class="verse"><a name="37">37</a>Так говорить Господь: Так як небо вгорі незміриме, і не будуть досліджені долі основи землі, то так не відкину і Я все насіння Ізраїлеве за все те, що зробили, говорить Господь!</span> <span class="verse"><a name="38">38</a>Ось дні настають, говорить Господь, і збудується місто оце Господеві від башти Хананеїла аж до брами Наріжної.</span> <span class="verse"><a name="39">39</a>І піде мірничий шнурок той ще далі, прямо аж до Ґареву, й обернеться він до Ґої.</span> <span class="verse"><a name="40">40</a>І долина вся трупів та попелу, і всі поля аж до долини Кедрону, аж до рогу Кінської брами на схід, усе це буде святість для Господа, не знищиться та не зруйнується ввіки вона!</span> </p></div</div></div></body></html>