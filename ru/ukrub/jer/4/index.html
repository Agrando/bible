<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/jer/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/jer">Jeremiah</a> &gt <strong>Chapter 4</strong></div><p><span class="verse"><a name="1">1</a>Якщо ти, Ізраїлю, вернешся, каже Господь, до Мене ти вернешся, і якщо ти відкинеш із-перед обличчя Мого гидоти свої, то не будеш тинятись!</span> <span class="verse"><a name="2">2</a>І якщо ти присягнеш Як живий Господь правдою й правом та справедливістю, то будуть Ним благословлятись народи, і хвалитись Ним будуть.</span> <span class="verse"><a name="3">3</a>Бо так каже Господь мужам Юди та Єрусалиму: Оріть собі на цілині, і не сійте в тернину!</span> <span class="verse"><a name="4">4</a>Обрізуйтеся Господеві, й усуньте із ваших сердець крайні плоті, юдеї та мешканці Єрусалиму, щоб не вийшла, немов той огонь, Моя лютість, і буде палати вона, і не буде кому погасити через злі ваші вчинки!</span> <span class="verse"><a name="5">5</a>Оповістіте в Юдеї та в Єрусалимі звістіть та й скажіть: Засурміте в сурму у краю! Кричіть гучним голосом та говоріть: Зберіться та підемо до міст до твердинних!</span> <span class="verse"><a name="6">6</a>Підійміте прапор до Сіону, поспішайте, не станьте, бо з півночі зло приведу, і велике нещастя...</span> <span class="verse"><a name="7">7</a>Лев виходить із своєї гущавини, і той, хто нищить народи, вирушає із місця свого, щоб твій край обернути на руїну, і спустошені будуть міста твої, так що забракне і мешканця!...</span> <span class="verse"><a name="8">8</a>Отож, опережіться веретами, плачте та голосіть, бо лютість Господнього гніву від нас не відвернеться!</span> <span class="verse"><a name="9">9</a>І станеться в день той, говорить Господь, згине розум царя і розум князів, і остовпіють священики, а пророки здивуються</span> <span class="verse"><a name="10">10</a>й скажуть: О Господи, Боже, справді обманений сильно народ цей та Єрусалим, коли казано: Буде вам мир, а меч доторкнувся ось аж до душі!...</span> <span class="verse"><a name="11">11</a>Того часу народові цьому та Єрусалимові сказане буде: Ось вітер палкий з лисих гір на пустині, на дорозі дочки Мого люду, не на віяння й не на очищення він!</span> <span class="verse"><a name="12">12</a>Та вітер сильніший від цього прибуде Мені, і над ними Я суд прокажу...</span> <span class="verse"><a name="13">13</a>Ось він прийде, як хмари, й як буря його колесниці, від орлів швидші коні його: Горе нам, бо спустошені будемо ми!...</span> <span class="verse"><a name="14">14</a>Обмий серце своє від лихого, о Єрусалиме, щоб був ти врятований! Аж доки в тобі пробуватимуть думки марноти твоєї?</span> <span class="verse"><a name="15">15</a>Бо голос доносить із Дану й звіщає погибіль з Єфремових гір...</span> <span class="verse"><a name="16">16</a>Пригадайте народам оце, сповістіть ось про Єрусалим: Приходять з далекого краю його облягати, і здіймають свій крик на юдейські міста!</span> <span class="verse"><a name="17">17</a>Як сторожа полів, навколо оточать його, бо він Мені був неслухняний, говорить Господь!</span> <span class="verse"><a name="18">18</a>Дорога твоя й твої вчинки тобі це зробили, це лихо твоє: бо гірке, бо торкнуло воно аж до серця твого...</span> <span class="verse"><a name="19">19</a>Ой, утробо моя, ти утробо моя, я тремчу! Біль серце стискає мені, і трепоче мені моє серце!... Не можу мовчати, бо вчула душа моя голос сурми, гук війни!</span> <span class="verse"><a name="20">20</a>Біда на біду прикликається, вся бо земля поруйнована буде, спустошені будуть зненацька намети мої, вмить завіси мої...</span> <span class="verse"><a name="21">21</a>Аж доки я бачити прапора буду, буду чути голос сурми?</span> <span class="verse"><a name="22">22</a>Тому, що народ мій безглуздий, він не знає Мене: вони нерозумні сини й нерозважні вони, мудрі вони, щоб чинити лихе, та не вміють чинити добра!</span> <span class="verse"><a name="23">23</a>Дивлюся на землю, аж ось порожнеча та пустка, і на небо й нема його світла!</span> <span class="verse"><a name="24">24</a>Дивлюся на гори, аж ось вони трусяться, і всі згір'я хитаються!</span> <span class="verse"><a name="25">25</a>Дивлюся, аж ось вже немає людини, і порозліталось все птаство небесне.</span> <span class="verse"><a name="26">26</a>Дивлюся, аж ось край родючий пустинею став, а міста його знищені всі від обличчя Господнього, від полум'я гніву Його...</span> <span class="verse"><a name="27">27</a>Бо Господь так прорік: Спустошенням стане ввесь край, та кінця йому ще не вчиню!</span> <span class="verse"><a name="28">28</a>І буде в жалобі земля через це, і затьмариться небо вгорі, бо Я говорив, що задумав, і не пожалую, і не відступлюся від того...</span> <span class="verse"><a name="29">29</a>Від гуркотнечі їздця та стрільця побіжить усе місто, повтікають в гущавини й злізуть на скелі... Всі міста покинуті, і немає нікого, хто мешкав би в них...</span> <span class="verse"><a name="30">30</a>А ти, поруйнована, дочко Сіону, що будеш робити? Хоч ти зодягаєш себе в кармазин, хоч прикрашуєшся золотою оздобою, хоч очі свої підмальовуєш фарбою, та надаремно прикрашуєшся: обридили тобою коханці твої, на життя твоє важать вони!</span> <span class="verse"><a name="31">31</a>Бо чую Я крик, немов породіллі, чую стогін, мов первістки, голос Сіонської дочки, вона стогне, заломлює руки свої та голосить: Ой, горе мені, бо попало життя моє вбивникам!...</span> </p></div</div></div></body></html>