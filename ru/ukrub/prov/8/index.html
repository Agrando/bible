<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/prov/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/prov">Proverbs</a> &gt <strong>Chapter 8</strong></div><p><span class="verse"><a name="1">1</a>Чи ж мудрість не кличе, і не подає свого голосу розум?</span> <span class="verse"><a name="2">2</a>На верхів'ях холмів, при дорозі та на перехрестях стоїть он вона!</span> <span class="verse"><a name="3">3</a>При брамах, при вході до міста, де входиться в двері, там голосно кличе вона:</span> <span class="verse"><a name="4">4</a>До вас, мужі, я кличу, а мій голос до людських синів:</span> <span class="verse"><a name="5">5</a>Зрозумійте но, неуки, мудрість, зрозумійте ви розум, безглузді!</span> <span class="verse"><a name="6">6</a>Послухайте, я бо шляхетне кажу, і відкриття моїх губ то простота.</span> <span class="verse"><a name="7">7</a>Бо правду говорять уста мої, а лукавство гидота для губ моїх.</span> <span class="verse"><a name="8">8</a>Всі слова моїх уст справедливі, нема в них крутійства й лукавства.</span> <span class="verse"><a name="9">9</a>Усі вони прості, хто їх розуміє, і щирі для тих, хто знаходить знання.</span> <span class="verse"><a name="10">10</a>Візьміть ви картання моє, а не срібло, і знання, добірніше від щирого золота:</span> <span class="verse"><a name="11">11</a>ліпша бо мудрість за перли, і не рівняються їй всі клейноди!</span> <span class="verse"><a name="12">12</a>Я, мудрість, живу разом з розумом, і знаходжу пізнання розважне.</span> <span class="verse"><a name="13">13</a>Страх Господній лихе все ненавидіти: я ненавиджу пиху та гордість, і дорогу лиху та лукаві уста!</span> <span class="verse"><a name="14">14</a>В мене рада й оглядність, я розум, і сила у мене.</span> <span class="verse"><a name="15">15</a>Мною царюють царі, а законодавці права справедливі встановлюють.</span> <span class="verse"><a name="16">16</a>Мною правлять владики й вельможні, всі праведні судді.</span> <span class="verse"><a name="17">17</a>Я кохаю всіх тих, хто кохає мене, хто ж шукає мене мене знайде!</span> <span class="verse"><a name="18">18</a>Зо мною багатство та слава, тривалий маєток та правда:</span> <span class="verse"><a name="19">19</a>ліпший плід мій від щирого золота й золота чистого, а прибуток мій ліпший за срібло добірне!</span> <span class="verse"><a name="20">20</a>Путтю праведною я ходжу, поміж правних стежок,</span> <span class="verse"><a name="21">21</a>щоб дати багатство в спадщину для тих, хто кохає мене, і я понаповнюю їхні скарбниці!</span> <span class="verse"><a name="22">22</a>Господь мене мав на початку Своєї дороги, перше чинів Своїх, спервовіку,</span> <span class="verse"><a name="23">23</a>відвіку була я встановлена, від початку, від правіку землі.</span> <span class="verse"><a name="24">24</a>Народжена я, як безодень іще не було, коли не було ще джерел, водою обтяжених.</span> <span class="verse"><a name="25">25</a>Народжена я, поки гори поставлені ще не були, давніше за пагірки,</span> <span class="verse"><a name="26">26</a>коли ще землі не вчинив Він, ні піль, ні початкового пороху всесвіту.</span> <span class="verse"><a name="27">27</a>Коли приправляв небеса я була там, коли круга вставляв на поверхні безодні,</span> <span class="verse"><a name="28">28</a>коли хмари уміцнював Він нагорі, як джерела безодні зміцняв,</span> <span class="verse"><a name="29">29</a>коли клав Він для моря устава його, щоб його берегів вода не переходила, коли ставив основи землі,</span> <span class="verse"><a name="30">30</a>то я майстром у Нього була, і була я веселощами день-у-день, радіючи перед обличчям Його кожночасно,</span> <span class="verse"><a name="31">31</a>радіючи на земнім крузі Його, а забава моя із синами людськими!</span> <span class="verse"><a name="32">32</a>Тепер же, послухайте, діти, мене, і блаженні, хто буде дороги мої стерегти!</span> <span class="verse"><a name="33">33</a>Навчання послухайте й мудрими станьте, і не відступайте від нього!</span> <span class="verse"><a name="34">34</a>Блаженна людина, яка мене слухає, щоб пильнувати при дверях моїх день-у-день, щоб одвірки мої берегти!</span> <span class="verse"><a name="35">35</a>Хто бо знаходить мене, той знаходить життя, і одержує милість від Господа.</span> <span class="verse"><a name="36">36</a>А хто проти мене грішить, ограбовує душу свою; всі, хто мене ненавидить, ті смерть покохали!</span> </p></div</div></div></body></html>