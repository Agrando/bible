<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/prov/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/prov">Proverbs</a> &gt <strong>Chapter 14</strong></div><p><span class="verse"><a name="1">1</a>Мудра жінка будує свій дім, а безумна своєю рукою руйнує його.</span> <span class="verse"><a name="2">2</a>Хто ходить в простоті своїй, боїться той Господа, а в кого дороги криві, той погорджує Ним.</span> <span class="verse"><a name="3">3</a>На устах безумця галузка пихи, а губи премудрих їх стережуть.</span> <span class="verse"><a name="4">4</a>Де немає биків, там ясла порожні, а щедрість врожаю у силі вола.</span> <span class="verse"><a name="5">5</a>Свідок правдивий не лже, а свідок брехливий говорить неправду.</span> <span class="verse"><a name="6">6</a>Насмішник шукає премудрости, та надаремно, пізнання легке для розумного.</span> <span class="verse"><a name="7">7</a>Ходи здалека від людини безумної, і від того, в кого мудрих уст ти не бачив.</span> <span class="verse"><a name="8">8</a>Мудрість розумного то розуміння дороги своєї, а глупота дурних то омана.</span> <span class="verse"><a name="9">9</a>Нерозумні сміються з гріха, а між праведними уподобання.</span> <span class="verse"><a name="10">10</a>Серце знає гіркоту своєї душі, і в радість його не втручається інший.</span> <span class="verse"><a name="11">11</a>Буде вигублений дім безбожних, а намет безневинних розквітне.</span> <span class="verse"><a name="12">12</a>Буває, дорога людині здається простою, та кінець її стежка до смерти.</span> <span class="verse"><a name="13">13</a>Також іноді і від сміху болить серце, і закінчення радости смуток.</span> <span class="verse"><a name="14">14</a>Хто підступного серця, насититься той із доріг своїх, а добра людина із чинів своїх.</span> <span class="verse"><a name="15">15</a>Вірить безглуздий в кожнісіньке слово, а мудрий зважає на кроки свої.</span> <span class="verse"><a name="16">16</a>Мудрий боїться й від злого вступає, нерозумний же гнівається та сміливий.</span> <span class="verse"><a name="17">17</a>Скорий на гнів учиняє глупоту, а людина лукава зненавиджена.</span> <span class="verse"><a name="18">18</a>Нерозумні глупоту вспадковують, а мудрі знанням коронуються.</span> <span class="verse"><a name="19">19</a>Поклоняться злі перед добрими, а безбожники при брамах праведного.</span> <span class="verse"><a name="20">20</a>Убогий зненавиджений навіть ближнім своїм, а в багатого друзі численні.</span> <span class="verse"><a name="21">21</a>Хто погорджує ближнім своїм, той грішить, а ласкавий до вбогих блаженний.</span> <span class="verse"><a name="22">22</a>Чи ж не блудять, хто оре лихе? А милість та правда для тих, хто оре добро.</span> <span class="verse"><a name="23">23</a>Кожна праця приносить достаток, але праця уст в недостаток веде.</span> <span class="verse"><a name="24">24</a>Корона премудрих їхня мудрість, а вінець нерозумних глупота.</span> <span class="verse"><a name="25">25</a>Свідок правдивий визволює душі, а свідок обманливий брехні торочить.</span> <span class="verse"><a name="26">26</a>У Господньому страхові сильна надія, і Він пристановище дітям Своїм.</span> <span class="verse"><a name="27">27</a>Страх Господній криниця життя, щоб віддалятися від пасток смерти.</span> <span class="verse"><a name="28">28</a>У численності люду величність царя, а в браку народу погибіль володаря.</span> <span class="verse"><a name="29">29</a>Терпеливий у гніві багаторозумний, а гнівливий вчиняє глупоту.</span> <span class="verse"><a name="30">30</a>Лагідне серце життя то для тіла, а заздрість гнилизна костей.</span> <span class="verse"><a name="31">31</a>Хто тисне нужденного, той ображає свого Творця, а хто милостивий до вбогого, той поважає Його.</span> <span class="verse"><a name="32">32</a>Безбожний у зло своє падає, а праведний повний надії й при смерті своїй.</span> <span class="verse"><a name="33">33</a>Мудрість має спочинок у серці розумного, а що в нутрі безумних, те виявиться.</span> <span class="verse"><a name="34">34</a>Праведність люд підіймає, а беззаконня то сором народів.</span> <span class="verse"><a name="35">35</a>Ласка царева рабові розумному, гнів же його проти того, хто соромить його.</span> </p></div</div></div></body></html>