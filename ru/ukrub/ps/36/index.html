<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 36</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/ps/36"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/ps">Psalms</a> &gt <strong>Chapter 36</strong></div><p><span class="verse"><a name="1">1</a>Для диригенту хору. Раба Господнього Давида. (36-2) Грішне слово безбожного в серці моїм: Нема страху Божого перед очима його,</span> <span class="verse"><a name="2">2</a>(36-3) бо в очах своїх він до себе підлещується, щоб буцім то гріх свій знайти, щоб зненавидіти.</span> <span class="verse"><a name="3">3</a>(36-4) Слова його уст то марнота й обмана, перестав він бути мудрим, щоб чинити добро.</span> <span class="verse"><a name="4">4</a>(36-5) Беззаконство задумує він на постелі своїй, стає на дорозі недобрій, не цурається злого.</span> <span class="verse"><a name="5">5</a>(36-6) Господи, аж до небес милосердя Твоє, аж до хмар Твоя вірність,</span> <span class="verse"><a name="6">6</a>(36-7) Твоя справедливість немов гори Божі, Твої суди безодня велика, людину й худобу спасаєш Ти, Господи!</span> <span class="verse"><a name="7">7</a>(36-8) Яка дорога Твоя милість, о Боже, і ховаються людські сини в тіні Твоїх крил:</span> <span class="verse"><a name="8">8</a>(36-9) вони з ситости дому Твого напоюються, і Ти їх напуваєш з потока Своїх солодощів,</span> <span class="verse"><a name="9">9</a>(36-10) бо в Тебе джерело життя, в Твоїм світлі побачимо світло!</span> <span class="verse"><a name="10">10</a>(36-11) Продовж Свою милість на тих, хто знає Тебе, а правду Свою на людей щиросердих!</span> <span class="verse"><a name="11">11</a>(36-12) Нога пишних нехай не наступить на мене, і безбожна рука нехай не викидає мене!</span> <span class="verse"><a name="12">12</a>(36-13) Попадали там беззаконники, повалено їх і встати не зможуть.</span> </p></div</div></div></body></html>