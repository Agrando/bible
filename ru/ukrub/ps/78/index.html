<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 78</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/ps/78"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/ps">Psalms</a> &gt <strong>Chapter 78</strong></div><p><span class="verse"><a name="1">1</a>Пісня навчальна Асафова. Послухай, мій люду, науки моєї, нахиліть своє ухо до слів моїх уст,</span> <span class="verse"><a name="2">2</a>нехай я відкрию уста свої приказкою, нехай стародавні прислів'я я висловлю!</span> <span class="verse"><a name="3">3</a>Що ми чули й пізнали, і що розповідали батьки наші нам,</span> <span class="verse"><a name="4">4</a>того не сховаємо від їхніх синів, будемо розповідати про славу Господню аж до покоління останнього, і про силу Його та про чуда Його, які Він учинив!</span> <span class="verse"><a name="5">5</a>Він поставив засвідчення в Якові, а Закона поклав ув ізраїлі, про які наказав був Він нашим батькам завідомити про них синів їхніх,</span> <span class="verse"><a name="6">6</a>щоб знало про це покоління майбутнє, сини, що народжені будуть, устануть і будуть розповідати своїм дітям.</span> <span class="verse"><a name="7">7</a>і положать на Бога надію свою, і не забудуть діл Божих, Його ж заповіді берегтимуть.</span> <span class="verse"><a name="8">8</a>і не стануть вони, немов їхні батьки, поколінням непокірливим та бунтівничим, поколінням, що серця свого не поставило міцно, і що дух його Богу невірний.</span> <span class="verse"><a name="9">9</a>Сини Єфрема, озброєні лучники, повернулися взад у день бою:</span> <span class="verse"><a name="10">10</a>вони не берегли заповіту Божого, а ходити в Законі Його відреклися,</span> <span class="verse"><a name="11">11</a>і забули вони Його чини та чуда Його, які їм показав.</span> <span class="verse"><a name="12">12</a>Він чудо вчинив був для їхніх батьків ув єгипетськім краї, на полі Цоанськім:</span> <span class="verse"><a name="13">13</a>Він море розсік, і їх перепровадив, а воду поставив, як вал;</span> <span class="verse"><a name="14">14</a>і провадив їх хмарою вдень, а сяйвом огню цілу ніч;</span> <span class="verse"><a name="15">15</a>на пустині Він скелі розсік, і щедро усіх напоїв, як з безодні.</span> <span class="verse"><a name="16">16</a>Він витягнув із скелі потоки, і води текли, немов ріки.</span> <span class="verse"><a name="17">17</a>Та грішили вони проти Нього ще далі, і в пустині гнівили Всевишнього,</span> <span class="verse"><a name="18">18</a>і Бога вони випробовували в своїм серці, для душ своїх їжі бажаючи.</span> <span class="verse"><a name="19">19</a>і вони говорили насупроти Бога й казали: Чи Бог зможе в пустині трапезу зготовити?</span> <span class="verse"><a name="20">20</a>Тож ударив у скелю і води линули, і полилися потоки! Чи Він зможе також дати хліба? Чи Він наготує м'ясива народові Своєму?</span> <span class="verse"><a name="21">21</a>Тому то почув це Господь та й розгнівався, і огонь запалав проти Якова, і проти ізраїля теж знявся гнів,</span> <span class="verse"><a name="22">22</a>бо не вірували вони в Бога, і на спасіння Його не надіялись.</span> <span class="verse"><a name="23">23</a>А Він хмарам згори наказав, і відчинив двері неба,</span> <span class="verse"><a name="24">24</a>і спустив, немов дощ, на них манну для їжі, і збіжжя небесне їм дав:</span> <span class="verse"><a name="25">25</a>Хліб ангольський їла людина, Він послав їм поживи до ситости!</span> <span class="verse"><a name="26">26</a>Крім цього, Він східнього вітра порушив на небі, і міццю Своєю привів полудневого вітра,</span> <span class="verse"><a name="27">27</a>і дощем на них м'ясо пустив, немов порох, а птаство крилате, як морський пісок,</span> <span class="verse"><a name="28">28</a>і спустив його серед табору його, коло наметів його.</span> <span class="verse"><a name="29">29</a>і їли вони та й наситились дуже, Він їм їхнє бажання приніс!</span> <span class="verse"><a name="30">30</a>Та ще не вдовольнили жадання свого, ще їхня їжа була в їхніх устах,</span> <span class="verse"><a name="31">31</a>а гнів Божий піднявся на них, та й побив їхніх ситих, і вибранців ізраїлевих повалив...</span> <span class="verse"><a name="32">32</a>Проте ще й далі грішили вони та не вірили в чуда Його,</span> <span class="verse"><a name="33">33</a>і Він докінчив у марноті їхні дні, а їхні літа у страху.</span> <span class="verse"><a name="34">34</a>Як Він їх побивав, то бажали Його, і верталися, й Бога шукали,</span> <span class="verse"><a name="35">35</a>і пригадували, що Бог їхня скеля, і Бог Всевишній то їхній Викупитель.</span> <span class="verse"><a name="36">36</a>і своїми устами влещували Його, а своїм язиком лжу сплітали Йому,</span> <span class="verse"><a name="37">37</a>бо їхнє серце не міцно стояло при Нім, і не були вони вірні в Його заповіті...</span> <span class="verse"><a name="38">38</a>Та він, Милосердний, гріх прощав і їх не губив, і часто відвертав Свій гнів, і не будив усю Свою лютість,</span> <span class="verse"><a name="39">39</a>і Він пам'ятав, що вони тільки тіло, вітер, який переходить і не повертається!</span> <span class="verse"><a name="40">40</a>Скільки вони прогнівляли Його на пустині, зневажали Його на степу!</span> <span class="verse"><a name="41">41</a>і все знову та знов випробовували вони Бога, і зневажали Святого ізраїлевого,</span> <span class="verse"><a name="42">42</a>вони не пам'ятали руки Його з дня, як Він вибавив їх із недолі,</span> <span class="verse"><a name="43">43</a>як в Єгипті чинив Він знамена Свої, а на полі Цоанському чуда Свої,</span> <span class="verse"><a name="44">44</a>і в кров обернув річки їхні та їхні потоки, щоб вони не пили...</span> <span class="verse"><a name="45">45</a>Він послав був на них рої мух, і їх жерли вони, і жаб і вони їх губили.</span> <span class="verse"><a name="46">46</a>А врожай їхній віддав був Він гусені, а їхню працю сарані.</span> <span class="verse"><a name="47">47</a>Виноград їхній Він градом побив, а приморозком їхні шовковиці.</span> <span class="verse"><a name="48">48</a>і Він градові віддав їхній скот, а блискавкам череди їхні.</span> <span class="verse"><a name="49">49</a>Він послав був на них Свій гнів запальний, і лютість, й обурення, й утиск, наслання злих анголів.</span> <span class="verse"><a name="50">50</a>Він дорогу зрівняв був для гніву Свого, їхні душі не стримав від смерти, життя ж їхнє віддав моровиці.</span> <span class="verse"><a name="51">51</a>і побив Він усіх перворідних в Єгипті, первістків сили в наметах Хамових.</span> <span class="verse"><a name="52">52</a>і повів Він, немов ту отару, народ Свій, і їх попровадив, як стадо, в пустині.</span> <span class="verse"><a name="53">53</a>і провадив безпечно Він їх, і вони не боялись, а море накрило було ворогів їхніх.</span> <span class="verse"><a name="54">54</a>і Він їх привів до границі святині Своєї, до тієї гори, що правиця Його набула.</span> <span class="verse"><a name="55">55</a>і народи Він повиганяв перед їхнім обличчям, і кинув для них жеребка про спадок, і в їхніх наметах племена ізраїлеві оселив.</span> <span class="verse"><a name="56">56</a>Та й далі вони випробовували та гнівили Всевишнього Бога, і Його постанов не додержували,</span> <span class="verse"><a name="57">57</a>і відступали та зраджували, немов їхні батьки відвернулись, як обманливий лук.</span> <span class="verse"><a name="58">58</a>і жертівниками своїми гнівили Його, і дрочили Його своїми фіґурами.</span> <span class="verse"><a name="59">59</a>Бог почув усе це і розгнівався, і сильно обридивсь ізраїлем,</span> <span class="verse"><a name="60">60</a>і покинув оселю в Шіло, скинію ту, що вмістив був посеред людей,</span> <span class="verse"><a name="61">61</a>і віддав до неволі Він силу Свою, а величність Свою в руку ворога...</span> <span class="verse"><a name="62">62</a>і віддав для меча Свій народ, і розгнівався був на спадщину Свою:</span> <span class="verse"><a name="63">63</a>його юнаків огонь пожирав, а дівчатам його не співали весільних пісень,</span> <span class="verse"><a name="64">64</a>його священики від меча полягли, і не плакали вдови його.</span> <span class="verse"><a name="65">65</a>Та небавом збудився Господь, немов зо сну, як той велет, що ніби вином був підкошений,</span> <span class="verse"><a name="66">66</a>і вдарив Своїх ворогів по озадку, вічну ганьбу їм дав!</span> <span class="verse"><a name="67">67</a>Та Він погордив намет Йосипів, і племена Єфремового не обрав,</span> <span class="verse"><a name="68">68</a>а вибрав Собі плем'я Юдине, гору Сіон, що її полюбив!</span> <span class="verse"><a name="69">69</a>і святиню Свою збудував Він, як місце високе, як землю, що навіки її вґрунтував.</span> <span class="verse"><a name="70">70</a>і вибрав Давида, Свого раба, і від кошар його взяв,</span> <span class="verse"><a name="71">71</a>від кітних овечок його Він привів, щоб Якова пас він, народа Свого, та ізраїля, спадок Свій,</span> <span class="verse"><a name="72">72</a>і він пас їх у щирості серця свого, і провадив їх мудрістю рук своїх!</span> </p></div</div></div></body></html>