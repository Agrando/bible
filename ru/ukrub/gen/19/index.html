<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/gen/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/gen">Genesis</a> &gt <strong>Chapter 19</strong></div><p><span class="verse"><a name="1">1</a>І прибули обидва Анголи до Содому надвечір, а Лот сидів у брамі содомській. І побачив Лот, і встав їм назустріч, і вклонився обличчям до землі,</span> <span class="verse"><a name="2">2</a>та й промовив: Ось, панове мої, зайдіть до дому вашого раба, і переночуйте, і помийте ноги свої, а рано встанете й підете на дорогу свою. А вони відказали: Ні, бо будемо ми ночувати на вулиці.</span> <span class="verse"><a name="3">3</a>А він сильно на них налягав, і вони до нього з дороги зійшли, і ввійшли до дому його. І вчинив він для них прийняття, і напік прісного і їли вони.</span> <span class="verse"><a name="4">4</a>Ще вони не полягали, а люди того міста, люди Содому від малого аж до старого, увесь народ звідусюди оточили той дім.</span> <span class="verse"><a name="5">5</a>І вони закричали до Лота, і сказали йому: Де ті мужі, що ночі цієї до тебе прийшли? Виведи їх до нас, щоб нам їх пізнати!</span> <span class="verse"><a name="6">6</a>І Лот вийшов до входу до них, а двері замкнув за собою,</span> <span class="verse"><a name="7">7</a>і сказав: Браття мої, не чиніть лихого!</span> <span class="verse"><a name="8">8</a>Ось у мене дві доньки, що мужа не пізнали. Нехай я їх до вас виведу, а ви їм робіть, що вам до вподоби... Тільки мужам оцім не робіть нічого, бо на те вони прийшли під тінь даху мого.</span> <span class="verse"><a name="9">9</a>А вони закричали: Іди собі геть! І сказали: Цей один був прийшов, щоб пожити чужинцем, а він став тут суддею! Тепер ми зло гірше тобі заподієм, ніж їм! І сильно вони налягали на мужа, на Лота, і підійшли, щоб висадити двері.</span> <span class="verse"><a name="10">10</a>Тоді вистромили свою руку ті мужі, і впровадили Лота до себе до дому, а двері замкнули.</span> <span class="verse"><a name="11">11</a>А людей, що при вході до дому зібрались, вони вдарили сліпотою, від малого аж до великого. І ті попомучилися, шукаючи входу.</span> <span class="verse"><a name="12">12</a>І сказали ті мужі до Лота: Ще хто в тебе тут? Зятів і синів своїх, і дочок своїх, і все, що в місті твоє, виведи з цього місця,</span> <span class="verse"><a name="13">13</a>бо ми знищимо це місце, бо збільшився їхній крик перед Господом, і Господь послав нас, щоб знищити його.</span> <span class="verse"><a name="14">14</a>І вийшов Лот, і промовив до зятів своїх, що мали взяти дочок його, і сказав: Уставайте, вийдіть із цього місця, бо Господь знищить місто. Але в очах зятів він здавався як жартун.</span> <span class="verse"><a name="15">15</a>А коли зійшла світова зірниця, то Анголи принагляли Лота, говорячи: Уставай, візьми жінку свою та обох дочок своїх, що знаходяться тут, щоб тобі не загинути через гріх цього міста.</span> <span class="verse"><a name="16">16</a>А що він вагався, то ті мужі через Господню до нього любов схопили за руку його, і за руку жінки його, і за руку обох дочок його, і вивели його, і поставили поза містом.</span> <span class="verse"><a name="17">17</a>І сталося, коли один з них виводив їх поза місто, то промовив: Рятуй свою душу, не оглядайся позад себе, і не затримуйся ніде в околиці. Ховайся на гору, щоб тобі не загинути.</span> <span class="verse"><a name="18">18</a>А Лот їм відказав: Ні ж бо, Господи!</span> <span class="verse"><a name="19">19</a>Ось Твій раб знайшов милість в очах Твоїх, і Ти побільшив Свою милість, що зробив її зо мною, щоб зберегти при житті мою душу; але я не встигну сховатись на гору, щоб бува не спіткало мене зло, і я помру.</span> <span class="verse"><a name="20">20</a>Ось місто це близьке, щоб утекти туди, а воно маленьке. Нехай сховаюсь я туди, чи ж воно не маленьке? і буде жити душа моя.</span> <span class="verse"><a name="21">21</a>І відказав Він до нього: Ось Я прихиливсь до твого прохання, щоб не зруйнувати міста, про яке ти казав.</span> <span class="verse"><a name="22">22</a>Швидко сховайся туди, бо Я не зможу нічого зробити, аж поки не прийдеш туди. Тому й назвав ім'я тому місту: Цоар.</span> <span class="verse"><a name="23">23</a>Сонце зійшло над землею, а Лот прибув до Цоару.</span> <span class="verse"><a name="24">24</a>І Господь послав на Содом та Гомору дощ із сірки й огню, від Господа з неба.</span> <span class="verse"><a name="25">25</a>І поруйнував ті міста, і всю околицю, і всіх мешканців міст, і рослинність землі.</span> <span class="verse"><a name="26">26</a>А жінка його, Лотова, озирнулася позад нього, і стала стовпом соляним!...</span> <span class="verse"><a name="27">27</a>І встав Авраам рано вранці, і подався до місця, де стояв був він перед лицем Господнім.</span> <span class="verse"><a name="28">28</a>І він подивився на Содом та Гомору, і на всю поверхню землі тієї околиці. І побачив: ось здіймається дим від землі, немов дим із вапнярки...</span> <span class="verse"><a name="29">29</a>І сталося, як нищив Бог міста тієї околиці, то згадав Бог Авраама, і вислав Лота з середини руїни, коли руйнував ті міста, що сидів у них Лот.</span> <span class="verse"><a name="30">30</a>І піднявся Лот із Цоару, і осів на горі, й обидві дочки його з ним, бо боявся пробувати в Цоарі. І осів у печері, він та обидві дочки його.</span> <span class="verse"><a name="31">31</a>І промовила старша молодшій: Наш батько старий, а чоловіка немає в цім краї, щоб прийшов до нас, як звичайно на цілій землі.</span> <span class="verse"><a name="32">32</a>Ходи, напіймо свого батька вином, і покладімося з ним. І оживимо нащадків від нашого батька.</span> <span class="verse"><a name="33">33</a>І ночі тієї вони напоїли вином свого батька. І прийшла старша та й поклалася з батьком своїм. А він не знав, коли вона лягла й коли встала...</span> <span class="verse"><a name="34">34</a>І сталося другого дня, і старша сказала молодшій: Ось я минулої ночі поклалась була з своїм батьком. Напіймо його вином також ночі цієї, і прийди ти, покладися з ним, і оживимо нащадків від нашого батька.</span> <span class="verse"><a name="35">35</a>І також ночі тієї вони напоїли вином свого батька. І встала молодша та й поклалася з ним. А він не знав, коли вона лягла й коли встала...</span> <span class="verse"><a name="36">36</a>І завагітніли обидві Лотові дочки від батька свого.</span> <span class="verse"><a name="37">37</a>І вродила старша сина, і назвала ім'я йому: Моав. Він батько моавів аж до цього дня.</span> <span class="verse"><a name="38">38</a>А молодша вона вродила також, і назвала ймення йому: Бен-Аммі. Він батько синів Аммону аж до цього дня.</span> </p></div</div></div></body></html>