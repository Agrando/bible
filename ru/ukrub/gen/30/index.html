<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/gen/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/gen">Genesis</a> &gt <strong>Chapter 30</strong></div><p><span class="verse"><a name="1">1</a>І побачила Рахіль, що вона не вродила Якову. І заздрила Рахіль сестрі своїй, і сказала до Якова: Дай мені синів! А коли ні, то я вмираю!</span> <span class="verse"><a name="2">2</a>І запалився гнів Яковів на Рахіль, і він сказав: Чи я замість Бога, що затримав від тебе плід утроби?</span> <span class="verse"><a name="3">3</a>І сказала вона: Ось невільниця моя Білга. Прийди до неї, і нехай вона вродить на коліна мої, і я також буду мати від неї дітей.</span> <span class="verse"><a name="4">4</a>І вона дала йому Білгу, невільницю свою, за жінку. І ввійшов до неї Яків.</span> <span class="verse"><a name="5">5</a>І завагітніла Білга, і вродила Якову сина.</span> <span class="verse"><a name="6">6</a>І сказала Рахіль: Розсудив Бог мене, а також вислухав голос мій, і дав мені сина. Тому назвала ймення йому: Дан.</span> <span class="verse"><a name="7">7</a>І завагітніла вона ще, і вродила Білга, невільниця Рахілина, другого сина Якову.</span> <span class="verse"><a name="8">8</a>І сказала Рахіль: Великою боротьбою боролась я з сестрою своєю, і перемогла. І назвала ймення йому: Нефталим.</span> <span class="verse"><a name="9">9</a>І побачила Лія, що вона перестала родити, і взяла Зілпу, свою невільницю, і дала її Якову за жінку.</span> <span class="verse"><a name="10">10</a>І вродила Зілпа, невільниця Ліїна, Якову сина.</span> <span class="verse"><a name="11">11</a>І сказала Лія: Прийшло щастя, і назвала ймення йому Ґад.</span> <span class="verse"><a name="12">12</a>І вродила Зілпа, невільниця Ліїна, другого сина Якову.</span> <span class="verse"><a name="13">13</a>І промовила Лія: То на блаженство моє, бо будуть уважати мене за жінку блаженну. І назвала ймення йому: Асир.</span> <span class="verse"><a name="14">14</a>І пішов Рувим за тих днів, коли жато пшеницю, і знайшов на полі мандрагорові яблучка, і приніс їх до Лії, матері своєї. І сказала Рахіль до Лії: Дай мені з мандрагорових яблучок сина твого!</span> <span class="verse"><a name="15">15</a>А та відказала їй: Чи мало тобі, що забрала мого чоловіка? І забереш також мандрагорові яблучка сина мого? І сказала Рахіль: Тому то він ляже з тобою цієї ночі за мандрагорові яблучка сина твого!</span> <span class="verse"><a name="16">16</a>І прийшов Яків з поля ввечері, а Лія вийшла назустріч і сказала: Увійдеш до мене, бо справді найняла я тебе за мандрагорові яблучка сина мого. І лежав він із нею ночі тієї.</span> <span class="verse"><a name="17">17</a>І вислухав Бог Лію, і завагітніла вона, і вродила Якову п'ятого сина.</span> <span class="verse"><a name="18">18</a>І промовила Лія: Дав Бог заплату мені, що дала я невільницю свою своєму чоловікові. І назвала ймення йому: Іссахар.</span> <span class="verse"><a name="19">19</a>І завагітніла Лія ще, і вродила Якову шостого сина.</span> <span class="verse"><a name="20">20</a>І промовила Лія: Обдарував мене Бог добрим подарунком, цим разом замешкає в мене мій чоловік, бо я породила йому шестеро синів. І назвала ймення йому: Завулон.</span> <span class="verse"><a name="21">21</a>А потому вродила дочку, і назвала ймення їй: Діна.</span> <span class="verse"><a name="22">22</a>І згадав Бог про Рахіль, і вислухав її Бог, і відчинив їй утробу.</span> <span class="verse"><a name="23">23</a>І завагітніла вона, і сина вродила, і сказала: Бог забрав мою ганьбу!</span> <span class="verse"><a name="24">24</a>І назвала ймення йому: Йосип, кажучи: Додасть Господь мені іншого сина!</span> <span class="verse"><a name="25">25</a>І сталося, коли Рахіль породила Йосипа, то сказав Яків до Лавана: Відпусти мене, і нехай я піду до свого місця й до Краю свого.</span> <span class="verse"><a name="26">26</a>Дай же жінок моїх і дітей моїх, що служив тобі за них, і нехай я піду, бо ти знаєш службу мою, яку я служив був тобі.</span> <span class="verse"><a name="27">27</a>І промовив до нього Лаван: Коли я знайшов милість в очах твоїх, побудь з нами, бо я зрозумів, що поблагословив мене Господь через тебе.</span> <span class="verse"><a name="28">28</a>І далі казав: Признач собі заплату від мене, і я дам.</span> <span class="verse"><a name="29">29</a>А той відказав: Ти знаєш, як я служив тобі, і якою стала худоба твоя зо мною.</span> <span class="verse"><a name="30">30</a>Бо те мале, що було в тебе до мене, розмножилося на велике, і Господь поблагословив тебе, відколи нога моя в тебе. А тепер, коли ж я буду працювати для власного дому?</span> <span class="verse"><a name="31">31</a>І сказав Лаван: Що ж я тобі дам? А Яків промовив: Не давай мені нічого. Коли зробиш мені оцю річ, то вернуся, буду пасти отару твою, буду пильнувати.</span> <span class="verse"><a name="32">32</a>Я сьогодні перейду через усю отару твою, щоб вилучити звідти кожну овечку крапчасту й переполасу, і кожну овечку чорну з-поміж овець, і переполасе й крапчасте з-поміж кіз, і це буде заплата мені.</span> <span class="verse"><a name="33">33</a>І справедливість моя посвідчить за мене в завтрішнім дні, коли прийдеш глянути на заплату мою від тебе. Усе, що воно не крапчасте й не переполасе з-поміж кіз і не чорне з-поміж овець, крадене воно в мене.</span> <span class="verse"><a name="34">34</a>А Лаван відказав: Так, нехай буде за словом твоїм!</span> <span class="verse"><a name="35">35</a>І того дня вилучив він козлів пасастих і покрапованих, і всі кози крапчасті й переполасі, усе, що біле було в ньому, і все чорне серед овець, і дав до рук своїх синів.</span> <span class="verse"><a name="36">36</a>І визначив дорогу триденну поміж собою й поміж Яковом. А Яків пас позосталу Лаванову отару.</span> <span class="verse"><a name="37">37</a>І взяв собі Яків сирого кия тополевого, і мігдалового, і каштанового, і налупив з них білих лушпин, відкриваючи білість, що на киях була.</span> <span class="verse"><a name="38">38</a>І поставив кийки, що їх облупив, перед отарою при жолобах при коритах води, куди отара приходить пити. І вони злучувалися, як приходили пити.</span> <span class="verse"><a name="39">39</a>І злучувалася отара при киях, і котилася овечками та козами пасастими, крапчастими й переполасими.</span> <span class="verse"><a name="40">40</a>І відділяв Яків тих овечок, і ставив отару обличчям до пасастого й до всього чорного серед отари Лавана. І клав свої стада окремо, і не клав їх до отари Лаванової.</span> <span class="verse"><a name="41">41</a>І бувало, що кожного разу, коли злучувалася отара міцна, то Яків клав при жолобах киї перед очі отари, щоб вона злучувалася при тих киях.</span> <span class="verse"><a name="42">42</a>А як отара слаба була, то не клав. І ставалось, що слабе припадало Лаванові, а міцніше Якову.</span> <span class="verse"><a name="43">43</a>І дуже-дуже зможнів той чоловік. І було в нього багато отар, і невільниці, і раби, і верблюди, і осли.</span> </p></div</div></div></body></html>