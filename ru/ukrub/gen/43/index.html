<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 43</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/gen/43"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/gen">Genesis</a> &gt <strong>Chapter 43</strong></div><p><span class="verse"><a name="1">1</a>А голод став тяжкий у тім Краї.</span> <span class="verse"><a name="2">2</a>І сталося, як вони скінчили їсти хліб, що привезли були з Єгипту, то сказав до них батько їх: Верніться, купіть нам трохи їжі!</span> <span class="verse"><a name="3">3</a>І сказав йому Юда, говорячи: Рішуче освідчив нам той муж, кажучи: Не побачите лиця мого без вашого брата з вами!</span> <span class="verse"><a name="4">4</a>Як ти пошлеш брата нашого з нами, то ми зійдемо, і купимо тобі їжі.</span> <span class="verse"><a name="5">5</a>А коли не пошлеш, не зійдемо, бо муж той сказав нам: Не побачите лиця мого без вашого брата з вами.</span> <span class="verse"><a name="6">6</a>І промовив Ізраїль: Нащо зло ви вчинили мені, що сказали тому мужеві, що ще маєте брата?</span> <span class="verse"><a name="7">7</a>А вони відказали: Розпитуючи, випитував той муж про нас та про місце нашого народження, говорячи: Чи батько ваш іще живий? Чи є в вас брат? І ми розповіли йому відповідно до цих слів. Чи могли ми знати, що скаже: Приведіть вашого брата?</span> <span class="verse"><a name="8">8</a>І сказав Юда до Ізраїля, батька свого: Пошли ж цього юнака зо мною, і встаньмо, та й ходім, і будемо жити, і не повмираємо і ми, і ти, і наші діти.</span> <span class="verse"><a name="9">9</a>Я поручуся за нього, з моєї руки будеш його ти жадати! Коли я не приведу його до тебе, і не поставлю перед лицем твоїм, то буду винним перед тобою по всі дні!</span> <span class="verse"><a name="10">10</a>А коли б ми були не відтягалися, то тепер уже б вернулися були два рази.</span> <span class="verse"><a name="11">11</a>І сказав їм Ізраїль, їх батько: Коли так, то зробіть ви оце. Візьміть із плодів цього Краю, і віднесіть дарунка мужеві тому: трохи бальзаму, і трохи меду, пахощів, і ладану, дактилів, і мигдалів.</span> <span class="verse"><a name="12">12</a>А срібла візьміть удвоє в руку свою. А срібло, повернене в отвір ваших мішків, верніть своєю рукою, може то помилка.</span> <span class="verse"><a name="13">13</a>А брата вашого заберіть, і встаньте, ідіть до того мужа.</span> <span class="verse"><a name="14">14</a>А Бог Всемогутній нехай дасть вам милосердя перед лицем того мужа, і нехай він відпустить вам другого вашого брата й Веніямина. А я, певно стратив сина свого!...</span> <span class="verse"><a name="15">15</a>І взяли ті люди того дарунка, і взяли вдвоє срібла в руку свою, і Веніямина, і встали, та й зійшли до Єгипту. І стали вони перед лицем Йосиповим.</span> <span class="verse"><a name="16">16</a>І побачив Йосип Веніямина з ними, і сказав до того, що був над його домом: Упровадь цих людей до дому, і нехай заріжуть худобину, і приготуй, бо зо мною будуть їсти ці люди опівдні.</span> <span class="verse"><a name="17">17</a>І той чоловік зробив, як Йосип сказав був. І впровадив той чоловік тих людей до Йосипового дому.</span> <span class="verse"><a name="18">18</a>І полякалися ті люди, що були впроваджені до Йосипового дому. І сказали вони: Через срібло, повернене напочатку в наших мішках, ми впроваджені, щоб причепитись до нас, і напасти на нас, і забрати за рабів нас та наші осли...</span> <span class="verse"><a name="19">19</a>І приступили вони до чоловіка, що над домом Йосиповим, та й говорили до нього при вході в дім.</span> <span class="verse"><a name="20">20</a>І сказали вони: Послухай, о пане мій, ми зійшли були напочатку купити їжі.</span> <span class="verse"><a name="21">21</a>І сталося, коли ми прийшли на нічліг, і відкрили мішки свої, а ось срібло кожного в отворі мішка його, наше срібло за вагою його! І ми вертаємо його нашою рукою!</span> <span class="verse"><a name="22">22</a>А на купівлю їжі ми знесли нашою рукою інше срібло. Ми не знаємо, хто поклав був наше срібло до наших мішків...</span> <span class="verse"><a name="23">23</a>А той відказав: Мир вам! Не бійтеся! Бог ваш і Бог вашого батька дав вам скарб до ваших мішків. Срібло ваше прийшло до мене. І вивів до них Симеона.</span> <span class="verse"><a name="24">24</a>І впровадив той чоловік тих людей до Йосипового дому, і дав води, а вони вмили ноги свої, і дав паші їхнім ослам.</span> <span class="verse"><a name="25">25</a>І вони приготовили дарунки до приходу Йосипа опівдні, бо почули, що там вони їстимуть хліб.</span> <span class="verse"><a name="26">26</a>І ввійшов Йосип до дому, а вони принесли йому до дому дарунка, що в їхній руці. І вони поклонилися йому до землі.</span> <span class="verse"><a name="27">27</a>А він запитав їх про мир і сказав: Чи гаразд вашому батькові старому, про якого ви розповідали? Чи він ще живий?</span> <span class="verse"><a name="28">28</a>А вони відказали: Гаразд рабові твоєму, батькові нашому. Ще він живий. І вони схилилися, і вклонилися до землі.</span> <span class="verse"><a name="29">29</a>І звів він очі свої, та й побачив Веніямина, свого брата, сина матері своєї, і промовив: Чи то ваш наймолодший брат, що ви мені розповідали? І сказав: Нехай Бог буде милостивий до тебе, мій сину!</span> <span class="verse"><a name="30">30</a>І Йосип поспішив, бо порушилася його любов до брата його, і хотів він заплакати. І ввійшов він до іншої кімнати, і заплакав там...</span> <span class="verse"><a name="31">31</a>І вмив він лице своє, і вийшов, і стримався, та й сказав: Покладіть хліба!</span> <span class="verse"><a name="32">32</a>І поклали йому окремо, а їм окремо, й єгиптянам, що їли з ним, окремо, бо єгиптяни не можуть їсти хліб з євреями, бо це огида для Єгипту.</span> <span class="verse"><a name="33">33</a>І вони посідали перед ним, перворідний за перворідством своїм, а молодший за молодістю своєю. І здивувалися ці люди один перед одним.</span> <span class="verse"><a name="34">34</a>І він посилав дари страви від себе до них. А дар Веніяминів був більший від дару всіх їх уп'ятеро. І пили вони, і повпивалися з ним.</span> </p></div</div></div></body></html>