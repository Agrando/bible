<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/gen/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/gen">Genesis</a> &gt <strong>Chapter 24</strong></div><p><span class="verse"><a name="1">1</a>А Авраам був старий, у літа ввійшов. І Господь Авраама поблагословив був усім.</span> <span class="verse"><a name="2">2</a>І сказав Авраам до свого раба, найстаршого дому свого, що рядив над усім, що він мав: Поклади свою руку під стегно моє,</span> <span class="verse"><a name="3">3</a>і я заприсягну тебе Господом, Богом неба й Богом землі, що ти не візьмеш жінки для сина мого з-посеред дочок ханаанеянина, серед якого я пробуваю.</span> <span class="verse"><a name="4">4</a>Бо ти підеш до краю мого, і до місця мого народження, і візьмеш жінку для сина мого, для Ісака.</span> <span class="verse"><a name="5">5</a>І сказав раб до нього: Може та жінка не схоче за мною піти до цієї землі, то чи справді поверну я твого сина до краю, звідки ти вийшов?</span> <span class="verse"><a name="6">6</a>І промовив до нього Авраам: Стережися, щоб ти не вернув мого сина туди!</span> <span class="verse"><a name="7">7</a>Господь, що взяв мене з дому батька мого й з краю мого народження, і що промовляв був до мене, і що присягнув мені, кажучи: Твоїм нащадкам Я дам оцю землю, Він пошле Свого Ангола перед обличчям твоїм, і ти візьмеш звідти жінку для сина мого!</span> <span class="verse"><a name="8">8</a>А коли ота жінка не схоче піти за тобою, то ти будеш очищений з цієї присяги своєї. Тільки сина мого ти туди не вертай.</span> <span class="verse"><a name="9">9</a>І раб поклав свою руку під стегно Авраама, пана свого, і йому присягнув на цю справу.</span> <span class="verse"><a name="10">10</a>І взяв той раб десять верблюдів із верблюдів пана свого, та й пішов. І взяв різне добро свого пана в руку свою. І він устав, і пішов в Месопотамію до міста Нахора.</span> <span class="verse"><a name="11">11</a>І поставив верблюди навколішки за містом при водній криниці надвечір, на час, як виходять жінки воду брати,</span> <span class="verse"><a name="12">12</a>та й промовив: Господи, Боже пана мого Авраама, подай же сьогодні мені це, і милість вчини з паном моїм Авраамом!</span> <span class="verse"><a name="13">13</a>Ось я стою над водним джерелом, а дочки мешканців міста виходять воду брати.</span> <span class="verse"><a name="14">14</a>І станеться, що дівчина, до якої скажу: Нахили но глека свого, я нап'юся, а вона відповість: Пий, і так само верблюди твої я понапуваю, її Ти призначив для раба Свого, для Ісака. І з цього пізнаю, що Ти милість учинив з моїм паном.</span> <span class="verse"><a name="15">15</a>І сталося, поки він закінчив говорити, аж ось виходить Ревека, що була народжена Бетуїлові, синові Мілки, жінки Нахора, Авраамового брата. А її глек на плечі в неї.</span> <span class="verse"><a name="16">16</a>А дівчина та вельми вродлива з обличчя; була дівиця, і чоловік не пізнав ще її. І зійшла вона до джерела, і наповнила глека свого, та й вийшла.</span> <span class="verse"><a name="17">17</a>І вибіг той раб назустріч їй, та й сказав: Дай но напитись води з твого глека!</span> <span class="verse"><a name="18">18</a>А та відказала: Напийся, мій пане! І вона поспішила, і зняла свого глека на руку свою, і напоїла його.</span> <span class="verse"><a name="19">19</a>А коли закінчила поїти його, то сказала: Також для верблюдів твоїх наберу я води, аж поки вони не нап'ються.</span> <span class="verse"><a name="20">20</a>І метнулась вона, і глека свого спорожнила до пійла. І ще до криниці побігла набрати, і набрала води всім верблюдам його.</span> <span class="verse"><a name="21">21</a>А чоловік той дивувався їй та мовчав, щоб пізнати, чи Господь пощастив дорогу йому, чи ні?</span> <span class="verse"><a name="22">22</a>І сталося, як перестали верблюди пити, то взяв той чоловік золоту сережку, пів шекля вага їй, і два наручні на руки її, на десять шеклів золота вага їм,</span> <span class="verse"><a name="23">23</a>та й сказав: Чия ти дочка? Скажи ж мені, чи в домі батька твойого є місце для нас ночувати?</span> <span class="verse"><a name="24">24</a>Вона відказала йому: Я дочка Бетуїла, сина Мілки, що його породила вона для Нахора.</span> <span class="verse"><a name="25">25</a>І сказала до нього: І соломи, і паші багато є в нас, також місце ночувати.</span> <span class="verse"><a name="26">26</a>І той чоловік нахилився, і вклонився Богові аж до землі,</span> <span class="verse"><a name="27">27</a>та й сказав: Благословенний Господь, Бог пана мого Авраама, що не опустив милости Своєї й вірности Своєї від пана мого! Я був у дорозі, Господь припровадив мене до дому братів мого пана.</span> <span class="verse"><a name="28">28</a>І побігла дівчина, і розповіла в домі своєї матері про цю пригоду.</span> <span class="verse"><a name="29">29</a>А в Ревеки був брат, на ймення йому Лаван. І побіг Лаван до того чоловіка надвір, до джерела.</span> <span class="verse"><a name="30">30</a>І сталося, як він побачив сережку та наручні на руках сестри своєї, і коли почув слова Ревеки, сестри своєї, що говорила: Отак говорив мені той чоловік, то прибув він до того чоловіка, а той ось стоїть при верблюдах біля джерела,</span> <span class="verse"><a name="31">31</a>і сказав: Увійди, благословенний Господа! Чого стоятимеш надворі? А я опорожнив дім і місце для верблюдів.</span> <span class="verse"><a name="32">32</a>І ввійшов той чоловік до дому. А Лаван порозсідлував верблюди, і дав соломи й паші для верблюдів, і води, щоб умити ноги йому й ноги людям, що були з ним.</span> <span class="verse"><a name="33">33</a>І поставлено перед ним, щоб він їв. А той відказав: Не буду їсти, аж поки не розкажу своєї справи. А Лаван відказав: Говори!</span> <span class="verse"><a name="34">34</a>І той став говорити: Я раб Авраамів.</span> <span class="verse"><a name="35">35</a>А Господь щедро поблагословив мого пана, і він став великий. І дав Він йому худобу дрібну та велику, і срібло, і золото, і рабів, і невільниць, і верблюди, й осли.</span> <span class="verse"><a name="36">36</a>А Сарра, жінка пана мого, бувши старою, уродила панові моєму сина. А він йому все дав, що мав.</span> <span class="verse"><a name="37">37</a>І заприсяг мене пан мій, говорячи: Не візьмеш жінки для сина мого з-посеред дочок ханаанеянина, що я пробуваю в його краю.</span> <span class="verse"><a name="38">38</a>Але підеш до дому батька мого, і до мого роду, і візьмеш жінку для сина мого.</span> <span class="verse"><a name="39">39</a>І сказав я до пана свого: Може та жінка не піде за мною?</span> <span class="verse"><a name="40">40</a>І сказав він до мене: Господь, що ходив перед обличчям моїм, пошле Свого Ангола з тобою, і дорогу твою пощастить, і ти візьмеш жінку для сина мого з роду мого й з дому батька мого.</span> <span class="verse"><a name="41">41</a>Тоді будеш очищений ти від закляття мого, як прийдеш до роду мого, а коли вони не дадуть тобі, то будеш ти чистий від закляття мого.</span> <span class="verse"><a name="42">42</a>І прибув я сьогодні до джерела, та й сказав: Господи, Боже пана мого Авраама, коли б же Ти вчинив щасливою дорогу мою, що нею ходжу я!</span> <span class="verse"><a name="43">43</a>Ось я стою над джерелом води, і станеться, що дівчина, яка вийде води брати, а я їй скажу: Дай но мені напитися трохи води з свого глека,</span> <span class="verse"><a name="44">44</a>вона ж відкаже мені: Пий і ти, і для верблюдів твоїх наберу я води, то вона та жінка, яку призначив Господь для сина пана мого.</span> <span class="verse"><a name="45">45</a>І поки скінчив я говорити в своїм серці, аж ось виходить Ревека, а її глек на плечі в неї. І зійшла вона до джерела, та й набрала води. І сказав я до неї: Напій же мене!</span> <span class="verse"><a name="46">46</a>І метнулась вона, і свого глека з себе зняла та й сказала: Пий, а я понапуваю й верблюди твої. І я пив, а вона понапувала й ті верблюди.</span> <span class="verse"><a name="47">47</a>А я запитався її та й сказав: Чия ти дочка? А вона відказала: Я дочка Бетуїла, сина Нахорового, якого породила йому Мілка. І сережку надів я до носа її, і наручні на руки її.</span> <span class="verse"><a name="48">48</a>І я нахилився, і вклонився до землі Господеві, і поблагословив Господа, Бога пана мого Авраама, що Він провадив мене дорогою визначеною, щоб узяти дочку брата пана мого для сина його.</span> <span class="verse"><a name="49">49</a>А тепер, якщо милосердя та правду ви чините з паном моїм, то скажіть мені; коли ж ні, то скажіть мені, і я звернуся праворуч або ліворуч.</span> <span class="verse"><a name="50">50</a>І відповіли Лаван і Бетуїл та й сказали: Від Господа вийшла та річ, ми не можем сказати тобі нічого злого чи доброго.</span> <span class="verse"><a name="51">51</a>Ось перед тобою Ревека, візьми та й іди, і нехай вона стане за жінку синові пана твого, як Господь говорив був.</span> <span class="verse"><a name="52">52</a>І сталося, коли їхні слова почув раб Авраамів, то вклонивсь до землі Господеві.</span> <span class="verse"><a name="53">53</a>І вийняв той раб срібний посуд, і посуд золотий та шати, і дав Ревеці, і дав цінні речі братові її та матері її.</span> <span class="verse"><a name="54">54</a>І їли й пили він та люди, що з ним, і ночували. А коли рано встали, то він сказав: Відішліть мене до пана мого.</span> <span class="verse"><a name="55">55</a>І сказав її брат та мати її: Нехай посидить дівчина з нами хоч днів з десять, потім підеш.</span> <span class="verse"><a name="56">56</a>І сказав він до них: Не спізняйте мене, бо Господь пощастив мою путь. Відішліть мене, і нехай я піду до пана свого.</span> <span class="verse"><a name="57">57</a>А вони відказали: Покличмо дівчину, і запитаймо її саму.</span> <span class="verse"><a name="58">58</a>І покликали Ревеку, і сказали до неї: Чи ти підеш з оцим чоловіком? А вона відказала: Піду.</span> <span class="verse"><a name="59">59</a>І послали вони Ревеку, сестру свою, і няньку її, і раба Авраамового, і людей його.</span> <span class="verse"><a name="60">60</a>І вони поблагословили Ревеку й сказали до неї: Ти наша сестра, будь матір'ю для тисячі десятків тисяч, і нехай нащадки твої внаслідують брами твоїх ворогів.</span> <span class="verse"><a name="61">61</a>І встала Ревека й служниці її, і посідали на верблюдів, і поїхала за тим чоловіком. І взяв раб Ревеку й відійшов.</span> <span class="verse"><a name="62">62</a>А Ісак був вернувся з подорожі до криниці Лахай-Рої, і сидів у краї південному.</span> <span class="verse"><a name="63">63</a>І вийшов Ісак на прогулянку в поле, як вечір наставав. І він звів свої очі, і побачив, ось верблюди йдуть.</span> <span class="verse"><a name="64">64</a>І Ревека звела свої очі, та й Ісака побачила, і злізла з верблюда.</span> <span class="verse"><a name="65">65</a>І сказала вона до раба: Хто отой чоловік, що полем іде нам назустріч? А раб відповів: То мій пан. І вона покривало взяла, та й накрилась.</span> <span class="verse"><a name="66">66</a>І раб розповів Ісакові про всі речі, які він учинив.</span> <span class="verse"><a name="67">67</a>І впровадив її Ісак до намету Сарри, матері своєї. І взяв він Ревеку, і за жінку йому вона стала, і він її покохав. І Ісак був утішений по смерті матері своєї.</span> </p></div</div></div></body></html>