<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/gen/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/gen">Genesis</a> &gt <strong>Chapter 27</strong></div><p><span class="verse"><a name="1">1</a>І сталося, що зостарівсь Ісак, і затемнились очі йому, і він не бачив. І покликав він старшого сина свого Ісава, і промовив до нього: Мій сину! А той відказав йому: Ось я!</span> <span class="verse"><a name="2">2</a>І промовив до нього Ісак: Оце я зостарівся, не знаю дня смерти своєї...</span> <span class="verse"><a name="3">3</a>А тепер візьми знаряддя своє, сагайдака свого й лука свого, та й вийди на поле, і злови мені здобич мисливську.</span> <span class="verse"><a name="4">4</a>І зготуй мені наїдок смачний, як я люблю, і принеси мені, і нехай я з'їм, щоб поблагословила тебе душа моя, поки помру.</span> <span class="verse"><a name="5">5</a>А Ревека чула, як говорив Ісак до Ісава, сина свого. І пішов Ісав на поле, щоб зловити й принести здобич мисливську.</span> <span class="verse"><a name="6">6</a>А Ревека сказала Якову, синові своєму, говорячи: Ось я чула, як твій батько казав до Ісава, брата твого, говорячи:</span> <span class="verse"><a name="7">7</a>Принеси но здобич мисливську мені, і зроби мені наїдок смачний, нехай з'їм, і поблагословлю тебе перед лицем Господнім перед смертю своєю.</span> <span class="verse"><a name="8">8</a>А тепер, сину мій, послухай мого голосу, те, що я розкажу тобі.</span> <span class="verse"><a name="9">9</a>Іди до отари, і візьми мені звідти двоє добрих козлят, а я їх приготую, як наїдок смачний для батька твого, як він любить.</span> <span class="verse"><a name="10">10</a>І принесеш батькові своєму, і буде він їсти, щоб поблагословити тебе перед смертю своєю.</span> <span class="verse"><a name="11">11</a>І промовив Яків до Ревеки, матері своєї: Таж брат мій Ісав чоловік волохатий, а я чоловік гладенький!</span> <span class="verse"><a name="12">12</a>Може обмацає мене батько мій, і я стану в очах його як обманець, і спроваджу на себе прокляття, а не благословення...</span> <span class="verse"><a name="13">13</a>І сказала йому його мати: На мені прокляття твоє, сину мій! Тільки послухай слів моїх, та йди принеси мені.</span> <span class="verse"><a name="14">14</a>І пішов він, і взяв, і приніс своїй матері. І зробила мати його наїдок смачний, як любив його батько.</span> <span class="verse"><a name="15">15</a>І взяла Ревека гарні вбрання свого старшого сина Ісава, що були в домі з нею, і вбрала молодшого сина свого Якова.</span> <span class="verse"><a name="16">16</a>А шкури козлят наділа на руки йому, і на гладеньку шию його.</span> <span class="verse"><a name="17">17</a>І дала смачний наїдок та хліб, що вона спорядила, у руку Якова, сина свого.</span> <span class="verse"><a name="18">18</a>І прибув він до батька свого та й сказав: Батьку мій! А той відказав: Ось я. Хто ти, мій сину?</span> <span class="verse"><a name="19">19</a>А Яків промовив до батька свого: Я Ісав перворідний. Я зробив, як сказав ти мені. Уставай, сядь і попоїж із здобичі мисливської, щоб душа твоя поблагословила мене.</span> <span class="verse"><a name="20">20</a>І сказав Ісак до сина свого: Як це ти так швидко знайшов, сину мій? А той відказав: Бо мені допоміг Господь, Бог твій.</span> <span class="verse"><a name="21">21</a>І промовив Ісак до Якова: Підійди но, і нехай я обмацаю тебе, сину мій, чи ти це син мій Ісав, чи ні.</span> <span class="verse"><a name="22">22</a>І підійшов Яків до Ісака, батька свого. А той обмацав його та й сказав: Голос голос Яковів, а руки руки Ісавові.</span> <span class="verse"><a name="23">23</a>І не впізнав він його, бо були його руки як руки Ісава, брата його, волохаті, і поблагословив він його.</span> <span class="verse"><a name="24">24</a>І сказав він: То ти син мій Ісав? А той відказав: Я.</span> <span class="verse"><a name="25">25</a>І промовив Ісак: Подай же мені, і нехай з'їм з мисливської здобичі сина мого, щоб поблагословила тебе душа моя. І подав він йому, і він їв, і приніс йому вина, і він пив.</span> <span class="verse"><a name="26">26</a>І промовив до нього Ісак, його батько: Підійди ж, і поцілуй мене, сину мій!</span> <span class="verse"><a name="27">27</a>І він підійшов, і поцілував його. А той понюхав запах вбрання його, і поблагословив його, та й сказав: Дивись, запах сина мого немов запах поля, що його Господь благословив!</span> <span class="verse"><a name="28">28</a>І хай Бог тобі дасть з роси Неба, і з ситости землі, і збіжжя багато й вина молодого!</span> <span class="verse"><a name="29">29</a>Нехай тобі служать народи, і народи нехай тобі кланяються! Будь паном для братів своїх, і нехай тобі кланяються сини матері твоєї. Хто тебе проклинає проклятий, а хто поблагословить тебе благословенний!.</span> <span class="verse"><a name="30">30</a>І сталося, як закінчив був Ісак благословляти Якова, і сталося, тільки но вийшов був Яків від обличчя Ісака, батька свого, аж Ісав, його брат, прийшов з полювання свого...</span> <span class="verse"><a name="31">31</a>І також він приготовив наїдок смачний, і батьку своєму приніс. І сказав він до батька свого: Нехай встане мій батько, і хай їсть із здобичі мисливської сина свого, щоб душа твоя благословила мене!</span> <span class="verse"><a name="32">32</a>І озвався до нього Ісак, його батько: Хто ти? А той відказав: Я син твій, твій перворідний Ісав.</span> <span class="verse"><a name="33">33</a>І Ісак затремтів тремтінням аж надто великим, та й сказав: Хто ж тоді той, що мисливську здобич зловив, і до мене приніс, а я попоїв від усього, поки прийшов ти, і я поблагословив його? І він буде благословенний!</span> <span class="verse"><a name="34">34</a>Як Ісав почув слова батька свого, то закричав криком сильним та вельми гірким. І сказав він до батька свого: Поблагослови мене, також мене, батьку мій!</span> <span class="verse"><a name="35">35</a>А той відказав: Обманом прийшов був твій брат, та й забрав благословення твоє!</span> <span class="verse"><a name="36">36</a>І промовив Ісав: Тому звалось ім'я його: Яків, і він обманив два рази мене: забрав перворідство моє, а це тепер забрав благословення моє. І сказав він: Чи ти не заховав для мене благословення?</span> <span class="verse"><a name="37">37</a>А Ісак відповів і промовив до Ісава: Тож я вчинив його паном для тебе, та дав йому всіх братів його за рабів. І я забезпечив його хлібом і молодим вином. А що ж тоді тобі я зроблю, сину мій?</span> <span class="verse"><a name="38">38</a>І сказав Ісав до батька свого: Чи в тебе одне те благословення, батьку мій? Поблагослови мене, також мене, батьку мій! І підніс Ісав голос свій, та й заплакав...</span> <span class="verse"><a name="39">39</a>І відповів Ісак, батько його, та й промовив до нього: Ото буде садиба твоя без ситости землі, і без роси небесної згори.</span> <span class="verse"><a name="40">40</a>І зо свого меча будеш жити, і будеш служити ти брату своєму. Та однако коли постараєшся, то зламаєш ярмо його з шиї своєї...</span> <span class="verse"><a name="41">41</a>І зненавидів Ісав Якова через благословення, що поблагословив його батько його. І сказав Ісав у серці своєму: Нехай наближаться дні жалоби по батьку моєму, і я вб'ю Якова, брата свого.</span> <span class="verse"><a name="42">42</a>І розказано Ревеці слова Ісава, її старшого сина. І послала, і покликала Якова, молодшого сина свого, та й сказала до нього: Ось Ісав, брат твій, тішиться тим, що уб'є тебе.</span> <span class="verse"><a name="43">43</a>А тепер, сину мій, послухай мого голосу, і встань, і втечи собі до Лавана, брата мого, до Харану.</span> <span class="verse"><a name="44">44</a>І посидиш у нього кілька часу, аж поки відвернеться лютість твого брата,</span> <span class="verse"><a name="45">45</a>аж поки відвернеться гнів твого брата від тебе, і він забуде, що ти зробив був йому. Тоді я пошлю й заберу тебе звідти. Чого маю я стратити вас обох одного дня?</span> <span class="verse"><a name="46">46</a>І сказала Ревека Ісакові: Життя мені обридло через дочок Хетових. Коли Яків візьме жінку з дочок Хетових, як ці, з дочок цього Краю, то нащо й жити мені?</span> </p></div</div></div></body></html>