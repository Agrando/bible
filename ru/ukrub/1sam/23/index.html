<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/1sam/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/1sam">1 Samuel</a> &gt <strong>Chapter 23</strong></div><p><span class="verse"><a name="1">1</a>І донесли Давидові, говорячи: Ось филистимляни облягли Кеїлу, і грабують клуні.</span> <span class="verse"><a name="2">2</a>І запитав Давид Господа, говорячи: Чи піду й переможу тих филистимлян? А Господь сказав до Давида: Іди, і поб'єш филистимлян та спасеш Кеїлу.</span> <span class="verse"><a name="3">3</a>А Давидові люди сказали до нього: Ось ми боїмося тут у Юді, а що ж буде, коли підемо в Кеїлу, проти филистимських лав?</span> <span class="verse"><a name="4">4</a>А Давид ще далі питався Господа, і Господь відповів та сказав йому: Устань, зійди до Кеїли, бо Я даю филистимлян у твою руку.</span> <span class="verse"><a name="5">5</a>І пішов Давид та люди його до Кеїли, та й воював із филистимлянами, і зайняв їхню худобу, і наніс їм велику поразку. І спас Давид мешканців Кеїли.</span> <span class="verse"><a name="6">6</a>І сталося, коли втікав Евіятар, син Ахімелеха, до Давида в Кеїлу, то ефод був у його руці.</span> <span class="verse"><a name="7">7</a>А Саулові донесено, що Давид увійшов у Кеїлу. І сказав Саул: Бог віддав його в мою руку, бо він замкнув себе, коли ввійшов до міста з воротами та засувом.</span> <span class="verse"><a name="8">8</a>І скликав Саул увесь народ на війну, щоб зійти до Кеїли облягти Давида та людей його.</span> <span class="verse"><a name="9">9</a>І дізнався Давид, що Саул задумує лихо на нього, і сказав до священика Евіятара: Принеси ефода!</span> <span class="verse"><a name="10">10</a>І Давид сказав: Господи, Боже Ізраїлів! Дослухуючися, чув Твій раб, що Саул хоче ввійти до Кеїли, щоб вигубити місто через мене.</span> <span class="verse"><a name="11">11</a>Чи видадуть мене громадяни Кеїли в його руку? Чи зійде Саул, як чув твій раб? Господи, Боже Ізраїлів, розповіж же Своєму рабові! І сказав Господь: Зійде.</span> <span class="verse"><a name="12">12</a>І запитався Давид: Чи видадуть громадяни Кеїли мене та людей моїх у Саулову руку? А Господь сказав: Видадуть.</span> <span class="verse"><a name="13">13</a>І встав Давид та його люди, близько шости сотень чоловіка, та й вийшли з Кеїли, і ходили, де можна було ходити. А Саулові донесено, що Давид утік із Кеїли, і він занехаяв похід.</span> <span class="verse"><a name="14">14</a>І осівся Давид у пустині в твердинях, і осівся на горі в пустині Зіф. А Саул шукав його повсякденно, та Бог не дав його в руку йому.</span> <span class="verse"><a name="15">15</a>І побачив Давид, що Саул вийшов шукати душі його, а Давид пробував у пустині Зіф у Хореші.</span> <span class="verse"><a name="16">16</a>І встав Йонатан, Саулів син, і пішов до Давида до Хорешу, і зміцнив його на дусі в Бозі,</span> <span class="verse"><a name="17">17</a>та й сказав до нього: Не бійся, бо не знайде тебе рука мого батька Саула! І ти будеш царювати над Ізраїлем, а я буду тобі заступником. І це знає й батько мій Саул.</span> <span class="verse"><a name="18">18</a>І вони обидва склали умову перед Господнім лицем. І осівся Давид у Хорешу, а Йонатан пішов до свого дому.</span> <span class="verse"><a name="19">19</a>А зіфеяни прийшли до Саула до Ґів'ї, говорячи: Ось Давид ховається в нас у твердинях у Хорешу, на взгір'ї Хахіла, що з півдня від Єшімону.</span> <span class="verse"><a name="20">20</a>А тепер, за всім жаданням своєї душі, о царю, конче зійди, а нам хіба видати його в цареву руку.</span> <span class="verse"><a name="21">21</a>І сказав Саул: Благословенні ви в Господа, бо змилосердилися надо мною!</span> <span class="verse"><a name="22">22</a>Ідіть же, приготуйте ще, і розпізнайте, і побачте місце його, де буде нога його, хто його там бачив, бо казали мені: сильно хитрує він!</span> <span class="verse"><a name="23">23</a>І подивіться, і розізнайте всі схованки, де він ховається, і вернетесь до мене з певною звісткою, і я піду з вами. І буде, якщо він є в Краю, то пошукаю його по всіх Юдиних тисячах.</span> <span class="verse"><a name="24">24</a>І встали вони, і пішли в Зіф перед Саулом. А Давид та його люди були в Маонській пустині в Араві, на південь від Єшімону.</span> <span class="verse"><a name="25">25</a>А Саул та його люди пішли шукати. І донесли про це Давидові, і він зійшов до Сели, і спинився в Маонській пустині. А Саул прочув, та й гнався за Давидом до Маонської пустині.</span> <span class="verse"><a name="26">26</a>І пішов Саул з цього боку гори, а Давид та його люди з того боку гори. І поспішав Давид відійти перед Саулом, а Саул та люди його оточували Давида та людей його, щоб схопити їх.</span> <span class="verse"><a name="27">27</a>І прийшов посланець до Саула, говорячи: Іди поспішно, бо филистимляни кинулися на Край!</span> <span class="verse"><a name="28">28</a>І вернувся Саул з погоні за Давидом, і пішов навперейми филистимлян. Тому то назвали ім'я тому місцю: Села-Гаммахлекот.</span> <span class="verse"><a name="29">29</a>(24-1) А Давид вийшов звідти, і осівся в твердинях Ен-Ґеді.</span> </p></div</div></div></body></html>