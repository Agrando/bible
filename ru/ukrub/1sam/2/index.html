<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/1sam/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/1sam">1 Samuel</a> &gt <strong>Chapter 2</strong></div><p><span class="verse"><a name="1">1</a>І молилася Анна та й проказала: Звеселилося Господом серце моє, мій ріг став високим у Господі! Розкрилися уста мої на моїх ворогів, бо радію з спасіння Твого!</span> <span class="verse"><a name="2">2</a>Немає святого, подібного Господу, немає нікого, крім Тебе, і скелі немає, як Бог наш!</span> <span class="verse"><a name="3">3</a>Більше не говоріть зарозуміло, нехай з ваших уст не виходить зухвальство, бо Господь Бог знання, і Він упляновує вчинки!</span> <span class="verse"><a name="4">4</a>Лук сильних поламаний, а немічні оперезалися силою!</span> <span class="verse"><a name="5">5</a>Наймаються ситі за хліб, а голодні відпочивають, аж неплідна сімох породила, а многодітна знесиліла.</span> <span class="verse"><a name="6">6</a>Господь побиває й оживлює, до шеолу знижає й підносить до неба.</span> <span class="verse"><a name="7">7</a>Господь зубожує та збагачує, понижує Він та звеличує.</span> <span class="verse"><a name="8">8</a>Підіймає нужденного з пороху, підносить убогого зо смітників, щоб посадити з вельможами й престол слави їм дать на спадщину, бо Господні основи землі, і на них Він поставив вселенну.</span> <span class="verse"><a name="9">9</a>Він ноги святих Своїх стереже, нечестиві ж погинуть у темряві, бо сильним не з сили стає чоловік.</span> <span class="verse"><a name="10">10</a>Господь хай поламані будуть Його супротивники! У небі Господь загримить, і розсудить Він кінці землі! І Він подасть силу Своєму цареві, і рога повищить Свого помазанця!</span> <span class="verse"><a name="11">11</a>І пішов Елкана до Рами, до дому свого. А той отрок служив Господеві при священикові Ілії.</span> <span class="verse"><a name="12">12</a>А сини Ілія були люди негідні, вони не знали Господа,</span> <span class="verse"><a name="13">13</a>ані звичаю священичого з народом. Коли хто приносив жертву, то, як варилося м'ясо, приходив священиків слуга, а в його руці тризубе видельце.</span> <span class="verse"><a name="14">14</a>І він із грюкотом стромляв до мідниці, або до кітла, або до горшка, або до горняти, і все, що витягне видельце, священик собі брав. Так вони робили всьому Ізраїлеві, що приходив туди до Шіло.</span> <span class="verse"><a name="15">15</a>Також поки палили лій, то приходив священиків слуга, та й говорив до чоловіка, що приносив жертву: Дай м'яса на печеню для священика, бо він не візьме від тебе м'яса вареного, а тільки сире!</span> <span class="verse"><a name="16">16</a>А як той чоловік відповідав йому: Нехай перше спалять і той лій, а ти потім візьми собі, скільки буде жадати душа твоя! А той говорив: Ні, таки зараз давай! А коли ні, візьму силою!</span> <span class="verse"><a name="17">17</a>І був гріх тих юнаків дуже великий перед Господнім лицем, бо ті люди безчестили Господню жертву.</span> <span class="verse"><a name="18">18</a>А Самуїл служив перед Господнім лицем. Отрок був оперезаний лляним ефодом.</span> <span class="verse"><a name="19">19</a>А малу верхню одежину робила йому його мати, і приносила йому з року на рік, коли приходила з своїм мужем приносити річну жертву.</span> <span class="verse"><a name="20">20</a>А Ілій поблагословив Елкану й його жінку та й сказав: Нехай Господь дасть тобі нащадків від цієї жінки, за відданого, що Господь узяв. І пішли вони на місце своє.</span> <span class="verse"><a name="21">21</a>І Господь згадав про Анну, і вона завагітніла, та й породила трьох синів та дві дочки. А отрок Самуїл ріс із Господом.</span> <span class="verse"><a name="22">22</a>А Ілій був дуже старий. І почув він усе, що сини його роблять усьому Ізраїлеві, і що вони злягаються з жінками, які відбувають службу при вході скинії заповіту.</span> <span class="verse"><a name="23">23</a>І він сказав їм: Нащо ви робите такі речі, про які я чую? Про ваші злі вчинки я чую від усього цього народу.</span> <span class="verse"><a name="24">24</a>Ні, сини мої, недобра та чутка, що я чую, ви відхиляєте Господній народ від Закону!</span> <span class="verse"><a name="25">25</a>Якщо хто згрішить супроти людини, то помоляться за неї перед Богом. А якщо людина згрішить супроти Господа, хто заступиться за неї? Та вони не слухали голосу батька свого, бо Господь постановив погубити їх.</span> <span class="verse"><a name="26">26</a>А отрок Самуїл усе ріс, та здобував ласку як у Господа, так і в людей.</span> <span class="verse"><a name="27">27</a>І прийшов Божий чоловік до Ілія, та й сказав йому: Так сказав Господь: Чи ж Я справді не об'явився домові твого батька, як були вони в Єгипті, у фараоновім домі?</span> <span class="verse"><a name="28">28</a>Я вибрав його Собі зо всіх Ізраїлевих племен за священика, щоб він входив до Мого жертівника, щоб кадив кадило, щоб носив ефода перед Моїм лицем. І дав Я домові твого батька всі жертви Ізраїлевих синів.</span> <span class="verse"><a name="29">29</a>Чого ж ви берете під ноги Мою жертву та Мою жертву хлібну, що Я заповів для скинії? І ти вшанував синів своїх більш, як Мене, щоб ви потовстіли від найкращих частин усякого Ізраїлевого дару перед лицем Моїм.</span> <span class="verse"><a name="30">30</a>Тому то слово Господа, Бога Ізраїлевого, таке: Говорячи, сказав Я: Дім твій та дім батька твого будуть ходити перед Моїм лицем аж навіки. А тепер слово Господнє: Не буде в Мене такого, бо Я шаную тих, хто шанує Мене, а ті, хто зневажає Мене, будуть зневажені!</span> <span class="verse"><a name="31">31</a>Ось приходять дні, і Я відітну рамено твоє та рамено дому батька твого, щоб не було старого в домі твоєму.</span> <span class="verse"><a name="32">32</a>І побачиш біду Мого мешкання, хоч у всьому Я добре чинив Ізраїлеві, і не буде старого в домі твоїм по всі дні.</span> <span class="verse"><a name="33">33</a>Я не витну в тебе всіх від Мого жертівника, щоб вибрати очі твої, і щоб зробити біль душі твоїй, та ввесь доріст твого дому повмирає в силі віку.</span> <span class="verse"><a name="34">34</a>А оце тобі ознака, що прийде на обох синів твоїх, на Хофні та Пінхаса, обидва вони помруть одного дня.</span> <span class="verse"><a name="35">35</a>А Я поставлю Собі священика вірного, він буде робити згідно з серцем Моїм та з Моєю душею. І Я збудую йому тривалий дім, і він буде ходити перед Моїм помазанцем по всі дні.</span> <span class="verse"><a name="36">36</a>І станеться, кожен, хто полишиться в домі твоїм, прийде вклонятися йому за аґору срібла та за буханець хліба, і скаже: Долучи мене до одного з священицтв, щоб їсти кавалок хліба.</span> </p></div</div></div></body></html>