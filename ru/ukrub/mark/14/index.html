<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/mark/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/mark">Mark</a> &gt <strong>Chapter 14</strong></div><p><span class="verse"><a name="1">1</a>За два ж дні була Пасха й Опрісноки. А первосвященики й книжники стали шукати, як би підступом взяти Його та забити.</span> <span class="verse"><a name="2">2</a>Вони говорили: Та не в свято, щоб бува колотнеча в народі не сталась.</span> <span class="verse"><a name="3">3</a>Коли ж Ісус був у Віфанії, у домі Симона, на проказу слабого, і сидів при столі, підійшла одна жінка, алябастрову пляшечку маючи щирого нардового дуже цінного мира. І розбила вона алябастрову пляшечку, і вилила миро на голову Йому!</span> <span class="verse"><a name="4">4</a>А дехто обурювались між собою й казали: Нащо таке марнотратство на миро?</span> <span class="verse"><a name="5">5</a>Бо можна було б це миро продати більше, як за три сотні динаріїв, і вбогим роздати. І нарікали на неї.</span> <span class="verse"><a name="6">6</a>Ісус же сказав: Залишіть її! Чого прикрість їй робите? Вона добрий учинок зробила Мені.</span> <span class="verse"><a name="7">7</a>Бо вбогих ви маєте завжди з собою, і коли схочете, можете їм робити добро, Мене ж не постійно ви маєте.</span> <span class="verse"><a name="8">8</a>Що могла, те зробила вона: заздалегідь намастила Моє тіло на похорон...</span> <span class="verse"><a name="9">9</a>Поправді кажу вам: де тільки ця Євангелія проповідувана буде в цілому світі, на пам'ятку їй буде сказане й те, що зробила вона!</span> <span class="verse"><a name="10">10</a>Юда ж Іскаріотський, один із Дванадцятьох, подався до первосвящеників, щоб їм Його видати.</span> <span class="verse"><a name="11">11</a>А вони, як почули, зраділи, і обіцяли йому срібняків за те дати. І він став вишукувати, як би слушного часу їм видати Його.</span> <span class="verse"><a name="12">12</a>А першого дня Опрісноків, коли пасху приношено в жертву, сказали Йому Його учні: Куди хочеш, щоб пішли й приготували ми Тобі пасху спожити?</span> <span class="verse"><a name="13">13</a>І посилає Він двох із Своїх учнів, і каже до них: Підіть до міста, і стріне вас чоловік, що нестиме в глекові воду, то йдіть за ним.</span> <span class="verse"><a name="14">14</a>І там, куди він увійде, скажіть до господаря дому: Учитель питає: Де кімната Моя, в якій Я споживу зо Своїми учнями пасху?</span> <span class="verse"><a name="15">15</a>І він вам покаже великую горницю, вистелену та готову: там приготуйте для нас.</span> <span class="verse"><a name="16">16</a>І учні пішли, і до міста прийшли, і знайшли, як Він їм сказав, і зачали вони пасху готувати.</span> <span class="verse"><a name="17">17</a>А коли настав вечір, Він приходить із Дванадцятьма.</span> <span class="verse"><a name="18">18</a>І як сиділи вони при столі й споживали, промовив Ісус: Поправді кажу вам, що один з-поміж вас, який споживає зо Мною, видасть Мене...</span> <span class="verse"><a name="19">19</a>Вони зачали сумувати, і один по одному питати Його: Чи не я?</span> <span class="verse"><a name="20">20</a>А Він їм сказав: Один із Дванадцятьох, що в миску мачає зо Мною...</span> <span class="verse"><a name="21">21</a>Людський Син справді йде, як про Нього написано; та горе тому чоловікові, що видасть він Людського Сина! Було б краще тому чоловікові, коли б він не родився!...</span> <span class="verse"><a name="22">22</a>Як вони ж споживали, Ісус узяв хліб, і поблагословив, поламав, і дав їм, і сказав: Прийміть, споживайте, це тіло Моє!</span> <span class="verse"><a name="23">23</a>І взяв Він чашу, і, вчинивши подяку, подав їм, і пили з неї всі.</span> <span class="verse"><a name="24">24</a>І промовив до них: Це кров Моя Нового Заповіту, що за багатьох проливається.</span> <span class="verse"><a name="25">25</a>Поправді кажу вам, що віднині не питиму Я від плоду виноградного до того дня, як новим буду пити його в Царстві Божім!</span> <span class="verse"><a name="26">26</a>А коли відспівали вони, на гору Оливну пішли.</span> <span class="verse"><a name="27">27</a>Промовляє тоді їм Ісус: Усі ви спокуситесь ночі цієї, як написано: Уражу пастиря, і розпорошаться вівці!</span> <span class="verse"><a name="28">28</a>По воскресенні ж Своїм Я вас випереджу в Галілеї.</span> <span class="verse"><a name="29">29</a>І відізвався до Нього Петро: Хоч спокусяться й усі, та не я!</span> <span class="verse"><a name="30">30</a>Ісус же йому відказав: Поправді кажу тобі, що сьогодні, цієї ось ночі, перше ніж заспіває півень двічі, відречешся ти тричі від Мене!</span> <span class="verse"><a name="31">31</a>А він ще сильніш запевняв: Коли б мені й умерти з Тобою, я не відречуся Тебе! Так же само сказали й усі...</span> <span class="verse"><a name="32">32</a>І приходять вони до місцевости, на ім'я Гефсиманія, і каже Він учням Своїм: Посидьте ви тут, поки Я помолюся.</span> <span class="verse"><a name="33">33</a>І, взявши з Собою Петра, і Якова та Івана, Він зачав сумувати й тужити...</span> <span class="verse"><a name="34">34</a>І сказав Він до них: Обгорнена сумом смертельним душа Моя! Залишіться тут і пильнуйте!</span> <span class="verse"><a name="35">35</a>І Він відійшов трохи далі, припав до землі, та й благав, щоб, як можна, минула Його ця година.</span> <span class="verse"><a name="36">36</a>І благав Він: Авва-Отче, Тобі все можливе: пронеси мимо Мене цю чашу!... А проте, не чого хочу Я, але чого Ти...</span> <span class="verse"><a name="37">37</a>І вернувся, і знайшов їх, що спали, та й каже Петрові: Симоне, спиш ти? Однієї години не зміг попильнувати?</span> <span class="verse"><a name="38">38</a>Пильнуйте й моліться, щоб не впасти в спокусу, бадьорий бо дух, але немічне тіло!</span> <span class="verse"><a name="39">39</a>І знову пішов і молився, те саме промовивши слово.</span> <span class="verse"><a name="40">40</a>А вернувшись, ізнову знайшов їх, що спали, бо зважніли їм очі були. І не знали вони, що Йому відказати...</span> <span class="verse"><a name="41">41</a>І вернувсь Він утретє, та й каже до них: Ви ще далі спите й спочиваєте? Скінчено, надійшла та година: у руки грішникам ось видається Син Людський!...</span> <span class="verse"><a name="42">42</a>Уставайте, ходім, ось наблизивсь Мій зрадник...</span> <span class="verse"><a name="43">43</a>І зараз, як Він ще говорив, прийшов Юда, один із Дванадцятьох, а з ним люди з мечами та киями від первосвящеників, і книжників, і старших.</span> <span class="verse"><a name="44">44</a>А зрадник Його дав був знака їм, кажучи: Кого я поцілую, то Він, беріть Його, і обережно ведіть.</span> <span class="verse"><a name="45">45</a>І, прийшовши, підійшов він негайно та й каже: Учителю! І поцілував Його...</span> <span class="verse"><a name="46">46</a>Вони ж руки свої наклали на Нього, і схопили Його.</span> <span class="verse"><a name="47">47</a>А один із тих, що стояли навколо, меча вихопив та й рубонув раба первосвященика, і відтяв йому вухо.</span> <span class="verse"><a name="48">48</a>А Ісус їм промовив у відповідь: Немов на розбійника вийшли з мечами та киями, щоб узяти Мене.</span> <span class="verse"><a name="49">49</a>Я щодня був із вами у храмі, навчаючи, і Мене не взяли ви. Але, щоб збулися Писання.</span> <span class="verse"><a name="50">50</a>Тоді всі полишили Його й повтікали...</span> <span class="verse"><a name="51">51</a>Один же юнак, по нагому загорнений у покривало, ішов услід за Ним. І хапають його.</span> <span class="verse"><a name="52">52</a>Але він, покривало покинувши, утік нагий.</span> <span class="verse"><a name="53">53</a>А Ісуса вони повели до первосвященика. І зійшлися всі первосвященики й старші та книжники.</span> <span class="verse"><a name="54">54</a>Петро ж здалека йшов услід за Ним до середини двору первосвященика; і сидів він із службою, і грівсь при огні.</span> <span class="verse"><a name="55">55</a>А первосвященики та ввесь синедріон шукали посвідчення на Ісуса, щоб Йому заподіяти смерть, і не знаходили.</span> <span class="verse"><a name="56">56</a>Бо багато-хто свідчив фальшиво на Нього, але не було згідних свідчень.</span> <span class="verse"><a name="57">57</a>Тоді деякі встали, і кривосвідчили супроти Нього й казали:</span> <span class="verse"><a name="58">58</a>Ми чули, як Він говорив: Я зруйную цей храм рукотворний, і за три дні збудую інший, нерукотворний.</span> <span class="verse"><a name="59">59</a>Але й так не було їхнє свідчення згідне.</span> <span class="verse"><a name="60">60</a>Тоді встав насередині первосвященик, та й Ісуса спитав і сказав: Ти нічого не відповідаєш, що свідчать вони проти Тебе?</span> <span class="verse"><a name="61">61</a>Він же мовчав, і нічого не відповідав. Первосвященик ізнову спитав Його, до Нього говорячи: Чи Христос Ти, Син Благословенного?</span> <span class="verse"><a name="62">62</a>А Ісус відказав: Я! І побачите ви Сина Людського, що сидітиме по правиці сили Божої, і на хмарах небесних приходитиме!</span> <span class="verse"><a name="63">63</a>Роздер тоді первосвященик одежу свою та й сказав: На що нам ще свідки потрібні?</span> <span class="verse"><a name="64">64</a>Ви чули цю богозневагу. Як вам здається? Вони ж усі присудили, що Він умерти повинен...</span> <span class="verse"><a name="65">65</a>Тоді деякі стали плювати на Нього, і закривати обличчя Йому, і бити Його та казати Йому: Пророкуй! Служба теж Його била по щоках...</span> <span class="verse"><a name="66">66</a>А коли Петро був на подвір'ї надолі, приходить одна із служниць первосвященика,</span> <span class="verse"><a name="67">67</a>і як Петра вона вгледіла, що грівся, подивилась на нього та й каже: І ти був із Ісусом Назарянином!</span> <span class="verse"><a name="68">68</a>Він же відрікся, говорячи: Не відаю, і не розумію, що кажеш... І вийшов назовні, на переддвір'я. І заспівав тоді півень.</span> <span class="verse"><a name="69">69</a>Служниця ж, коли його вгледіла, стала знов говорити приявним: Цей із них!</span> <span class="verse"><a name="70">70</a>І він знову відрікся. Незабаром же знов говорили приявні Петрові: Поправді, ти з них, бо ти галілеянин. Та й мова твоя така сама.</span> <span class="verse"><a name="71">71</a>А він став клястись та божитись: Не знаю Цього Чоловіка, про Якого говорите ви!</span> <span class="verse"><a name="72">72</a>І заспівав півень хвилі тієї подруге. І згадав Петро слово, що Ісус був промовив йому: Перше ніж заспіває півень двічі, відречешся ти тричі від Мене. І кинувся він, та й плакати став...</span> </p></div</div></div></body></html>