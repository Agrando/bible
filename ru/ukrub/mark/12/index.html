<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/mark/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/mark">Mark</a> &gt <strong>Chapter 12</strong></div><p><span class="verse"><a name="1">1</a>І почав Він у притчах до них промовляти: Насадив був один чоловік виноградника, муром обгородив, видовбав у ньому чавило, башту поставив, і віддав його винарям, та й пішов.</span> <span class="verse"><a name="2">2</a>А певного часу послав він раба до своїх винарів, щоб прийняти частину плоду з виноградника в тих винарів.</span> <span class="verse"><a name="3">3</a>Та вони схопили його та й побили, і відіслали ні з чим.</span> <span class="verse"><a name="4">4</a>І знову послав він до них раба іншого, та й того вони зранили в голову та зневажили.</span> <span class="verse"><a name="5">5</a>Тоді вислав він іншого, і того вони вбили. І багатьох іще інших, набили одних, а одних повбивали.</span> <span class="verse"><a name="6">6</a>І він мав ще одного, сина улюбленого. Наостанок послав і того він до них і сказав: Посоромляться сина мого!</span> <span class="verse"><a name="7">7</a>А ті винарі міркували собі: Це спадкоємець; ходім, замордуймо його, і нашою спадщина буде!</span> <span class="verse"><a name="8">8</a>І вони схопили його та й убили, і викинули його за виноградник...</span> <span class="verse"><a name="9">9</a>Отож, що пан виноградника зробить? Він прибуде та й вигубить тих винарів, і віддасть виноградника іншим.</span> <span class="verse"><a name="10">10</a>Чи ви не читали в Писанні: Камінь, що його будівничі відкинули, той наріжним став каменем!</span> <span class="verse"><a name="11">11</a>Від Господа сталося це, і дивне воно в очах наших.</span> <span class="verse"><a name="12">12</a>І шукали Його, щоб схопити, але побоялись народу. Бо вони зрозуміли, що про них Він цю притчу сказав. І, лишивши Його, відійшли.</span> <span class="verse"><a name="13">13</a>І вони вислали деяких із фарисеїв та іродіянів до Нього, щоб зловити на слові Його.</span> <span class="verse"><a name="14">14</a>Ті ж прийшли та й говорять Йому: Учителю, знаємо ми, що Ти справедливий, і не зважаєш зовсім ні на кого, бо на людське обличчя не дивишся, а наставляєш на Божу дорогу правдиво. Чи годиться давати податок для кесаря, чи ні? Давати нам, чи не давати?</span> <span class="verse"><a name="15">15</a>А Ісус, знавши їх лицемірство, сказав їм: Чого ви Мене випробовуєте? Принесіть Мені гріш податковий, щоб бачити.</span> <span class="verse"><a name="16">16</a>І принесли вони. А Він каже до них: Чий це образ і напис? Ті ж Йому відказали: Кесарів.</span> <span class="verse"><a name="17">17</a>Ісус тоді каже в відповідь їм: Віддайте кесареве кесареві, а Богові Боже! І дивувалися з Нього вони...</span> <span class="verse"><a name="18">18</a>І прийшли до Нього ті саддукеї, що твердять, ніби нема воскресення, і запитали Його та сказали:</span> <span class="verse"><a name="19">19</a>Учителю, Мойсей написав нам: Як помре кому брат, і полишить дружину, а дитини не лишить, то нехай його брат візьме дружину його, та й відновить насіння для брата свого.</span> <span class="verse"><a name="20">20</a>Було сім братів. І перший взяв дружину й умер, не лишивши дітей.</span> <span class="verse"><a name="21">21</a>Другий теж її взяв та й помер, і він не лишив дітей. Так само і третій.</span> <span class="verse"><a name="22">22</a>І всі семеро не полишили дітей. А по всіх вмерла й жінка.</span> <span class="verse"><a name="23">23</a>А в воскресенні, як воскреснуть вони, то котрому із них вона дружиною буде? Бо семеро мали за дружину її.</span> <span class="verse"><a name="24">24</a>Ісус їм відказав: Чи ви не тому помиляєтесь, що не знаєте ані Писання, ані Божої сили?</span> <span class="verse"><a name="25">25</a>Бо як із мертвих воскреснуть, то не будуть женитись, ані заміж виходити, але будуть, немов Анголи ті на небі.</span> <span class="verse"><a name="26">26</a>Щождо мертвих, що воскреснуть, чи ж ви не читали в Мойсеєвій книзі, як при кущі сказав йому Бог, промовляючи: Я Бог Авраамів, і Бог Ісаків, і Бог Яковів,</span> <span class="verse"><a name="27">27</a>Бо Він є Бог не мертвих, а живих! Тим то ви помиляєтесь дуже.</span> <span class="verse"><a name="28">28</a>А один із тих книжників, що чув, як вони сперечались, та бачив, як добре Він відповідав їм, приступив та й спитався Його: Котра заповідь перша з усіх?</span> <span class="verse"><a name="29">29</a>Ісус відповів: Перша: Слухай, Ізраїлю: наш Господь Бог Бог єдиний.</span> <span class="verse"><a name="30">30</a>І: Люби Господа, Бога свого, усім серцем своїм, і всією душею своєю, і всім своїм розумом, і з цілої сили своєї! Це заповідь перша!</span> <span class="verse"><a name="31">31</a>А друга однакова з нею: Люби свого ближнього, як самого себе! Нема іншої більшої заповіді над оці!</span> <span class="verse"><a name="32">32</a>І сказав Йому книжник: Добре, Учителю! Ти поправді сказав, що Один Він, і нема іншого, окрім Нього,</span> <span class="verse"><a name="33">33</a>і що Любити Його всім серцем, і всім розумом, і всією душею, і з цілої сили, і що Любити свого ближнього, як самого себе, це важливіше за всі цілопалення й жертви!</span> <span class="verse"><a name="34">34</a>Ісус же, побачивши, що розумно той відповідь дав, промовив до нього: Ти недалеко від Божого Царства! І ніхто не насмілювався вже питати Його.</span> <span class="verse"><a name="35">35</a>Потому Ісус відповів і промовив, у храмі навчаючи: Як то книжники кажуть, що ніби Христос син Давидів?</span> <span class="verse"><a name="36">36</a>Адже той Давид Святим Духом сказав: Промовив Господь Господеві моєму: сядь праворуч Мене, доки не покладу Я Твоїх ворогів підніжком ногам Твоїм!</span> <span class="verse"><a name="37">37</a>Сам Давид Його Господом зве, як же Він йому син? І багато людей залюбки Його слухали.</span> <span class="verse"><a name="38">38</a>Він же казав у науці Своїй: Стережіться тих книжників, що люблять у довгих одежах проходжуватись, і привіти на ринках,</span> <span class="verse"><a name="39">39</a>і перші лавки в синагогах, і перші місця на прийняттях,</span> <span class="verse"><a name="40">40</a>що вдовині хати поїдають, і моляться довго напоказ, вони тяжче осудження приймуть!</span> <span class="verse"><a name="41">41</a>І сів Він навпроти скарбниці, і дививсь, як народ мідяки до скарбниці вкидає. І багато заможних укидали багато.</span> <span class="verse"><a name="42">42</a>І підійшла одна вбога вдовиця, і поклала дві лепті, цебто гріш.</span> <span class="verse"><a name="43">43</a>І покликав Він учнів Своїх та й промовив до них: Поправді кажу вам, що ця вбога вдовиця поклала найбільше за всіх, хто клав у скарбницю.</span> <span class="verse"><a name="44">44</a>Бо всі клали від лишка свого, а вона поклала з убозтва свого все, що мала, свій прожиток увесь...</span> </p></div</div></div></body></html>