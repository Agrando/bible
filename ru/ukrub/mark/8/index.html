<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/mark/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/mark">Mark</a> &gt <strong>Chapter 8</strong></div><p><span class="verse"><a name="1">1</a>Тими днями, коли було знову багато народу, а їсти не мали чого, покликав Він учнів Своїх та й промовив до них:</span> <span class="verse"><a name="2">2</a>Жаль мені тих людей, що вже три дні зо Мною знаходяться, та їсти не мають чого.</span> <span class="verse"><a name="3">3</a>А коли відпущу їх голодних до їхніх домівок, то ослабнуть у дорозі, бо деякі з них поприходили здалека.</span> <span class="verse"><a name="4">4</a>І відказали Йому Його учні: Звідки зможе хто нагодувати їх хлібом отут у пустині?</span> <span class="verse"><a name="5">5</a>А Він їх запитав: Скільки маєте хліба? Вони ж повідомили: Семеро.</span> <span class="verse"><a name="6">6</a>Тоді Він народу звелів на землі посідати. І, взявши семеро хліба, віддавши подяку, Він поламав і дав учням Своїм, щоб роздати. А вони роздавали народові.</span> <span class="verse"><a name="7">7</a>І мали вони трохи рибок; і Він їх поблагословив, і роздати звелів також їх.</span> <span class="verse"><a name="8">8</a>І всі їли й наїлися, а з позосталих кусків сім кошів назбирали...</span> <span class="verse"><a name="9">9</a>А їдців було тисяч з чотири!</span> <span class="verse"><a name="10">10</a>І всів Він негайно до човна з Своїми учнями, та й прибув до землі Далманутської.</span> <span class="verse"><a name="11">11</a>І вийшли фарисеї, і почали сперечатися з Ним, і, Його випробовуючи, хотіли від Нього ознаки із неба.</span> <span class="verse"><a name="12">12</a>А Він тяжко зідхнув у Своїм дусі й промовив: Якої ознаки цей рід вимагає? Поправді кажу вам, що родові цьому ознака не буде дана!</span> <span class="verse"><a name="13">13</a>І покинув Він їх, усів знову до човна, і на той бік відбув.</span> <span class="verse"><a name="14">14</a>І забули вони взяти хліба, і крім одного буханця, у човні не мали з собою нічого.</span> <span class="verse"><a name="15">15</a>А Він їм наказував та говорив: Стережіться уважливо фарисейської розчини й розчини Іродової!</span> <span class="verse"><a name="16">16</a>Вони ж міркували й казали один до одного, що хліба не мають вони.</span> <span class="verse"><a name="17">17</a>А Ісус, знавши те, промовляє до них: Чого ви міркуєте, що хліба не маєте? Чи ви ще не знаєте й не розумієте? Чи ще маєте серце своє затверділим?</span> <span class="verse"><a name="18">18</a>Мавши очі не бачите, і мавши вуха не чуєте? І не пам'ятаєте,</span> <span class="verse"><a name="19">19</a>коли п'ять хлібів Я ламав на п'ять тисяч, скільки повних кошів із кусків ви зібрали? Вони кажуть до Нього: Дванадцять.</span> <span class="verse"><a name="20">20</a>А як сім на чотири тисячі, скільки кошиків повних з кусків ви зібрали? І відказують: Сім.</span> <span class="verse"><a name="21">21</a>І сказав Він до них: Ви ще не розумієте?...</span> <span class="verse"><a name="22">22</a>І приходять вони в Віфсаїду. І приводять до Нього сліпого, і благають Його, щоб доторкнувся до нього.</span> <span class="verse"><a name="23">23</a>І взяв Він сліпого за руку, та й вивів його за село. І послинивши очі йому, поклав руки на нього, і питався його, чи що бачить.</span> <span class="verse"><a name="24">24</a>І, зиркнувши, сказав той: Я бачу людей, які ходять, немов би дерева...</span> <span class="verse"><a name="25">25</a>Потім знов Він поклав Свої руки на очі йому, і прозрів той, і одужав, і виразно став бачити все!</span> <span class="verse"><a name="26">26</a>І послав Він додому його й наказав: До села й не заходь, і нікому в селі не розповідай!</span> <span class="verse"><a name="27">27</a>Потому пішов Ісус й учні Його до сіл Кесарії Пилипової, а в дорозі питав Своїх учнів, говорячи їм: За кого Мене люди вважають?</span> <span class="verse"><a name="28">28</a>Вони ж відповіли Йому, кажучи: За Івана Христителя, другі за Іллю, а інші за одного з пророків.</span> <span class="verse"><a name="29">29</a>І Він запитав їх: А ви за кого Мене маєте? Петро Йому в відповідь каже: Ти Христос!</span> <span class="verse"><a name="30">30</a>І Він заборонив їм, щоб нікому про Нього вони не казали!</span> <span class="verse"><a name="31">31</a>І почав їх навчати, що Синові Людському треба багато страждати, і Його відцураються старші, і первосвященики, і книжники, і Він буде вбитий, але третього дня Він воскресне.</span> <span class="verse"><a name="32">32</a>І те слово казав Він відкрито. А Петро узяв набік Його, і Йому став перечити.</span> <span class="verse"><a name="33">33</a>А Він обернувся й поглянув на учнів Своїх, та й Петру докорив і сказав: Відступись, сатано, від Мене, бо думаєш ти не про Боже, а про людське!</span> <span class="verse"><a name="34">34</a>І Він покликав народ із Своїми учнями, та й промовив до них: Коли хоче хто йти вслід за Мною, хай зречеться самого себе, і хай візьме свого хреста та й за Мною йде!</span> <span class="verse"><a name="35">35</a>Бо хто хоче душу свою зберегти, той погубить її, а хто згубить душу свою ради Мене та Євангелії, той її збереже.</span> <span class="verse"><a name="36">36</a>Яка ж користь людині, що здобуде ввесь світ, але душу свою занапастить?</span> <span class="verse"><a name="37">37</a>Або що назамін дасть людина за душу свою?</span> <span class="verse"><a name="38">38</a>Бо хто буде Мене та Моєї науки соромитися в роді цім перелюбнім та грішнім, того посоромиться також Син Людський, як прийде у славі Свого Отця з Анголами святими.</span> </p></div</div></div></body></html>