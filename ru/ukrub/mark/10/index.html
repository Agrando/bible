<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ru/ukrub/mark/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ru">Russian</a> &gt; <a href="/ru/ukrub">Ukrainian Version</a> &gt; <a href="/ru/ukrub/mark">Mark</a> &gt <strong>Chapter 10</strong></div><p><span class="verse"><a name="1">1</a>І, вийшовши звідти, Він приходить у землю Юдейську, на той бік Йордану. І знову зібралися юрби до Нього, і знов Він навчав їх, звичаєм Своїм.</span> <span class="verse"><a name="2">2</a>І підійшли фарисеї й спитали, Його випробовуючи: Чи дозволено чоловікові дружину свою відпустити?</span> <span class="verse"><a name="3">3</a>А Він відповів і сказав їм: Що Мойсей заповів вам?</span> <span class="verse"><a name="4">4</a>Вони ж відказали: Мойсей заповів написати листа розводового, та й відпустити.</span> <span class="verse"><a name="5">5</a>Ісус же промовив до них: То за ваше жорстокосердя він вам написав оцю заповідь.</span> <span class="verse"><a name="6">6</a>Бог же з початку творіння створив чоловіком і жінкою їх.</span> <span class="verse"><a name="7">7</a>Покине тому чоловік свого батька та матір,</span> <span class="verse"><a name="8">8</a>і стануть обоє вони одним тілом, тим то немає вже двох, але одне тіло.</span> <span class="verse"><a name="9">9</a>Тож, що Бог спарував, людина нехай не розлучує!</span> <span class="verse"><a name="10">10</a>А вдома про це учні знов запитали Його.</span> <span class="verse"><a name="11">11</a>І Він їм відказав: Хто дружину відпустить свою, та й одружиться з іншою, той чинить перелюб із нею.</span> <span class="verse"><a name="12">12</a>І коли дружина покине свого чоловіка, і вийде заміж за іншого, то чинить перелюб вона.</span> <span class="verse"><a name="13">13</a>Тоді поприносили діток до Нього, щоб Він доторкнувся до них, учні ж їм докоряли.</span> <span class="verse"><a name="14">14</a>А коли спостеріг це Ісус, то обурився, та й промовив до них: Пустіть діток до Мене приходити, і не бороніть їм, бо таких Царство Боже!</span> <span class="verse"><a name="15">15</a>Поправді кажу вам: Хто Божого Царства не прийме, немов те дитя, той у нього не ввійде.</span> <span class="verse"><a name="16">16</a>І Він їх пригорнув, і поблагословив, на них руки поклавши.</span> <span class="verse"><a name="17">17</a>І коли вирушав Він у путь, то швидко наблизивсь один, упав перед Ним на коліна, і спитався Його: Учителю Добрий, що робити мені, щоб вічне життя вспадкувати?</span> <span class="verse"><a name="18">18</a>Ісус же йому відказав: Чого звеш Мене Добрим? Ніхто не є Добрий, крім Бога Самого.</span> <span class="verse"><a name="19">19</a>Знаєш заповіді: Не вбивай, не чини перелюбу, не кради, не свідкуй неправдиво, не кривди, шануй свого батька та матір.</span> <span class="verse"><a name="20">20</a>А він відказав Йому: Учителю, це все виконав я ще змалку.</span> <span class="verse"><a name="21">21</a>Ісус же поглянув на нього з любов'ю, і промовив йому: Одного бракує тобі: іди, розпродай, що маєш, та вбогим роздай, і матимеш скарб ти на небі! Потому приходь та й іди вслід за Мною, узявши хреста.</span> <span class="verse"><a name="22">22</a>А він засмутився тим словом, і пішов, зажурившись, бо великі маєтки він мав!</span> <span class="verse"><a name="23">23</a>І поглянув довкола Ісус, та й сказав Своїм учням: Як тяжко отим, хто має багатство, увійти в Царство Боже!</span> <span class="verse"><a name="24">24</a>І учні жахнулись від слів Його. А Ісус знов у відповідь каже до них: Мої діти, як тяжко отим, хто надію кладе на багатство, увійти в Царство Боже!</span> <span class="verse"><a name="25">25</a>Верблюдові легше пройти через голчине вушко, ніж багатому в Божеє Царство ввійти!</span> <span class="verse"><a name="26">26</a>А вони здивувалися дуже, і казали один до одного: Хто ж тоді може спастися?</span> <span class="verse"><a name="27">27</a>Ісус же поглянув на них і промовив: Неможливе це людям, а не Богові. Бо для Бога можливе все!</span> <span class="verse"><a name="28">28</a>А Петро став казати Йому: От усе ми покинули, та й пішли за Тобою слідом.</span> <span class="verse"><a name="29">29</a>Ісус відказав: Поправді кажу вам: Немає такого, щоб дім полишив, чи братів, чи сестер, або матір, чи батька, або діти, чи поля ради Мене та ради Євангелії,</span> <span class="verse"><a name="30">30</a>і не одержав би в сто раз більше тепер, цього часу, серед переслідувань, домів, і братів, і сестер, і матерів, і дітей, і піль, а в віці наступному вічне життя.</span> <span class="verse"><a name="31">31</a>І багато-хто з перших стануть останніми, а останні першими.</span> <span class="verse"><a name="32">32</a>Були ж у дорозі вони, простуючи в Єрусалим. А Ісус ішов попереду них, аж дуже вони дивувались, а ті, що йшли вслід за Ним, боялись. І, взявши знов Дванадцятьох, почав їм розповідати, що з Ним статися має:</span> <span class="verse"><a name="33">33</a>Оце в Єрусалим ми йдемо, і первосвященикам і книжникам виданий буде Син Людський, і засудять на смерть Його, і поганам Його видадуть,</span> <span class="verse"><a name="34">34</a>і насміхатися будуть із Нього, і будуть плювати на Нього, і будуть Його бичувати, і вб'ють, але третього дня Він воскресне!</span> <span class="verse"><a name="35">35</a>І підходять до Нього Яків та Іван, сини Зеведеєві, та й кажуть Йому: Учителю, ми хочемо, щоб Ти зробив нам, про що будемо просити Тебе.</span> <span class="verse"><a name="36">36</a>А Він їх поспитав: Чого ж хочете, щоб Я вам зробив?</span> <span class="verse"><a name="37">37</a>Вони ж відказали Йому: Дай нам, щоб у славі Твоїй ми сиділи праворуч від Тебе один, і ліворуч один!</span> <span class="verse"><a name="38">38</a>А Ісус відказав їм: Не знаєте, чого просите. Чи ж можете ви пити чашу, що Я її п'ю, і христитися хрищенням, що Я ним хрищуся?</span> <span class="verse"><a name="39">39</a>Вони відказали Йому: Можемо. А Ісус їм сказав: Чашу, що Я її п'ю, ви питимете, і хрищенням, що Я ним хрищусь, ви охриститеся.</span> <span class="verse"><a name="40">40</a>А сидіти праворуч Мене та ліворуч не Моє це давати, а кому уготовано.</span> <span class="verse"><a name="41">41</a>Як почули ж це Десятеро, то обурились на Якова та на Івана.</span> <span class="verse"><a name="42">42</a>А Ісус їх покликав, і промовив до них: Ви знаєте, що ті, що вважають себе за князів у народів, панують над ними, а їхні вельможі їх тиснуть.</span> <span class="verse"><a name="43">43</a>Не так буде між вами, але хто з вас великим бути хоче, нехай буде він вам за слугу.</span> <span class="verse"><a name="44">44</a>А хто з вас бути першим бажає, нехай буде всім за раба.</span> <span class="verse"><a name="45">45</a>Бо Син Людський прийшов не на те, щоб служили Йому, але щоб послужити, і душу Свою дати на викуп за багатьох.</span> <span class="verse"><a name="46">46</a>І приходять вони в Єрихон. А коли з Єрихону виходив Він разом із Своїми учнями й з безліччю люду, сидів і просив при дорозі сліпий Вартимей, син Тимеїв.</span> <span class="verse"><a name="47">47</a>І, прочувши, що то Ісус Назарянин, почав кликати та говорити: Сину Давидів, Ісусе, змилуйся надо мною!</span> <span class="verse"><a name="48">48</a>І сварились на нього багато-хто, щоб мовчав, а він іще більше кричав: Сину Давидів, змилуйся надо мною!</span> <span class="verse"><a name="49">49</a>І спинився Ісус та й сказав: Покличте його! І кличуть сліпого та й кажуть йому: Будь бадьорий, устань, Він кличе тебе.</span> <span class="verse"><a name="50">50</a>А той скинув плаща свого, і скочив із місця, і прибіг до Ісуса.</span> <span class="verse"><a name="51">51</a>А Ісус відповів і сказав йому: Що ти хочеш, щоб зробив Я тобі? Сліпий же Йому відказав: Учителю, нехай я прозрю!</span> <span class="verse"><a name="52">52</a>Ісус же до нього промовив: Іди, твоя віра спасла тебе! І той зараз прозрів, і пішов за Ісусом дорогою.</span> </p></div</div></div></body></html>