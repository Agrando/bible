<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/pl/poland/isa/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/pl">Polish</a> &gt; <a href="/pl/poland">Polska Biblia</a> &gt; <a href="/pl/poland/isa">Isaiah</a> &gt <strong>Chapter 40</strong></div><p><span class="verse"><a name="1">1</a>Cieszcie, cieszcie lud mój! mówi Bóg wasz.</span> <span class="verse"><a name="2">2</a>Mówcie do serca Jeruzalemu: ogłaszajcie mu, że się już dopełnił czas postanowiony jego, że jest odpuszczona nieprawość jego, i że wziął z ręki Pańskiej w dwójnasób za wszystkie grzechy swoje.</span> <span class="verse"><a name="3">3</a>Głos wołającego na puszczy: Gotujcie drogę Pańską, prostą czyńcie na pustyni ścieszkę Boga naszego.</span> <span class="verse"><a name="4">4</a>Każda dolina niech podniesiona będzie, a każda góra i pagórek niech poniżony będzie; co jest krzywego, niech się wyprostuje, a miejsca nierówne niech będą równiną.</span> <span class="verse"><a name="5">5</a>Bo się objawi chwała Pańska, a ujrzy wszelkie ciało społem, iż usta Pańskie mówiły.</span> <span class="verse"><a name="6">6</a>Głos mówiącego: Wołaj. I rzekł: Cóż mam wołać? To: Wszelkie ciało jest trawa, a wszystka zacność jego jako kwiat polny.</span> <span class="verse"><a name="7">7</a>Trawa usycha, kwiat opada; skoro wiatr Pański powionie nań; zaprawdęć ludzie są tą trawą.</span> <span class="verse"><a name="8">8</a>Trawa usycha, kwiat opada; ale słowo Boga naszego trwa na wieki.</span> <span class="verse"><a name="9">9</a>Wstąp sobie na górę wysoką, Syonie! który opowiadasz rzeczy ucieszne. Podnieś mocno głos twój, Jeruzalemie! które opowiadasz rzeczy pocieszne; podnieś, nie bój się, rzecz miastom Judzkim: Oto Bóg wasz.</span> <span class="verse"><a name="10">10</a>Oto panujący Pan przyjdzie przeciwko mocnemu, a ramię jego panować będzie nad nim; oto zapłata jego z nim, a dzieło jego przed nim.</span> <span class="verse"><a name="11">11</a>Jako pasterz trzodę swoję paść będzie; do naręcza swego zgromadzi baranki, i na łonie swem piastować je będzie, a kotne zwolna poprowadzi.</span> <span class="verse"><a name="12">12</a>Kto zmierzył wody garścią swoją, a niebiosa piędzią rozmierzył? a kto proch ziemi miarą zmierzył? kto zważył na wadze góry, a pagórki na szalach?</span> <span class="verse"><a name="13">13</a>Któż doścignął ducha Pańskiego, a kto radcą jego był, żeby mu oznajmił?</span> <span class="verse"><a name="14">14</a>Z kim wszedł w radę, żeby mu rozumu przydał, a nauczył go ścieżek sądu? Kto go nauczył umiejętności, a drogę wszelakiej roztropności ukazał mu?</span> <span class="verse"><a name="15">15</a>Oto narody są jako kropla z wiadra, a jako proszek na szalach poczytane są; wyspy jako najmniejszą rzecz porywa.</span> <span class="verse"><a name="16">16</a>I Liban nie wystarczyłby ku wznieceniu ognia, i zwierzęta jego nie wystarczyłyby na całopalenie.</span> <span class="verse"><a name="17">17</a>Wszystkie narody są jako nic przed nim; za nic i za marność poczytane są u niego.</span> <span class="verse"><a name="18">18</a>Komuż tedy podobnym uczynicie Boga? A jakie podobieństwo przyrównacie mu?</span> <span class="verse"><a name="19">19</a>Rzemieślnik uleje bałwana a złotnik złotem go powlecze, i łańcuszki srebrne do niego odleje.</span> <span class="verse"><a name="20">20</a>A ten, który dla ubóstwa nie ma co ofiarować, obiera drzewo, któreby nie próchniało, i rzemieślnika umiejętnego sobie szuka, aby wygotował bałwana rytego, któryby się nie poruszył.</span> <span class="verse"><a name="21">21</a>Izali nie wiecie? Izali nie słyszycie? Izali się wam nie opowiada od początku? Izali nie zrozumiewacie od założenia gruntów ziemi?</span> <span class="verse"><a name="22">22</a>Ten, który siedzi nad okręgiem ziemi, której obywatele są jako szarańcza; ten, który rozpostarł niebiosa jako cienkie płótno, a rozciągnął je, jako namiot ku mieszkaniu:</span> <span class="verse"><a name="23">23</a>Tenci książąt w niwecz obraca, sędziów ziemskich jako nic rozprasza.</span> <span class="verse"><a name="24">24</a>Że nie bywają szczepieni ani wsiani, ani się też wkorzeni w ziemi pień ich; i jako jedno powienie na nich, wnet usychają, a wicher jako źdźbło unosi ich.</span> <span class="verse"><a name="25">25</a>Komuż mię tedy przyrównacie, abym mu był podobny? mówi Święty.</span> <span class="verse"><a name="26">26</a>Podnieście ku górze oczy wasze, a obaczcie! Kto to stworzył? kto wywiódł w poczcie wojsko ich, a to wszystko z imienia przyzywa, według wielkości siły, i wielkiej mocy, tak, że ani jedno z nich nie zginie?</span> <span class="verse"><a name="27">27</a>Przeczże tedy powiadasz, Jakóbie! przeczże tak mówisz Izraelu: Skryta jest droga moja przed Panem, a sprawa moja przed Boga mego nie przychodzi?</span> <span class="verse"><a name="28">28</a>Izali nie wiesz? izaliś nie słyszał, że Bóg wieczny Pan, który stworzył granice ziemi, nie ustanie, ani się spracuje, i że nie może być dościgniona mądrość jego?</span> <span class="verse"><a name="29">29</a>Który dodaje spracowanemu siły, a tego, który nie ma żadnej siły, moc rozmnaża.</span> <span class="verse"><a name="30">30</a>Młódź ustaje i omdlewa, a młodzieńcy w młodości upadają:</span> <span class="verse"><a name="31">31</a>Ale którzy oczekują Pana, nabywają nowej siły; podnoszą się piórami jako orły, bieżą a nie spracują się, chodzą a nie ustawają.</span> </p></div</div></div></body></html>