<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/jas/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/jas">James</a> &gt <strong>Chapter 3</strong></div><p><span class="verse"><a name="1">1</a>LJeben Brüder / Vnterwinde sich nicht jederman Lerer zu sein / Vnd wisset / das wir deste mehr vrteil empfahen werden.</span> <span class="verse"><a name="2">2</a>Denn wir feilen alle manchfeltiglich. Wer aber auch in keinem wort feilet / der ist ein volkomener Man / vnd kan auch den gantzen Leib im zaum halten.</span> <span class="verse"><a name="3">3</a>Sihe / die Pferde halten wir in zeumen / das sie vns gehorchen / vnd lencken den gantzen leib.</span> <span class="verse"><a name="4">4</a>Sihe / die Schiffe / ob sie wol so gros sind / vnd von starcken winden getrieben werden / werden sie doch gelenckt mit einem kleinen Ruder / wo der hin wil / der es regieret.</span> <span class="verse"><a name="5">5</a>Also ist auch die Zunge ein klein glied / vnd richtet gros ding an. Sihe / ein klein Fewer / welch ein wald zündets an?</span> <span class="verse"><a name="6">6</a>Vnd die Zunge ist auch ein Fewer / eine Welt vol vngerechtigkeit. Also ist die Zunge vnter vnsern gliedern / vnd befleckt den gantzen Leib vnd zündet an allen vnsern wandel / wenn sie von der Helle entzündet ist.</span> <span class="verse"><a name="7">7</a>DEnn alle natur / der Thier vnd der Vogel / vnd der Schlangen vnd der Meerwunder / werden gezemet / vnd sind gezemet von der menschlichen Natur.</span> <span class="verse"><a name="8">8</a>Aber die Zungen kan kein Mensch zemen / das vnrügige vbel / vol tödlicher gifft.</span> <span class="verse"><a name="9">9</a>Durch sie loben wir Gott den Vater / vnd durch sie fluchen wir den Menschen / nach dem bilde Gottes gemacht.</span> <span class="verse"><a name="10">10</a>Aus einem munde gehet loben vnd fluchen. Es sol nicht / lieben Brüder / also sein.</span> <span class="verse"><a name="11">11</a>Quillet auch ein Brun aus einem loch / süsse vnd bitter?</span> <span class="verse"><a name="12">12</a>Kan auch / lieben Brüder / ein Feigenbawm öle / oder ein Weinstock feigen tragen? Also kan auch ein Brun nicht saltzig vnd süsse Wasser geben.</span> <span class="verse"><a name="13">13</a>WEr ist weise vnd klug vnter euch? der erzeige mit seinem guten wandel seine werck / in der sanfftmut vnd weisheit.</span> <span class="verse"><a name="14">14</a>Habt jr aber bittern neid vnd zanck in ewern hertzen / So rhümet euch nicht / vnd lieget nicht wider die Warheit.</span> <span class="verse"><a name="15">15</a>Denn das ist nicht die weisheit / die von oben her ab kompt / Sondern jrdisch / menschlich vnd teufelisch.</span> <span class="verse"><a name="16">16</a>Denn wo neid vnd zanck ist / da ist vnordnung vnd eitel böse ding.</span> <span class="verse"><a name="17">17</a>Die Weisheit aber von oben her / ist auffs erst keusch / darnach friedsam / gelinde / lesst jr sagen / vol barmhertzigkeit vnd guter früchte / vnparteisch / on heucheley.</span> <span class="verse"><a name="18">18</a>Die frucht aber der Gerechtigkeit wird geseet im friede / denen / die den friede halten.</span> </p></div</div></div></body></html>