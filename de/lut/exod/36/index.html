<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 36</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/exod/36"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/exod">Exodus</a> &gt <strong>Chapter 36</strong></div><p><span class="verse"><a name="1">1</a>DA erbeiten Bezaleel vnd Ahaliab vnd alle weise Menner / denen der HERR weisheit vnd verstand gegeben hatte zu wissen / wie sie allerley werck machen solten zum dienst des Heiligthums / nach allem das der HERR geboten hatte.</span> <span class="verse"><a name="2">2</a>Vnd Mose rieff dem Bezaleel vnd Ahaliab vnd alle weisen Mennern / denen der HERR weisheit gegeben hatte in jr hertz / nemlich / alle die sich willig dar erboten vnd hinzu traten / zu erbeiten an dem wercke.</span> <span class="verse"><a name="3">3</a>Vnd sie namen zu sich von Mose alle Hebe / die die kinder Jsrael brachten zu dem wercke des diensts des Heiligthums / das es gemacht würde / Denn sie brachten alle morgen jre willige Gabe zu jm.</span> <span class="verse"><a name="4">4</a>DA kamen alle Weisen die am werck des Heiligthums. Da höret das Volck auff zu bringen / Denn sie machten /</span> <span class="verse"><a name="5">5</a>vnd sprachen zu Mose / Das Volck bringt zu viel / mehr denn zum werck dieses Diensts not ist / das der HERR zu machen geboten hat.</span> <span class="verse"><a name="6">6</a>Da gebot Mose / das man ruffen lies durchs Lager / Niemand thu mehr zur Hebe des Heiligthums. Da höret das Volck auff zu bringen /</span> <span class="verse"><a name="7">7</a>Denn des dings war gnug zu allerley werck das zu machen war / vnd noch vbrig.</span> <span class="verse"><a name="8">8</a>ALso machten alle weise Menner vnter den Erbeitern am werck / die Wonung / zehen Teppiche von gezwirnter weisser seiden / geler seiden / scharlacken / rosinrot / Cherubim künstlich.</span> <span class="verse"><a name="9">9</a>Die lenge eines Teppichs war acht vnd zwenzig ellen / vnd die breit vier ellen / Vnd waren alle in einer mas.</span> <span class="verse"><a name="10">10</a>Vnd er hefftet ja funff Teppich zusamen / einen an den andern.</span> <span class="verse"><a name="11">11</a>Vnd machet gele Schleufflin an eines jglichen Teppichs ort / da sie zusamen gefügt werden /</span> <span class="verse"><a name="12">12</a>ja funffzig schleufflin an einem Teppich / da mit einer den andern fasset.</span> <span class="verse"><a name="13">13</a>Vnd machet funffzig gülden Hecklin / vnd füget die Teppich mit den Hecklin einen an den andern zusamen / das eine Wonung würde. Exo. 26.</span> <span class="verse"><a name="14">14</a>VND er machet eilff Teppich von zigenharen / zur Hütten vber die Wonung.</span> <span class="verse"><a name="15">15</a>Dreissig ellen lang / vnd vier ellen breit / alle in einer mas.</span> <span class="verse"><a name="16">16</a>Vnd füget jr funff zusamen auff ein teil / vnd sechs zusamen auffs ander teil.</span> <span class="verse"><a name="17">17</a>Vnd macht ja funffzig Schleufflin an jglichen Teppich am ort / da mit sie zusamen gehefftet würden /</span> <span class="verse"><a name="18">18</a>vnd machet ja funffzig ehrne Hecklin / da mit die Hütte zusamen in eins gefüget würde.</span> <span class="verse"><a name="19">19</a>Vnd macht eine Decke vber die Hütten von rötlichten widderfellen / Vnd vber die / noch eine Decke von dachsfellen.</span> <span class="verse"><a name="20">20</a>VND machet Bretter zur Wonung von foern holtz / die stehen sollen.</span> <span class="verse"><a name="21">21</a>Ein jglichs zehen ellen lang / vnd anderhalb ellen breit.</span> <span class="verse"><a name="22">22</a>Vnd an jglichem zween Zapffen / da mit eins an das ander gesetzt würde. Also macht er alle Bretter zur Wonung /</span> <span class="verse"><a name="23">23</a>das der selben bretter / zwenzig gegen Mittag stunden.</span> <span class="verse"><a name="24">24</a>Vnd macht vierzig silbern Füsse drunter / vnter jglich bret zween füsse / an seine zween Zapffen.</span> <span class="verse"><a name="25">25</a>Also zur andern seiten der Wonung / gegen Mitternacht / macht er auch zwenzig bretter</span> <span class="verse"><a name="26">26</a>mit vierzig silbern füssen / vnter jglich bret zween füsse.</span> <span class="verse"><a name="27">27</a>Aber hinden an der Wonung gegen dem Abend / macht er sechs bretter /</span> <span class="verse"><a name="28">28</a>vnd zwey ander hinden an den zwo ecken der Wonung /</span> <span class="verse"><a name="29">29</a>das ein jglichs der beider / sich mit seinem ortbret von vnten auff gesellet / vnd oben am heubt zusamen keme mit einer klamer /</span> <span class="verse"><a name="30">30</a>Das der bret acht würden / vnd sechzehen silbern füsse / vnter jglichem zween füsse.</span> <span class="verse"><a name="31">31</a>VND er machet Riegel von foern holtz / funffe zu den Brettern auff der einen seiten der Wonung /</span> <span class="verse"><a name="32">32</a>vnd funffe auff der andern seiten / vnd funff hinden an gegen dem Abend.</span> <span class="verse"><a name="33">33</a>Vnd machet die Riegel / das sie mitten an den bretten durch hin gestossen würden / von einem ende zum andern.</span> <span class="verse"><a name="34">34</a>Vnd vberzog die bretter mit golde / Aber jre Rincken macht er von gold zu den Riegeln / vnd vberzog die Riegel mit golde.</span> <span class="verse"><a name="35">35</a>VND machet den Furhang mit den Cherubim dran / künstlich mit geler seiden / scharlacken / rosinrot / vnd gezwirnter weisser seiden.</span> <span class="verse"><a name="36">36</a>Vnd machte zu dem selben vier Seulen von foern holtz / vnd vberzog sie mit gold / vnd jre köpffe von golde / vnd gos dazu vier silbern füsse.</span> <span class="verse"><a name="37">37</a>Vnd machet ein Tuch in der thür der Hütten von geler seiden / scharlacken / rosinrot vnd gezwirnter weisser seiden gestickt /</span> <span class="verse"><a name="38">38</a>vnd funff seulen dazu mit jren köpffen / Vnd vberzog jre köpffe vnd reiffe mit golde / vnd funff ehrne füsse dran.</span> </p></div</div></div></body></html>