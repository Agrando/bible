<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/exod/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/exod">Exodus</a> &gt <strong>Chapter 28</strong></div><p><span class="verse"><a name="1">1</a>VND solt Aaron deinen Bruder vnd seine Söne zu dir nemen / aus den kindern Jsrael / das er mein Priester sey / nemlich / Aaron vnd seine söne / Nadab / Abihu / Eleasar / vnd Jthamar.</span> <span class="verse"><a name="2">2</a>Vnd solt Aaron deinem Bruder heilige Kleider machen / die herrlich vnd schön seien.</span> <span class="verse"><a name="3">3</a>Vnd solt reden mit allen die eins weisen hertzen sind / die ich mit dem Geist der weisheit erfüllet habe / das sie Aaron kleider machen zu seiner Weihe / das er mein Priester sey. Exod. 39.</span> <span class="verse"><a name="4">4</a>DAS sind aber die Kleider die sie machen sollen / Das Schiltlin / Leibrock / Seidenrock / Engenrock / Hut vnd Gürtel. Also sollen sie heilige Kleider machen deinen bruder Aaron / vnd seinen Sönen / das er mein Priester sey.</span> <span class="verse"><a name="5">5</a>Dazu sollen sie nemen gold / gele seiden / scharlacken / rosinrot / vnd weisse seiden. Exod. 39.</span> <span class="verse"><a name="6">6</a>DEN Leibrock sollen sie machen von gold / geler seiden / scharlacken / rosinrot / vnd gezwirnter weisser seiden / künstlich /</span> <span class="verse"><a name="7">7</a>Das er auff beiden achseln zusamen gefügt / vnd an beiden seiten zusamen gebunden werde.</span> <span class="verse"><a name="8">8</a>Vnd seine Gurt drauff / sol derselben kunst vnd wercks sein / von gold / geler seiden / scharlacken / rosinrot / vnd gezwirnter weisser seiden. Exod. 39.</span> <span class="verse"><a name="9">9</a>VND solt zween Onicherstein nemen / vnd drauff graben die Namen der kinder Jsrael /</span> <span class="verse"><a name="10">10</a>auff jglichen sechs namen / nach dem orden jrs Alters.</span> <span class="verse"><a name="11">11</a>Das soltu thun durch die Steinschneiter / die da Siegel graben / also / das sie mit gold vmbher gefasset werden.</span> <span class="verse"><a name="12">12</a>Vnd solt sie auff die schultern des Leibrocks hefften / das es Steine seien zum Gedechtnis fur die kinder Jsrael / Das Aaron jre namen auff seinen beiden schultern trage fur dem HERRN zum Gedechtnis.</span> <span class="verse"><a name="13">13</a>VND solt güldene Spangen machen /</span> <span class="verse"><a name="14">14</a>vnd zwo Keten von feinem golde mit zwey enden / aber die gelied in einander hengend / vnd solt sie an die Spangen thun.</span> <span class="verse"><a name="15">15</a>DAS Amptschiltlin soltu machen nach der kunst / wie den Leibrock / von gold / geler seiden / scharlacken / rosinrot vnd gezwirnter weisser seiden.</span> <span class="verse"><a name="16">16</a>Vier ecket sol es sein vnd zwifach / eine hand breit sol seine lenge sein / vnd eine hand breit seine breite.</span> <span class="verse"><a name="17">17</a>Vnd solts füllen mit vier rigen vol Stein / Die erste rige sey / ein Sarder / Topaser / Smaragd.</span> <span class="verse"><a name="18">18</a>Die ander / ein Rubin / Saphir / Demand.</span> <span class="verse"><a name="19">19</a>Die dritte / ein Lyncurer / Achat / Amethist.</span> <span class="verse"><a name="20">20</a>Die vierde / ein Türkis / Onich / Japis. Jn gold sollen sie gefasset sein in allen rigen /</span> <span class="verse"><a name="21">21</a>vnd sollen nach den zwelff Namen der kinder Jsrael stehen / gegraben vom Steinschneiter / ein jglicher seines namens nach den zwelff Stemmen. Exod. 39.</span> <span class="verse"><a name="22">22</a>VND solt Keten zu dem Schiltlin machen / mit zwey enden / Aber die gelied in einander hengend / von feinem golde /</span> <span class="verse"><a name="23">23</a>vnd zween gülden Ringe an das Schiltlin / Also / das du die selben zween ringe hefftest an zwo ecken des Schiltlins /</span> <span class="verse"><a name="24">24</a>vnd die zwo gülden Keten / in die selben zween ringe an den beiden ecken des Schiltlins thust.</span> <span class="verse"><a name="25">25</a>Aber die zwey ende der zwo keten / soltu in zwo Spangen thun / vnd sie hefften auff die schultern am Leibrock gegenander vber.</span> <span class="verse"><a name="26">26</a>VND solt zween ander gülden Ringe machen / vnd an die zwo ander ecken des Schiltlins hefften an seinem ort / inwendig gegen dem Leibrock.</span> <span class="verse"><a name="27">27</a>Vnd solt aber zween gülden Ringe machen / vnd an die zwo ecken vnten am Leibrock gegen ander hefften / da der Leibrock zusamen gehet oben an den Leibrock künstlich.</span> <span class="verse"><a name="28">28</a>Vnd man sol das Schiltlin mit seinen Ringen / mit einer gelen Schnur an die ringe des Leibrocks knüpffen / das es auff dem künstlich gemachtem Leibrock hart anlige / vnd das Schiltlin sich nicht von dem Leibrock los mache.</span> <span class="verse"><a name="29">29</a>ALso sol Aaron die Namen der kinder Jsrael tragen in dem Amptschiltlin / auff seinem hertzen / wenn er in das Heilige gehet / zum gedechtnis fur dem HERRN allezeit.</span> <span class="verse"><a name="30">30</a>Vnd solt in das Amptschiltlin thun LiechtWas das gewesen sey / weis man jtzt nicht mehr / Ebreisch heisst / Vrim vnd Thumim. vnd Recht / das sie auff dem hertzen Aarons seien / wenn er eingehet fur den HERRN / vnd trage das Ampt der kinder Jsrael auff seinem hertzen / fur dem HERRN alle wege. Num. 27.</span> <span class="verse"><a name="31">31</a>DV solt auch den Seidenrock vnter den Leibrock machen / gantz von geler seiden.</span> <span class="verse"><a name="32">32</a>Vnd oben mitten in / sol ein Loch sein / vnd ein borte vmb das loch her zusamen gefalten / das nicht zureisse.</span> <span class="verse"><a name="33">33</a>Vnd vnten an seinem Saum / soltu Granatepffel machen von geler seiden / scharlacken / rosinrot / vmb vnd vmb / Vnd zwisschen die selben / güldene Schellen / auch vmb vnd vmb /</span> <span class="verse"><a name="34">34</a>das ein gülden Schelle sey / darnach ein Granatapffel / vnd aber ein gülden schelle / vnd wider ein Granatapffel / vmb vnd vmb / an dem saum desselben Seidenrocks.</span> <span class="verse"><a name="35">35</a>Vnd Aaron sol jn anhaben wenn er dient / das man seinen klang höre / wenn er aus vnd ein gehet in das Heilige fur dem HERRN / auff das er nicht sterbe. Eccl. 45.</span> <span class="verse"><a name="36">36</a>DV solt auch ein Stirnblat machen von feinem golde / vnd ausgraben / wie man die Siegel ausgrebt / die Heiligkeit des HERRN.</span> <span class="verse"><a name="37">37</a>Vnd solts hefften an eine gele Schnur / fornen an den Hut</span> <span class="verse"><a name="38">38</a>auff der stirn Aaron / Das also Aaron trage die missethat des Heiligen / das die kinder Jsrael heiligen in allen Gaben jrer heiligung / Vnd es sol alle weg an seiner Stirn sein / das er sie versüne fur dem HERRN.</span> <span class="verse"><a name="39">39</a>DV solt auch den Engenrock machen von weisser seiden / vnd einen Hut von weisser seiden machen / vnd einen gestickten Gürtel.</span> <span class="verse"><a name="40">40</a>VND den Sönen Aaron soltu Röcke / Gürtel vnd Hauben machen / die herrlich vnd schön seien.</span> <span class="verse"><a name="41">41</a>Vnd solt sie deinem bruder Aaron sampt seinen Sönen anziehen / Vnd solt sie salben / vnd jre hende füllenDis füllen ist ein Ebreische sprach / der man mus gewonen. Vnd war das / wie im folgenden Capitel stehet / Das in der weihe den Priestern die hende mit Opffer gefüllet wurden fur dem HERRN.  / vnd sie weihen / das sie meine Priester seien.</span> <span class="verse"><a name="42">42</a>Vnd solt jnen leinen Niderkleid machen / zu bedecken das fleisch der scham / von den lenden bis an die hüfften.</span> <span class="verse"><a name="43">43</a>Vnd Aaron vnd seine Söne sollen sie anhaben / wenn sie in die Hütten des Stiffts gehen / oder hin zu tretten zum Altar / das sie dienen in dem Heiligthum / das sie nicht jre missethat tragen / vnd sterben müssen / Das sol jm vnd seinem Samen nach jm ein ewige Weise sein. Leui. 8.</span> </p></div</div></div></body></html>