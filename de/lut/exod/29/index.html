<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/exod/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/exod">Exodus</a> &gt <strong>Chapter 29</strong></div><p><span class="verse"><a name="1">1</a>DAS ists auch / das du jnen thun solt / das sie mir zu Priester geweihet werden. Nim einen jungen Farren / vnd zween Wider on wandel /</span> <span class="verse"><a name="2">2</a>vngesewrt Brot vnd vngesewrte Kuchen mit öle gemenget / vnd vngesewrte Fladen mit öle gesalbet / Von weitzen melh soltu solchs alles machen /</span> <span class="verse"><a name="3">3</a>Vnd solts in einen Korb legen / vnd in dem korbe erzu bringen / sampt dem Farren vnd den zween Widern.</span> <span class="verse"><a name="4">4</a>VND solt Aaron vnd seine Söne fur die thür der Hütten des Stiffts füren / vnd mit wasser wasschen /</span> <span class="verse"><a name="5">5</a>Vnd die Kleider nemen / vnd Aaron anziehen den Engenrock / vnd den Seidenrock / vnd den Leibrock / vnd das Schiltlin zu dem Leibrock. Vnd solt jn gürten aussen auff den Leibrock /</span> <span class="verse"><a name="6">6</a>vnd den Hut auff sein Heubt setzen / vnd die heilige Kron an den Hut.</span> <span class="verse"><a name="7">7</a>Vnd solt nemen das Salböle / vnd auff sein heubt schütten / vnd jn salben.</span> <span class="verse"><a name="8">8</a>Vnd seine Söne soltu auch erzu füren / vnd den Engenrock jnen anziehen /</span> <span class="verse"><a name="9">9</a>vnd beide Aaron vnd auch sie mit Gürteln gürten / vnd jnen die Hauben auffbinden / das sie das Priesterthum haben zu ewiger weise. VND solt Aaron vnd seinen Sönen die hende füllen /</span> <span class="verse"><a name="10">10</a>vnd den Farren erzu füren / für die Hütte des Stiffts / Vnd Aaron sampt seinen Sönen sollen jr hende auff des Farren heubt legen.</span> <span class="verse"><a name="11">11</a>Vnd solt den Farren schlachten fur dem HERRN / fur der thür der Hütten des Stiffts /</span> <span class="verse"><a name="12">12</a>Vnd solt seines Bluts nemen / vnd auff des Altars hörner thun / mit deinem finger / vnd alles ander blut an des Altars boden schütten.</span> <span class="verse"><a name="13">13</a>Vnd solt alles fett nemen am eingeweide / vnd das netze vber der lebber / vnd die zwo nieren / mit dem fett das drüber ligt / vnd solts auff dem Altar anzünden.</span> <span class="verse"><a name="14">14</a>Aber des Farren fleisch / fell vnd mist soltu aussen fur dem Lager mit Fewr verbrennen / denn es jst ein Sündopfer. Leui. 1.; Leui. 3.</span> <span class="verse"><a name="15">15</a>ABer den einen Wider soltu nemen / vnd Aaron sampt seinen Sönen sollen jre hende auff sein heubt legen.</span> <span class="verse"><a name="16">16</a>Denn soltu jn schlachten / vnd seines Bluts nemen / vnd auff den Altar sprengen rings rumb.</span> <span class="verse"><a name="17">17</a>Aber den Wider soltu zulegen in stück / vnd sein eingeweide wasschen vnd schenckel / vnd solts auff seine stück vnd heubt legen /</span> <span class="verse"><a name="18">18</a>vnd den gantzen Wider anzünden auff dem Altar / Denn es ist dem HERRN ein Brandopffer / ein süsser geruch / ein fewr des HERRNDas wort (Ein fewr des HERRN) braucht Mose seer viel / Vnd wir sollens gewonen / das es so viel heisse / als ein Opffer des HERRN. Als wenn du von fernen ein fewr sehest vnd fragtest / Was ist das? So spreche man / Es ist Gottes fewr / das ist / man opffert daselbs Gott. Per Synecdochen / vel aliam figuram. . Leui. 8.</span> <span class="verse"><a name="19">19</a>DEn andern Wider aber soltu nemen / vnd Aaron sampt seinen Sönen / sollen jre hende auff sein Heubt legen /</span> <span class="verse"><a name="20">20</a>vnd solt jn schlachten / vnd sein Bluts nemen / vnd Aaron vnd seinen Sönen auff den rechten Ohrknorbel thun / vnd auff den Daumen jrer rechten hand / vnd auff den grossen Zehe jres rechten fusses / Vnd solt das blut auff den Altar sprengen rings rumb.</span> <span class="verse"><a name="21">21</a>Vnd solt das blut auff dem Altar nemen vnd Salböle / vnd Aaron vnd seine kleider / seine Söne vnd jre kleider besprengen / So wird er vnd seine kleider / seine Söne vnd jre kleider geweihet.</span> <span class="verse"><a name="22">22</a>DArnach soltu nemen das fett von dem Wider / den schwantz / vnd das fett am eingeweide / das netz vber der lebber / vnd die zwo nieren mit dem fett drüber / vnd die rechte schulder (denn es ist ein Wider der fülle)</span> <span class="verse"><a name="23">23</a>vnd ein brot / vnd ein ölekuchen / vnd einen fladen aus dem korbe des vngesewrten brots / der fur dem HERRN stehet /</span> <span class="verse"><a name="24">24</a>Vnd legs alles auff die hende Aaron vnd seiner Söne / vnd webe es dem HERRN.</span> <span class="verse"><a name="25">25</a>Darnach nims von jren Henden / vnd zünde es an auff dem Altar zum Brandopffer / zum süssen geruch fur dem HERRN / Denn das ist ein fewr des HERRN.</span> <span class="verse"><a name="26">26</a>VNd solt die brust nemen vom Wider der fülle Aarons / vnd solts fur dem HERRN weben / das sol dein Teil sein.</span> <span class="verse"><a name="27">27</a>Vnd solt also heiligen die Webebrust / vnd die Hebeschulder / die gewebet vnd gehebet sind von dem Wider der fülle Aarons vnd seiner Söne /</span> <span class="verse"><a name="28">28</a>Vnd sol Aarons vnd seiner Söne sein / ewiger weise / von den kindern Jsrael / Denn es ist ein Hebopffer / vnd die Hebopffer sollen des HERRN sein / von den kindern Jsrael an jren Danckopffern vnd Hebopffern.</span> <span class="verse"><a name="29">29</a>ABer die heiligen kleider Aaron sollen seine Söne haben nach jm / das sie darinnen gesalbet / vnd jre hende gefüllet werden.</span> <span class="verse"><a name="30">30</a>Welcher vnter seinen Sönen / an seine stat Priester wird / der sol sie sieben tage anziehen / das er gehe in die Hütten des Stiffts / zu dienen im Heiligen.</span> <span class="verse"><a name="31">31</a>DV solt aber nemen den Wider der Füllung / vnd sein fleisch an eim heiligen ort kochen.</span> <span class="verse"><a name="32">32</a>Vnd Aaron mit seinen Sönen / sol des selben Widers fleisch essen / sampt dem Brot im korbe / fur der thür der Hütten des Stiffts /</span> <span class="verse"><a name="33">33</a>Denn es ist versünung da mit geschehen / zu füllen jre hende / das sie geweihet werden / Kein ander sol es essen / Denn es ist heilig.</span> <span class="verse"><a name="34">34</a>Wo aber etwas vberbleibt von dem Fleisch der füllung / vnd von dem Brot / bis an den morgen / das soltu mit fewr verbrennen / vnd nicht essen lassen / Denn es ist heilig. Leui. 8.</span> <span class="verse"><a name="35">35</a>VND solt also mit Aaron vnd seinen Sönen thun alles was ich dir geboten habe / Sieben tage soltu jre hende füllen /</span> <span class="verse"><a name="36">36</a>vnd teglich einen Farren zum Sündopffer schlachten zur versünunge. Vnd solt den Altar entsündigenDas ist / Absoluiren vnd los sprechen / wie Psalm. 51. Asperges me Jsopo / das ist / Entsündige vnd absoluire mich mit Jsopen.  / wenn du jn versünest / vnd solt jn salben das er geweihet werde.</span> <span class="verse"><a name="37">37</a>Sieben tage soltu den Altar versünen / vnd jn weihen / das er sey ein Altar das Allerheiligste / Wer den Altar anrüren wil / der sol geweihet sein.</span> <span class="verse"><a name="38">38</a>VND das soltu mit dem Altar thun / zweyierige Lemmer soltu alle wege des tages drauff opffern /</span> <span class="verse"><a name="39">39</a>Ein lamb des morgens / das ander zwisschen abends.</span> <span class="verse"><a name="40">40</a>Vnd zu einem Lamb ein zehenden semelmels gemenget mit eim vierteil von eim Hin gestossen öles / vnd ein vierteil vom Hin weins / zum Tranckopffer.</span> <span class="verse"><a name="41">41</a>Mit dem andern Lamb zwisschen abends soltu thun / wie mit dem Speisopffer vnd Tranckopffer des morgens / zu süssem geruch / ein fewr dem HERRN.</span> <span class="verse"><a name="42">42</a>Das ist das tegliche Brandopffer bey ewren Nachkomen fur der thür der Hütten des Stiffts fur dem HERRN / Da ich euch zeugen / vnd mit dir reden wil /</span> <span class="verse"><a name="43">43</a>Daselbs wil ich den kindern Jsrael erkandt vnd geheiliget werden in meiner Herrligkeit /</span> <span class="verse"><a name="44">44</a>Vnd wil die Hütten des Stiffts mit dem Altar heiligen / vnd Aaron vnd seine Söne mir zu Priester weihen.</span> <span class="verse"><a name="45">45</a>Vnd wil vnter den kindern Jsrael wonen / vnd jr Gott sein /</span> <span class="verse"><a name="46">46</a>Das sie wissen sollen / Jch sey der HERR jr Gott / der sie aus Egyptenland füret / das ich vnter jnen wone / Jch der HERR jr Gott. Num. 28.; Leui. 26.; 2. Cor. 6.</span> </p></div</div></div></body></html>