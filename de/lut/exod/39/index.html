<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/exod/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/exod">Exodus</a> &gt <strong>Chapter 39</strong></div><p><span class="verse"><a name="1">1</a>ABer von der gelen seiden / scharlacken vnd rosinrot / machten sie Aaron Amptkleider / zu dienen im Heiligthum / Wie der HERR Mose geboten hatte. Exo. 28.</span> <span class="verse"><a name="2">2</a>VND er macht den Leibrock mit Golde / geler seiden / scharlacken / rosinrot / vnd gezwirneter weisser seiden.</span> <span class="verse"><a name="3">3</a>Vnd schlug das gold / vnd schneits zu faden / das mans künstlich wircken kundte / vnter die gele seiden / scharlacken / rosinrot vnd weisse seiden /</span> <span class="verse"><a name="4">4</a>Das mans auff beiden achseln zusamen fügt / vnd an beiden seiten zusamen bünde.</span> <span class="verse"><a name="5">5</a>Vnd seine Gurt war nach der selben kunst vnd werck / von gold / geler seiden / scharlacken / rosinrot / vnd gezwirneter weisser seiden / Wie der HERR Mose geboten hatte.</span> <span class="verse"><a name="6">6</a>Vnd sie machten zween Onicherstein / vmbher gefasset mit gold / gegraben durch die Steinschneiter / mit dem namen der kinder Jsrael.</span> <span class="verse"><a name="7">7</a>Vnd hefftet sie auff die schultern des Leibrocks / das es steine seien zum Gedechtnis der kinder Jsrael / Wie der HERR Mose geboten hatte.</span> <span class="verse"><a name="8">8</a>VND sie machten das Schiltlin nach der kunst / vnd werck des Leibrocks von gold / geler seiden / scharlacken / rosinrot / vnd gezwirnter weisser seiden /</span> <span class="verse"><a name="9">9</a>das es vierecket vnd zwifach war / einer hand lang vnd breit.</span> <span class="verse"><a name="10">10</a>Vnd fülleten es mit vier riegen steinen / Die erste riege war / ein Sarder / Topaser vnd Smaragd.</span> <span class="verse"><a name="11">11</a>Die ander / ein Rubin / Saphir / vnd Demant.</span> <span class="verse"><a name="12">12</a>Die dritte / ein Lyncurer / Achat / vnd Amethist.</span> <span class="verse"><a name="13">13</a>Die vierde / ein Türckis / Onicher vnd Jaspis / vmbher gefasset mit gold in allen riegen.</span> <span class="verse"><a name="14">14</a>Vnd die Steine stunden nach den Zwelff namen der kinder Jsrael / gegraben durch die Steinschneiter / ein jglicher seines namens / nach den zwelff Stemmen.</span> <span class="verse"><a name="15">15</a>VNd sie machten am Schiltlin Ketten mit zwey enden von feinem gold /</span> <span class="verse"><a name="16">16</a>vnd zwo gülden Spangen / vnd zween gülden Ringe / vnd hefften die zween ringe auff die zwo ecken des Schiltlins /</span> <span class="verse"><a name="17">17</a>vnd die zwo gülden ketten theten sie in die zween ringe auff den ecken des Schiltlins /</span> <span class="verse"><a name="18">18</a>Aber die zwey ende der ketten theten sie an die zwo spangen / vnd hefften sie auff die ecken des Leibrocks gegen ander vber.</span> <span class="verse"><a name="19">19</a>VND machten zween ander gülden Ringe / vnd hefften sie an die zwo ander ecken des Schiltlins an seinen ort / das es fein anlege auff dem Leibrock.</span> <span class="verse"><a name="20">20</a>Vnd machten zween ander gülden Ringe / die theten sie an die zwo ecken / vnten am Leibrock / gegen ander vber / da der Leibrock vnten zusamen gehet /</span> <span class="verse"><a name="21">21</a>das das Schiltlin mit seinen ringen an die ringe des Leibrocks geknüpfft würde / mit einer gelen Schnur / das es auff dem Leibrock hart anlag / vnd nicht von dem Leibrock los würde / Wie der HERR Mose geboten hatte.</span> <span class="verse"><a name="22">22</a>VND er macht den Seidenrock zum Leibrock / gewirckt / gantz von geler seiden /</span> <span class="verse"><a name="23">23</a>vnd sein Loch oben mitten inne / vnd ein borte vmbs loch her gefalten / das er nicht zurisse.</span> <span class="verse"><a name="24">24</a>Vnd sie machten an seinem Saum Granatepffel von geler seiden / scharlacken / rosinrot / vnd gezwirnter weisser seiden /</span> <span class="verse"><a name="25">25</a>vnd machten Schellen von feinem golde / die theten sie zwisschen die Granatepffel rings vmbher am saum des Seidenrocks /</span> <span class="verse"><a name="26">26</a>ja ein granatapffel vnd eine schelle vmb vnd vmb am saum / darin zu dienen / Wie der HERR Mose geboten hatte. Exo. 28.</span> <span class="verse"><a name="27">27</a>VND machten auch die Engenröck / von weisser seiden / gewirckt / Aaron vnd seinen Sönen /</span> <span class="verse"><a name="28">28</a>vnd den Hut von weisser seiden / vnd die schönen Hauben von weisser seiden / vnd Niderkleid von gezwirntem weissem linwad /</span> <span class="verse"><a name="29">29</a>vnd den gestickten Gürtel von gezwirnter weisser seiden / geler seiden / scharlacken / rosinrot / Wie der HERR Mose geboten hatte. Exo. 28.</span> <span class="verse"><a name="30">30</a>SJE machten auch das Stirnblat / nemlich die heilige Krone von feinem gold / vnd gruben Schrifft drein / Die heiligkeit des HERRN.</span> <span class="verse"><a name="31">31</a>Vnd bunden eine gele Schnur dran / das sie an den Hut von oben her gehefftet würde / Wie der HERR Mose geboten hatte. Exod. 28.</span> <span class="verse"><a name="32">32</a>ALso ward vollendet das gantze werck der Wonung / der Hütten des Stiffts. Vnd die kinder Jsrael theten alles / was der HERR Mose geboten hatte.</span> <span class="verse"><a name="33">33</a>Vnd brachten die Wonung zu Mose / die Hütten vnd alle jre Gerete / hecklin / bretter / riegel / seulen / füsse.</span> <span class="verse"><a name="34">34</a>Die Decke von rötlichten Widerfellen / die Decke von dachsfellen / vnd den Furhang.</span> <span class="verse"><a name="35">35</a>Die Lade des Zeugnis mit jren stangen / den Gnadenstuel.</span> <span class="verse"><a name="36">36</a>Den Tisch vnd alle sein gerete / vnd die Schawbrot.</span> <span class="verse"><a name="37">37</a>Den schönen Leuchter mit den Lampen zubereit / vnd alle seinem gerete / vnd öle zu liechten.</span> <span class="verse"><a name="38">38</a>Den gülden Altar / vnd die Salbe vnd gut Reuchwerg / das Tuch in der Hütten thür.</span> <span class="verse"><a name="39">39</a>Den ehrnen Altar / vnd sein ehrne Gitter mit seinen stangen / vnd alle seinem gerete / Das Handfas mit seinem fuss.</span> <span class="verse"><a name="40">40</a>Die vmbhenge des Vorhofs mit seinen seulen vnd füssen / Das Tuch im thor des Vorhofs mit seinen seilen vnd negel / vnd allem gerete zum dienst der Wonung der Hütten des Stiffts.</span> <span class="verse"><a name="41">41</a>Die Amptkleider des Priesters Aaron / zu dienen im Heiligthum / vnd die Kleider seiner Söne / das sie Priesterampt theten.</span> <span class="verse"><a name="42">42</a>Alles wie der HERR Mose geboten hatte / theten die kinder Jsrael / an allem diesem dienst.</span> <span class="verse"><a name="43">43</a>Vnd Mose sahe an alle dis Werck / das sie es gemacht hatten / wie der HERR geboten hatte / vnd segenet sie.</span> </p></div</div></div></body></html>