<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/exod/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/exod">Exodus</a> &gt <strong>Chapter 21</strong></div><p><span class="verse"><a name="1">1</a>DJS sind die Rechte die du jnen solt furlegen. Leu. 25.; Deut. 15.; Jer. 34.</span> <span class="verse"><a name="2">2</a>SO du einen ebreischen Knecht keuffest / der sol dir sechs jar dienen / Jm siebenden jar sol er frey ledig ausgehen.</span> <span class="verse"><a name="3">3</a>Jst er on weib komen / so sol er auch on weib ausgehen / Jst er aber mit weib komen / so sol sein Weib mit jm ausgehen.</span> <span class="verse"><a name="4">4</a>Hat jm aber sein Herr ein Weib gegeben / vnd hat Söne oder Töchter gezeuget / So sol das weib vnd die kinder seines Herrn sein / er aber sol on weib ausgehen.</span> <span class="verse"><a name="5">5</a>Spricht aber der Knecht / Jch hab meinen Herrn lieb / vnd mein weib vnd kind / ich wil nicht frey werden /</span> <span class="verse"><a name="6">6</a>So bring jn sein Herr fur die Götter / vnd halt jn an die thür oder pfosten / vnd bore jm mit einer Pfrimen durch seine ohre / vnd er sey sein Knecht ewig.</span> <span class="verse"><a name="7">7</a>VERkeufft jemand seine Tochter zur magd / So sol sie nicht ausgehen wie die Knechte.</span> <span class="verse"><a name="8">8</a>Gefellet sie aber jrem Herrn nicht / vnd wil jr nicht zur Ehe helffen / so sol er sie zu lösen geben / Aber vnter ein frembd Volck sie zuuerkeuffen hat er nicht macht / weil er sie verschmehet hat.</span> <span class="verse"><a name="9">9</a>Vertrawet er sie aber seinem Son / so sol er Tochterrecht an jr thun.</span> <span class="verse"><a name="10">10</a>Gibt er jm aber ein andere / so sol er jr an jrem Futter / Decke vnd Eheschuld nicht abbrechen.</span> <span class="verse"><a name="11">11</a>Thut er diese drey nicht / so sol sie frey ausgehen / on Lösegeld.</span> <span class="verse"><a name="12">12</a>WEr einen Menschen schlegt das er stirbt / Der sol des tods sterben.</span> <span class="verse"><a name="13">13</a>Hat er jm aber nicht nachgestellet / sondern Gott hat jn lassen on gefehr in seine hende fallen / So wil ich dir einen Ort bestimmen / da hin er fliehen sol.</span> <span class="verse"><a name="14">14</a>Wo aber jemand an seinem Nehesten freuelt / vnd jn mit list erwürget / So soltu den selben von meinem Altar nemen / das man jn tödte. Gen. 9.; Leui. 24.; Num. 35.; Deut. 19.</span> <span class="verse"><a name="15">15</a>WEr seinen Vater oder Mutter schlegt / Der sol des Tods sterben.</span> <span class="verse"><a name="16">16</a>WEr einen Menschen stilet vnd verkeufft / das man jn bey jm findet / Der sol des tods sterben. Deut. 24.</span> <span class="verse"><a name="17">17</a>WEr Vater vnd Mutter flucht / Der sol des Tods sterben. Leu. 20.; Deut. 21.; Deut. 27.; Math. 15.; Mar. 7.</span> <span class="verse"><a name="18">18</a>WEnn sich Menner mit einander haddern / vnd einer schlegt den andern mit einem stein oder mit einer faust / das er nicht stirbt / sondern zu bette ligt /</span> <span class="verse"><a name="19">19</a>Kompt er auff / das er ausgehet an seinem stabe / So sol der jn schlug / vnschüldig sein / On das er jm bezale / was er verseumet hat / vnd das Artztgeld gebe.</span> <span class="verse"><a name="20">20</a>WEr seinen Knecht oder Magd schlegt mit einem stabe / das er stirbt vnter seinen henden / Der sol darumb gestrafft werden.</span> <span class="verse"><a name="21">21</a>Bleibt er aber einen oder zween tage / so sol er nicht darumb gestrafft werden / denn es ist sein geld.</span> <span class="verse"><a name="22">22</a>WEnn sich Menner haddern vnd verletzen ein schwanger Weib / das jr die Frucht abgehet / vnd jr kein schade widerferet / So sol man jn vmb geld straffen / wie viel des weibs Man jm auff legt / vnd sols geben nach der Teidingsleute erkennen.</span> <span class="verse"><a name="23">23</a>Kompt jr aber ein schaden draus / So sol er lassen / Seele vmb seele /</span> <span class="verse"><a name="24">24</a>Auge vmb auge / Zan vmb zan / Hand vmb hand / Fus vmb fus /</span> <span class="verse"><a name="25">25</a>Brand vmb brand / Wund vmb wunde / Beule vmb beule. Leu. 24.; Deut. 19.; Math. 5.</span> <span class="verse"><a name="26">26</a>WEnn jemand seinen Knecht oder seine Magd in ein Auge schlegt vnd verderbts / der sol sie frey los lassen / vmb das auge.</span> <span class="verse"><a name="27">27</a>Desselbigen gleichen / wenn er seinem Knecht oder Magd ein Zan ausschlegt / sol er sie frey los lassen vmb den zan.</span> <span class="verse"><a name="28">28</a>WEnn ein Ochse einen Man oder Weib stösset / das er stirbt / So sol man den Ochsen steinigen / vnd sein fleisch nicht essen / so ist der Herr des ochsen vnschüldig.</span> <span class="verse"><a name="29">29</a>Jst aber der Ochs vorhin stössig gewesen / vnd seinem Herrn ists angesagt / vnd er jn nicht verwaret hat / vnd tödtet darüber einen man oder weib / So sol man den ochsen steinigen / vnd sein Herr sol sterben.</span> <span class="verse"><a name="30">30</a>Wird man aber ein Geld auff jn legen / So sol er geben sein Leben zu lösen / was man jm auff legt.</span> <span class="verse"><a name="31">31</a>Desselbigen gleichen sol man mit jm handeln / wenn er Son oder Tochter stösset.</span> <span class="verse"><a name="32">32</a>Stösset er aber einen Knecht oder Magd / so sol er jrem Herrn dreissig silbern Sekel geben / vnd den Ochsen sol man steinigen.</span> <span class="verse"><a name="33">33</a>SO jemand eine Gruben auffthut / oder grebt eine grube / vnd decket sie nicht zu / vnd fellet darüber ein Ochs oder Esel hin ein /</span> <span class="verse"><a name="34">34</a>So sols der Herr der gruben mit geld dem andern wider bezalen / Das Ass aber sol sein sein.</span> <span class="verse"><a name="35">35</a>WEnn jemands Ochse eins andern ochsen stösset das er stirbt / So sollen sie den lebendigen ochsen verkeuffen / vnd das geld teilen / vnd das Ass auch teilen.</span> <span class="verse"><a name="36">36</a>Jsts aber kund gewesen / das der ochs stössig vorhin gewesen ist / vnd sein Herr hat jn nicht verwaret / So sol er einen ochsen vmb den andern vergelten / vnd das Ass haben.</span> <span class="verse"><a name="37">37</a>WEnn jemand einen Ochsen oder Schaf stilet / vnd schlachts oder verkeuffts / Der sol fünff ochsen fur einen ochsen wider geben / vnd vier schaf fur ein schaf.</span> </p></div</div></div></body></html>