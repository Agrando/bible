<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/exod/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/exod">Exodus</a> &gt <strong>Chapter 40</strong></div><p><span class="verse"><a name="1">1</a>VND der HERR redet mit Mose / vnd sprach /</span> <span class="verse"><a name="2">2</a>Du solt die Wonung der Hütten des Stiffts auffrichten / am ersten tage / des ersten monden.</span> <span class="verse"><a name="3">3</a>Vnd solt dar ein setzen die Laden des Zeugnis / vnd fur die Laden den Furhang hengen.</span> <span class="verse"><a name="4">4</a>Vnd solt den Tisch dar bringen / vnd jn zubereiten / vnd den Leuchter dar stellen / vnd die Lampen drauff setzen.</span> <span class="verse"><a name="5">5</a>Vnd solt den gülden Reuchaltar setzen fur die Lade des Zeugnis / vnd das Tuch in der thür der Wonung auff hengen.</span> <span class="verse"><a name="6">6</a>Den Brandopffersaltar aber soltu setzen her aus fur die thür der Wonung der Hütten des Stiffts.</span> <span class="verse"><a name="7">7</a>Vnd das Handfas zwisschen der Hütten des Stiffts vnd dem Altar / vnd wasser drein thun.</span> <span class="verse"><a name="8">8</a>Vnd den Vorhof stellen vmbher / vnd das Tuch in der thür des Vorhofs auffhengen.</span> <span class="verse"><a name="9">9</a>VND solt die Salbe nemen / vnd die Wonung / vnd alles was drinnen ist / salben / vnd solt sie weihen mit alle jrem Gerete / das sie heilig sey.</span> <span class="verse"><a name="10">10</a>Vnd solt den Brandopffersaltar salben mit alle seinem Gerete / vnd weihen / das er allerheiligst sey.</span> <span class="verse"><a name="11">11</a>Solt auch das Handfas vnd seinen fuss salben vnd weihen. Exod. 30.</span> <span class="verse"><a name="12">12</a>VND solt Aaron vnd seine Söne fur die thür der Hütten des Stiffts füren / vnd mit wasser waschen.</span> <span class="verse"><a name="13">13</a>Vnd Aaron die heilige Kleider anziehen / vnd salben vnd weihen das er mein Priester sey.</span> <span class="verse"><a name="14">14</a>Vnd seine Söne auch erzu füren / vnd jnen die Engeröcke anziehen /</span> <span class="verse"><a name="15">15</a>vnd sie salben / wie du jren Vater gesalbet hast / das sie meine Priester seien / Vnd diese Salbung sollen sie haben zum ewigen Priesterthum bey jren Nachkomen.</span> <span class="verse"><a name="16">16</a>Vnd Mose thet alles wie jm der HERR geboten hatte. Exod. 29.</span> <span class="verse"><a name="17">17</a>ALso ward die Wonung auffgerichtet im andern jar am ersten tage des ersten monds.</span> <span class="verse"><a name="18">18</a>Vnd da Mose sie auffrichtet / setzet er die Füsse vnd die Bretter / vnd Rigel / vnd richtet die seulen auff.</span> <span class="verse"><a name="19">19</a>Vnd breitet die Hütten aus zur Wonung / vnd leget die Decken der Hütten oben drauff / Wie der HERR jm geboten hatte.</span> <span class="verse"><a name="20">20</a>Vnd nam das Zeugnis / vnd legts in die Laden vnd thet die stangen an die Laden / vnd thet den Gnadenstuel / oben auff die Lade.</span> <span class="verse"><a name="21">21</a>Vnd bracht die Lade in die Wonung / vnd hieng den Furhang fur die Lade des Zeugnis / Wie jm der HERR geboten hatte.</span> <span class="verse"><a name="22">22</a>Vnd setzet den Tisch in die Hütte des Stiffts / in den winckel der Wonung gegen Mitternacht / haussen fur dem Furhang.</span> <span class="verse"><a name="23">23</a>Vnd bereitet Brot drauff fur dem HERRN / Wie jm der HERR geboten hatte.</span> <span class="verse"><a name="24">24</a>Vnd setzet den Leuchter auch hin ein gegen dem Tisch vber / in den winckel der Wonung gegen Mittag /</span> <span class="verse"><a name="25">25</a>Vnd thet Lampen drauff fur den HERRN / Wie jm der HERR geboten hat. Ebre. 9.</span> <span class="verse"><a name="26">26</a>VND setzt den Güldenaltar hin ein / fur den Furhang /</span> <span class="verse"><a name="27">27</a>Vnd reucherte drauff mit gutem Reuchwerg / Wie jm der HERR geboten hatte.</span> <span class="verse"><a name="28">28</a>Vnd hieng das Tuch in die thür der Wonung.</span> <span class="verse"><a name="29">29</a>Aber den Brandopffers altar setzet er fur die thür der Wonung der Hütten des Stiffts / vnd opfferte drauff Brandopffer vnd Speisopffer / Wie jm der HERR geboten hatte.</span> <span class="verse"><a name="30">30</a>Vnd das Handfas setzet er zwisschen der Hütten des Stiffts vnd dem Altar / vnd thet wasser drein zu wasschen.</span> <span class="verse"><a name="31">31</a>Vnd Mose / Aaron vnd seine Söne wusschen jre hende vnd füsse draus /</span> <span class="verse"><a name="32">32</a>Denn sie müssen sich wasschen / wenn sie in die Hütten des Stiffts gehen / oder hin zu treten zum Altar / Wie jm der HERR geboten hatte.</span> <span class="verse"><a name="33">33</a>Vnd er richtet den Vorhof auff / vmb die Wonung vnd vmb den Altar her / vnd hieng den Furhang in das thor des Vorhofs / Also volendet Mose das gantze werck.</span> <span class="verse"><a name="34">34</a>DA bedeckt eine Wolcke die Hütte des Stiffts / vnd die Herrligkeit des HERRN füllet die Wonung.</span> <span class="verse"><a name="35">35</a>Vnd Mose kund nicht in die Hütten des Stiffts gehen / weil die Wolcken drauff bleib / vnd die Herrligkeit des HERRN die Wonung füllet.</span> <span class="verse"><a name="36">36</a>Vnd wenn die Wolcke sich auffhub von der Wonung / so zogen die kinder Jsrael / so offt sie reiseten.</span> <span class="verse"><a name="37">37</a>Wenn sich aber die Wolcke nicht auffhub / so zogen sie nicht / bis an den tag / das sie sich auffhub.</span> <span class="verse"><a name="38">38</a>Denn die Wolcke des HERRN war des tages auff der Wonung / vnd des nachts war sie fewrig / fur den augen des gantzen haus Jsrael / so lange sie reiseten.</span> </p></div</div></div></body></html>