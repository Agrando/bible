<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/exod/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/exod">Exodus</a> &gt <strong>Chapter 25</strong></div><p><span class="verse"><a name="1">1</a>VND der HERR redet mit Mose / vnd sprach /</span> <span class="verse"><a name="2">2</a>Sage den Kindern Jsrael / das sie mir ein Hebopffer geben / Vnd nemet die selben von jederman / der es williglich gibt.</span> <span class="verse"><a name="3">3</a>Das ist aber das Hebopffer / das jr von jnen nemen solt / Gold / silber / ertz /</span> <span class="verse"><a name="4">4</a>gele seiden / scharlacken / rosinrot / weisse seiden / zigenhar /</span> <span class="verse"><a name="5">5</a>rötlicht widerfel / dachsfel / foernholtz /</span> <span class="verse"><a name="6">6</a>öle zur lampen / specerey zur Salben vnd gutem Reuchwerg /</span> <span class="verse"><a name="7">7</a>Onychstein vnd eingefaste steine zum Leibrock / vnd zum Schiltin.</span> <span class="verse"><a name="8">8</a>VND sie sollen mir ein Heiligthum machen / Das ich vnter jnen wone.</span> <span class="verse"><a name="9">9</a>Wie ich dir ein FurbildeDis ist der Heubtsprüch einer / darin Mose zeuget / das sein Regiment solle auffhören / vnd nicht das rechte endlich wesen / sondern ein Fürbilde vnd Furspiel sein des Reichs Christi. Vnd on allen zweiuel hat hie von Christus mit den zween Jüngern zu Emaus geredt / Luc. xxiiij. der Wonunge / vnd alles seines Geretes zeigen werde / so solt jrs machen.</span> <span class="verse"><a name="10">10</a>MAchet eine Lade von foern holtz / Drithalb ellen sol die lenge sein / anderthalb ellen die breite / vnd anderhalb ellen die höhe.</span> <span class="verse"><a name="11">11</a>Vnd solt sie mit feinem gold vberziehen / inwendig vnd auswendig / Vnd mache einen gülden Krantz oben vmbher.</span> <span class="verse"><a name="12">12</a>Vnd geus vier gülden Rincken / vnd mache sie an jre vier Ecken / also / das zween rincken seien auff einer seiten / vnd zween auff der ander seiten.</span> <span class="verse"><a name="13">13</a>Vnd mache Stangen von foern holtz / vnd vberzeuch sie mit golde /</span> <span class="verse"><a name="14">14</a>vnd steck sie in die rincken an der Laden seiten / das man sie da bey trage /</span> <span class="verse"><a name="15">15</a>Vnd sollen in den rincken bleiben / vnd nicht heraus gethan werden.</span> <span class="verse"><a name="16">16</a>Vnd solt in die Lade das Zeugnis legen / das ich dir geben werde. Exod. 37.; Exod. 40.</span> <span class="verse"><a name="17">17</a>DV solt auch einen Gnadenstuel machen von feinem golde / Drithalb ellen sol seine lenge sein / vnd anderthalb ellen seine breite.</span> <span class="verse"><a name="18">18</a>Vnd solt zween Cherubim machen von tichtem golde / zu beiden enden des Gnadenstuels /</span> <span class="verse"><a name="19">19</a>das ein Cherub sey an diesem ende / der ander an dem andern ende / Vnd also zween Cherubim seien an des Gnadenstuels enden.</span> <span class="verse"><a name="20">20</a>Vnd die Cherubim sollen jre Flügel ausbreiten oben vber her / das sie mit jren flügeln den Gnadenstuel bedecken / vnd eins jglichen Andlitz gegen dem andern stehe / Vnd jre Andlitz sollen auff den Gnadenstuel sehen.</span> <span class="verse"><a name="21">21</a>Vnd solt den Gnadenstuel oben auff die Lade thun / Vnd in die Lade das Zeugnis legen / das ich dir geben werde.</span> <span class="verse"><a name="22">22</a>Von dem Ort wil ich dir zeugenDas ist / Da bey als bey eim gewissen Zeichen vnd Zeugnis / wil ich dich wissen lassen das ich da bin gegenwertig / das ich daselbs reden werde etc. vnd mit dir reden / nemlich / von dem Gnadenstuel zwisschen den zween Cherubim / der auff der Laden des Zeugnis ist / alles was ich dir gebieten wil an die kinder Jsrael. Exod. 29.</span> <span class="verse"><a name="23">23</a>DV solt auch einen Tisch machen von foern holtz / Zwo ellen sol seine lenge sein / vnd ein elle seine breite / vnd anderthalb ellen seine höhe.</span> <span class="verse"><a name="24">24</a>Vnd solt jn vberziehen mit feinem golde / Vnd einen gülden Krantz vmb her machen /</span> <span class="verse"><a name="25">25</a>vnd eine Leisten vmb her / einer handbreit hoch / vnd einen gülden Krantz vmb die leisten her.</span> <span class="verse"><a name="26">26</a>Vnd solt vier gülden Ringe dran machen / an die vier ort an seinen vier füssen /</span> <span class="verse"><a name="27">27</a>hart vnter der leisten sollen die ringe sein / das man Stangen drein thu / vnd den Tisch trage /</span> <span class="verse"><a name="28">28</a>Vnd solt die stangen von foernholtz machen / vnd sie mit golde vberziehen / das der Tisch da mit getragen werde.</span> <span class="verse"><a name="29">29</a>Du solt auch seine Schüsseln / Becher / Kannen Schalen / aus feinem golde machen / da mit man aus vnd einschencke.</span> <span class="verse"><a name="30">30</a>Vnd solt auff den Tisch allezeit Schawbrot legen fur mir.</span> <span class="verse"><a name="31">31</a>DV solt auch einen Leuchter von feinem tichten golde machen / daran sol der schafft mit röhren / schalen / kneuffen / vnd blumen sein.</span> <span class="verse"><a name="32">32</a>Sechs röhren sollen aus dem Leuchter zun seiten ausgehen / aus jglicher seiten drey röhren /</span> <span class="verse"><a name="33">33</a>ein jgliche röhre sol drey offen schalen / kneuffe vnd blumen haben / Das sollen sein die sechs röhren aus dem Leuchter.</span> <span class="verse"><a name="34">34</a>Aber der schafft am Leuchter / sol vier offen schalen mit kneuffen vnd blumen haben /</span> <span class="verse"><a name="35">35</a>Vnd ja einen knauff vnter zwo röhren / welcher sechs aus dem Leuchter gehen.</span> <span class="verse"><a name="36">36</a>Denn beide jre kneuffe vnd röhren sollen aus jm gehen / alles ein ticht lauter gold. Exo. 37.</span> <span class="verse"><a name="37">37</a>VND solt sieben Lampen machen oben auff / das sie gegen ander leuchten /</span> <span class="verse"><a name="38">38</a>vnd Leuchtschneutzen vnd Lesschnepffe von feinem golde /</span> <span class="verse"><a name="39">39</a>aus einem Centnerdreißig pfund golds.feines golds soltu das machen / mit allem diesem Geret.</span> <span class="verse"><a name="40">40</a>Vnd sihe zu / Das du es machest nach jrem Bilde / das du auff dem Berge / gesehen hast. Ebre. 8.; Act. 7.</span> </p></div</div></div></body></html>