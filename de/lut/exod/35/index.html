<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/exod/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/exod">Exodus</a> &gt <strong>Chapter 35</strong></div><p><span class="verse"><a name="1">1</a>VND Mose versamlet die gantze Gemeine der kinder Jsrael / vnd sprach zu jnen / Das ists das der HERR geboten hat / das jr thun solt.</span> <span class="verse"><a name="2">2</a>Sechs tage solt jr erbeiten / den siebenden tag aber solt jr heilig halten / ein Sabbath der ruge des HERRN / Wer drinnen erbeit / Sol sterben.</span> <span class="verse"><a name="3">3</a>Jr solt kein Fewr anzünden am Sabbath tag / in allen ewren Wonungen. Exo. 20.; Exo. 23.; Exo. 24.</span> <span class="verse"><a name="4">4</a>VND Mose sprach zu der gantzen Gemeine der kinder Jsrael / Das ists / das der HERR geboten hat.</span> <span class="verse"><a name="5">5</a>Gebt vnter euch Hebeopffer dem HERRN / also / das das Hebeopffer des HERRN ein jglicher williglich bringe / gold / silber / ertz /</span> <span class="verse"><a name="6">6</a>Gele seiden / scharlacken / rosinrot / weisse seiden / vnd zigenhar /</span> <span class="verse"><a name="7">7</a>Rötlich widderfell / dachsfell / vnd foern holtz /</span> <span class="verse"><a name="8">8</a>Ole zur Lampen / vnd specerey zur Salben / vnd zu gutem Reuchwerg /</span> <span class="verse"><a name="9">9</a>Onich vnd eingefasste Steine zum Leibrock / vnd zum Schiltlin. Exo. 25.</span> <span class="verse"><a name="10">10</a>VND wer vnter euch verstendig ist / der kom vnd mache / was der HERR geboten hat /</span> <span class="verse"><a name="11">11</a>nemlich / die Wonung mit jrer Hütten / vnd decken / rincken / bretter / rigel / seulen vnd füssen.</span> <span class="verse"><a name="12">12</a>Die Lade mit jren stangen / den Gnadenstuel vnd Furhang.</span> <span class="verse"><a name="13">13</a>Den Tisch mit seinen stangen / vnd alle seinem gerete / vnd die Schaubrot.</span> <span class="verse"><a name="14">14</a>Den Leuchter zu leuchten / vnd sein gerete / vnd seine Lampen / vnd das Ole zum liecht</span> <span class="verse"><a name="15">15</a>Den Reuchaltar mit seinen stangen / Die Salbe vnd specerey zum Reuchwerg / Das tuch fur der Wonunge thür.</span> <span class="verse"><a name="16">16</a>Den Brandopffersaltar mit seinem ehrne gitter / stangen vnd alle seinem gerete / Das Handfas mit seinem fusse.</span> <span class="verse"><a name="17">17</a>Den vmbhang des Vorhofs / mit seinen seulen vnd füssen / vnd das Tuch des thors am Vorhof.</span> <span class="verse"><a name="18">18</a>Die negel der Wonung vnd des Vorhofs mit jren seulen.</span> <span class="verse"><a name="19">19</a>Die Kleider des Ampts zum dienst im Heiligen / die heiligen kleider Aarons des Priesters / mit den kleidern seiner Söne zum Priesterthum.</span> <span class="verse"><a name="20">20</a>DA gieng die gantze Gemeine der kinder Jsrael aus von Mose.</span> <span class="verse"><a name="21">21</a>Vnd alle die es gerne vnd williglich gaben / kamen vnd brachten das Hebopffer dem HERRN / zum werck der Hütten des Stiffts / vnd zu alle seinem dienst / vnd zu den heiligen Kleidern.</span> <span class="verse"><a name="22">22</a>Es brachten aber beide Man vnd Weib wers williglich thet / heffte / ohrrincken / ringe vnd spangen / vnd allerley gülden gerete / Dazu bracht jederman gold zur Webe Heben / Weben. Diese zwey wort / Heben vnd Weben / müssen wir lernen brauchen vnd verstehen / Denn ein Opffer oder gabe zu Gottesdienst / heisst darumb ein Hebe oder Hebeopffer / das man es dem HERRN stracke empor hub. Webe aber heisst es / das mans hin vnd her zoch in vier örter / gegen morgen / abend / mittag / vnd mitternacht. dem HERRN.</span> <span class="verse"><a name="23">23</a>Vnd wer bey jm fand gele seiden / scharlacken / rosinrot / weisse seiden / zigenhar / rötlicht widderfell / vnd dachsfell / der bracht es.</span> <span class="verse"><a name="24">24</a>Vnd wer silber vnd ertz hub / der brachts zur Hebe dem HERRN / Vnd wer foern holtz bey jm fand / der brachts zu allerley werck des Gottesdiensts.</span> <span class="verse"><a name="25">25</a>VNd welche verstendige Weiber waren / die wirckten mit jren henden vnd brachten jr werck von geler seiden / scharlacken / rosinrot / vnd weisser seiden /</span> <span class="verse"><a name="26">26</a>vnd welche Weiber solche erbeit kundten / vnd willig dazu waren / die wirckten zigenhar.</span> <span class="verse"><a name="27">27</a>Die Fürsten aber brachten Onych / vnd eingefasste Steine zum Leibrock vnd zum Schiltlin /</span> <span class="verse"><a name="28">28</a>Vnd Specerey vnd Ole zun Liechtern vnd zur Salbe / vnd zu gutem Reuchwerg.</span> <span class="verse"><a name="29">29</a>Also brachten die kinder Jsrael williglich / beide Man vnd Weib / zu allerley werck / das der HERR geboten hatte durch Mose / das mans machen solt.</span> <span class="verse"><a name="30">30</a>VND Mose sprach zu den kindern Jsrael / Sehet / der HERR hat mit namen beruffen den Bezaleel / den son Vri / des sons Hur / vom stam Juda /</span> <span class="verse"><a name="31">31</a>vnd hat jn erfüllet mit dem geist Gottes / das er weise / verstendig / geschickt sey zu allerley Werck /</span> <span class="verse"><a name="32">32</a>künstlich zu erbeiten am gold / silber vnd ertz /</span> <span class="verse"><a name="33">33</a>eddelstein schneiten vnd einsetzen / holtz zimmern / zu machen allerley künstlich erbeit.</span> <span class="verse"><a name="34">34</a>Vnd hat jm sein hertz vnterweiset / sampt Ahaliab dem son Ahisamach vom stam Dan.</span> <span class="verse"><a name="35">35</a>Er hat jr hertz mit weisheit erfüllet / zu machen allerley werck zu schneiten / wircken vnd zu sticken / mit geler seiden / scharlacken / rosinrot / vnd weisser seiden / vnd mit weben / das sie machen allerley werck / vnd künstliche erbeit erfinden. Exo. 31.</span> </p></div</div></div></body></html>