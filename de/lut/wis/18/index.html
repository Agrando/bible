<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/wis/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/wis">Wisdom</a> &gt <strong>Chapter 18</strong></div><p><span class="verse"><a name="1">1</a>ABer deine Heiligen hatten ein gros Liecht / Vnd die Feinde höreten jre stim wol / Aber sahen jre gestalt nicht.</span> <span class="verse"><a name="2">2</a>Vnd lobten es / das sie nicht der gleichen lidden / Vnd danckten / das die / so von jnen zuuor beleidigt waren / sich nicht an jnen recheten / vnd wündscheten / das sie ja ferne von jnen blieben.</span> <span class="verse"><a name="3">3</a>Da gegen gabestu diesen eine fewrige Seule / die jnen den vnbekandten Weg weiset / vnd liessest sie die Sonne nicht verseeren auff der herrlichen Reise. Exo. 13.</span> <span class="verse"><a name="4">4</a>DEnn jene warens auch werd / das sie des Liechts beraubt / vnd im finsternis / als im Kercker / gefangen legen / so deine Kinder gefangen hielten / Durch welche das vnuergenglich Liecht des gesetzes der Welt gegeben solt werden.</span> <span class="verse"><a name="5">5</a>Vnd als sie gedachten / der heiligen Kinder zu tödten (EinesDas ist / Moses / Exo. 2aber der selbigen / so weggeworffen / vnd jnen zur straffe erhalten ward) namstu jnen Kinder mit hauffen weg / vnd verderbetest sie auff ein mal in mechtigem Wasser.</span> <span class="verse"><a name="6">6</a>ZWar die selbige Nacht / war vnsern Vetern zuuor kund worden / Auff das sie gewis weren / vnd sich freweten der Verheissung / daran sie gleubten.</span> <span class="verse"><a name="7">7</a>Vnd dein Volck wartet also auff das heil der Gerechten / vnd auff das verderben der Feinde.</span> <span class="verse"><a name="8">8</a>Denn eben da du die Widerwertigen plagtest / Machestu vns / so du zu dir föddertest / herrlich.</span> <span class="verse"><a name="9">9</a>Vnd als die heiligen Kinder der fromen dir opfferten im verborgenExo. 12 Das Osterlamb opfferten sie vnter sich allein / on die Egypter.  / vnd handelten / das göttliche Gesetze eintrechtig / Namen sie es an / als die Heiligen / beide guts vnd böses mit einander zu leiden / vnd die Veter sungen vorher den Lobesang.</span> <span class="verse"><a name="10">10</a>DA gegen aber erschallet der Feinde gar vngleich geschrey / vnd kleglich weinen höret man hin vnd wider vber Kinder.</span> <span class="verse"><a name="11">11</a>Denn es gieng gleiche rache / beide vber Herr vnd Knechte / vnd der König muste eben / das der gemein Man / leiden.</span> <span class="verse"><a name="12">12</a>Vnd sie hatten alle auff einen hauffen vnzeliche Todten / einerley todes gestorben / das der Lebendigen nicht gnug waren / sie zubegraben / Denn in einer stunde war dahin / was jr edelste Geburt war.</span> <span class="verse"><a name="13">13</a>Vnd da sie zuuor nichts gleuben wolten / durch die Zeuberer verhindert / Musten sie / da die Erstengeburt alle erwürget wurden / bekennen / das dis volck Gottes kinder weren. Exo. 12.</span> <span class="verse"><a name="14">14</a>DEnn da alles still war vnd ruget / vnd eben recht Mitternacht war /</span> <span class="verse"><a name="15">15</a>fuhr dein allmechtiges Wort herab vom Himel aus königlichem Thron / als ein hefftiger Kriegsman / mitten in das Land so verderbet werden solt /</span> <span class="verse"><a name="16">16</a>nemlich / das scharpffe Schwert / das ein ernstlich Gebot bracht / stund vnd machts allenthalben voller Todten / Vnd wiewol es auff Erden stund / rüret es doch bis in Himel.</span> <span class="verse"><a name="17">17</a>Da erschrecket sie blötzlich das Gesicht grewlicher Trewme / vnd vnuersehens kamen furcht vber sie.</span> <span class="verse"><a name="18">18</a>Vnd lag einer hie / der ander da / halbtod / das man wol an jnen sehen kund / aus was vrsachen er so stürbe.</span> <span class="verse"><a name="19">19</a>Denn die Trewme / so sie erschrecket hatten / zeigtens an / auff das sie nicht verdörben vnwissend / warumb sie so vbel geplagt weren.</span> <span class="verse"><a name="20">20</a>ES traff aber da zumal auch die Gerechten des todes anfechtung / vnd geschach in der wüsten ein RissNum. 21 Das Fewr im Volck. vnter der menge / Aber der zorn weret nicht lange.</span> <span class="verse"><a name="21">21</a>Denn eilend kam der vnstreffliche Man / der fur sie streit / vnd füret die waffen seines Ampts / nemlich / das Gebet vnd Versünung mit dem Reuchwerg / vnd widerstund dem zorn / vnd schaffet dem jamer ein ende / Damit beweiset er / das er dein Diener were.</span> <span class="verse"><a name="22">22</a>Er vberwand aber das schreckliche wesen / nicht mit leiblicher macht / noch mit waffen krafft / Sondern mit dem Wort warff er vnter sich den Plager / da er erzelet den Eid vnd Bund den Vetern verheissen.</span> <span class="verse"><a name="23">23</a>Denn da jtzt die Todten mit hauffen vbernander fielen / stund er im mittel vnd steuret dem zorn / vnd weret jm den weg zu den Lebendigen.</span> <span class="verse"><a name="24">24</a>Denn in seinem langen Rocke war der gantze schmuckDie Priestliche schöne Kleider. / vnd der Veter ehreDie zwelff namen der zwelff Stemme Jsrael.  / in die vier riege der Steine gegraben / vnd deine herrlikeit an dem Hut seines heubts.</span> <span class="verse"><a name="25">25</a>Solchen stücken muste der verderber weichen / vnd solche muste er fürchten / Denn es war daran gnug / das allein ein versuchung des zorns were. Exo. 28.</span> </p></div</div></div></body></html>