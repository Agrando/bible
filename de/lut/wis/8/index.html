<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/wis/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/wis">Wisdom</a> &gt <strong>Chapter 8</strong></div><p><span class="verse"><a name="1">1</a>Alle Welt kennet diese ding des mehrer teil. Aber allein die Gleubigen wissen / das sie Gottes Crea tur / vnd durchs wort vnd Gottes Weisheit / geschaffen sind.</span> <span class="verse"><a name="2">2</a>DJe selbige hab ich geliebt / vnd gesucht von meiner Jugent auff / vnd gedacht mir sie zur Braut nemen / Denn ich hab jre Schöne lieb gewonnen.</span> <span class="verse"><a name="3">3</a>Sie ist herrlichs adels / Denn jr wesen ist bey Gott / vnd der HERR aller ding hat sie lieb.</span> <span class="verse"><a name="4">4</a>Sie ist der heimlicher Rat im erkentnis Gottes / vnd ein Angeber seiner werck.</span> <span class="verse"><a name="5">5</a>Jst Reichthum ein köstlich ding im Leben? Was ist reicher denn die Weisheit / die alles schafft?</span> <span class="verse"><a name="6">6</a>Thuts aber Klugheit? Wer ist vnter allen ein künstlicher Meister / denn sie?</span> <span class="verse"><a name="7">7</a>Hat aber jemand Gerechtigkeit lieb? Jr erbeit ist eitel tugend / Denn sie leret zucht / klugheit / gerechtigkeit vnd sterckeDas ist / manlich / mütig / getrost vnd freidig sein.  / welche das aller nützest sind im Menschen leben.</span> <span class="verse"><a name="8">8</a>Begert einer viel dings zu wissen / so kan sie erratten / beide / was vergangen vnd zukünfftig ist / Sie verstehet sich auff verdeckte wort / vnd weis die Retzel auffzulösen. Zeichen vnd Wunder weis sie zuuor / vnd wie es zun zeiten vnd stunden ergehen sol.</span> <span class="verse"><a name="9">9</a>JCH habs beschlossen / mir sie zum Gespielen zu nemen / Denn ich weis / das sie mir ein guter Ratgeber sein wird / vnd ein Tröster in sorgen vnd trawrigkeit.</span> <span class="verse"><a name="10">10</a>Ein Jüngling hat durch die selbigen herrligkeit bey dem volck / vnd ehre bey den Alten.</span> <span class="verse"><a name="11">11</a>Jch werde scharff erfunden werden im Gericht / vnd bey den Gewaltigen wird man sich mein verwundern.</span> <span class="verse"><a name="12">12</a>Wenn ich schweige / werden sie auff mich harren / Wenn ich rede / werden sie auffmercken / Wenn ich fort rede / werden sie die hende auff jren mund legen.</span> <span class="verse"><a name="13">13</a>Jch werde ein vnsterblichen Namen durch sie bekomen / vnd ein ewiges Gedechtnis bey meinen Nachkomen lassen.</span> <span class="verse"><a name="14">14</a>Jch werde Leute regiren / vnd Heiden werden mir vnterthan sein.</span> <span class="verse"><a name="15">15</a>Grausame Tyrannen werden sich fürchten / wenn sie mich hören / vnd bey dem Volck werde ich gütig erfunden / vnd im krieg ein Helt. Bleib ich aber daheim / so hab ich mein Ruge an jr /</span> <span class="verse"><a name="16">16</a>Denn es ist kein verdrus / mit jr vmbzugehen / noch vnlust vmb sie zu sein / sondern lust vnd freude.</span> <span class="verse"><a name="17">17</a>Solchs bedacht ich bey mir / vnd nam es zu hertzen / Denn welche jre Verwandten sind / haben ewiges wesen /</span> <span class="verse"><a name="18">18</a>Vnd welche jre Freunde sind / haben reine wollust. Vnd kompt vnendlicher Reichthum durch die erbeitDas ist durch jre lere vnd rat. jrer hende / vnd klugheit durch jr geselschafft vnd gesprech / Vnd ein guter Rhum / durch jr gemeinschafft vnd rede / Jch bin vmbher gangen zu suchen / das ich sie zu mir brecht.</span> <span class="verse"><a name="19">19</a>DEnn ich was ein Kind guter art / vnd habe bekomen ein feine Seele.</span> <span class="verse"><a name="20">20</a>Da ich aber wol erzogen war / wuchs ich zu einem vnbefleckten Leibe.</span> <span class="verse"><a name="21">21</a>Da ich aber erfuhr / das ich nicht anders kundte züchtig sein / es gebe mir denn Gott (Vnd dasselbige war auch klugheit / erkennen / wes solche gnade ist) Trat ich zum HERRN / vnd bat jn / vnd sprach von gantzem meinem hertzen.</span> </p></div</div></div></body></html>