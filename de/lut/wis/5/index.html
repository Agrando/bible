<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/wis/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/wis">Wisdom</a> &gt <strong>Chapter 5</strong></div><p><span class="verse"><a name="1">1</a>ALS denn wir der Gerechte stehen mit grosser Freidigkeit wider die / so jn geengstet haben / vnd so seine ErbeitSeine Lere vnd sein Thun. verworffen haben.</span> <span class="verse"><a name="2">2</a>Wenn die selbigen denn solchs sehen / werden sie grausam erschrecken / fur solcher Seligkeit / der sie sich nicht versehen hetten /</span> <span class="verse"><a name="3">3</a>Vnd werden vnternander reden mit rewe / vnd fur angst des geists seufftzen. Das ist der / welchen wir etwa fur ein Spott hatten / vnd fur ein hönisch Beyspiel.</span> <span class="verse"><a name="4">4</a>Wir Narren / hielten sein Leben fur vnsinnig / vnd sein Ende fur ein schande /</span> <span class="verse"><a name="5">5</a>Wie ist er nu gezelet vnter die kinder Gottes / vnd sein Erbe ist vnter den Heiligen?</span> <span class="verse"><a name="6">6</a>DARumb so haben wir des rechten weges gefeilet / vnd das Liecht der Gerechtigkeit hat vns nicht geschienen / vnd die Sonne ist vns nicht auffgangen.</span> <span class="verse"><a name="7">7</a>Wir haben eitel vnrechte vnd schedliche wege gegangen / vnd haben gewandelt wüste vnwege / Aber des HERRN weg haben wir nicht gewust.</span> <span class="verse"><a name="8">8</a>Was hilfft vns nu der Pracht? Was bringt vns nu der Reichthum sampt dem hohmut?</span> <span class="verse"><a name="9">9</a>Es ist alles dahin gefaren / wie ein Schatte / vnd wie ein Geschrey das fur vber feret /</span> <span class="verse"><a name="10">10</a>Wie ein Schiff auff den Wasserwogen dahin leufft / welches man so es fur vber ist / keine spür finden kan / noch desselbigen ban in der flut.</span> <span class="verse"><a name="11">11</a>Oder wie ein Vogel der durch die Lufft fleuget / da man seines weges keine spüre finden kan / Denn er regt vnd schlegt in die leichte lufft / treibt vnd zuteilet sie mit seinen schwebenden Flügeln / vnd darnach findet man kein zeichen solchs fluges darinnen.</span> <span class="verse"><a name="12">12</a>Oder als wenn ein Pfeil abgeschossen wird zum Ziel / da die zuteilete lufft bald wider zusamen felt / das man seinen flug da durch nicht spüren kan.</span> <span class="verse"><a name="13">13</a>ALso auch wir / nach dem wir geboren sind gewesen / haben wir ein Ende genomen /</span> <span class="verse"><a name="14">14</a>vnd haben kein zeichen der tugend beweiset / Aber in vnser bosheit sind wir verzeret.</span> <span class="verse"><a name="15">15</a>Denn des Gottlosen hoffnung / ist wie ein staub vom winde verstrewet / Vnd wie ein dünner Reiffe von eim sturm vertrieben / Vnd wie ein Rauch vom winde verwebd / Vnd wie man eines vergisset / der nur einen tag Gast gewesen ist.</span> <span class="verse"><a name="16">16</a>ABer die Gerechten werden ewiglich leben / vnd der HERR ist jr LohnJr gut vnd reichthum. / vnd der Höhest sorget fur sie.</span> <span class="verse"><a name="17">17</a>Darumb werden sie empfahen ein herrlichs Reich / vnd eine schöne Krone / von der Hand des HERRN. Denn er wird sie mit seiner Rechten beschirmen / vnd mit seinem Arm verteidigen.</span> <span class="verse"><a name="18">18</a>Er wird seinen Eiuer nemen zum Harnisch / vnd wird die Creatur rüsten zur rach vber die Feinde.</span> <span class="verse"><a name="19">19</a>Er wird gerechtigkeit anziehen zum Krebs / vnd wird das ernste Gericht auffsetzen zum Helm.</span> <span class="verse"><a name="20">20</a>Er wird Heiligkeit nemen zum vnüberwindlichem Schilde /</span> <span class="verse"><a name="21">21</a>Er wird den strengen zorn wetzen zum schwert / Vnd die welt wird mit jm zum streit ausziehen ziehen wider die Vnweisen.</span> <span class="verse"><a name="22">22</a>Die geschos der Blitzen / werden gleich zutreffen / vnd werden aus den Wolcken / als von einem hartgespannen Bogen / faren zum Ziel.</span> <span class="verse"><a name="23">23</a>Vnd wird dicker hagel fallen / aus dem zorn der Donnerschlege / So wird auch des Meers wasser wider sie wüten / vnd die Ströme werden sich mit einander hefftig ergiessen.</span> <span class="verse"><a name="24">24</a>Vnd wird auch ein starcker wind sich wider sie legen / vnd wird sie wie wirbel zustrewen.</span> </p></div</div></div></body></html>