<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/wis/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/wis">Wisdom</a> &gt <strong>Chapter 17</strong></div><p><span class="verse"><a name="1">1</a>GRos vnd vnsagelich sind deine Gerichte / HERR / Darumb feilenDas ist / jr anschlege wider die Gerechten gehen zu rücke / Psal. 86 Deine Feinde feilen. auch die törichten Leute.</span> <span class="verse"><a name="2">2</a>Denn da sie meineten das heilige Volck zu vnterdrücken / wurden sie / als die Vngerechten / der finsternis Gebundene / vnd der langen nacht Gefangene / vnd als die Flüchtigen / lagen sie vnter den Dechern verschlossen fur der ewigen Weisheit.</span> <span class="verse"><a name="3">3</a>Vnd da sie meineten / jre sünde solten verborgen / vnd vnter einem blinden Deckel vergessen sein / wurden sie grausamlich zurstrewet / vnd durch Gespenste erschreckt.</span> <span class="verse"><a name="4">4</a>Denn auch der Winckel / darin sie waren / kundte sie nicht on furcht bewaren / Da war gedöne vmb sie her / das sie erschreckt / vnd scheusliche Laruen erschienen / dauon sie sicht entsatzten.</span> <span class="verse"><a name="5">5</a>Vnd das Fewr vermocht mit keiner macht jnen zu leuchten / noch die hellen flammen der Sterne / kundten die elende Nacht liecht machen.</span> <span class="verse"><a name="6">6</a>Es erschein jnen aber wol ein selb brennend fewr / voller erschrecknis / Da erschracken sie fur solchem Gespenste / das doch nichts war / vnd dachten / es were noch ein ergers dahinden / denn das sie sahen.</span> <span class="verse"><a name="7">7</a>DAs gauckelwerck der schwartzen kunstExo. 9 Hatten die Zeuberer auch die Drüse / wie ander Leute.  / lag auch darnider / vnd das rhümen von jrer kunst ward zum spot.</span> <span class="verse"><a name="8">8</a>Denn die sich vnterwunden die furcht vnd schrecknis von den krancken Seelen zu treiben / wurden selbs kranck / das man auch jrer furcht spottet.</span> <span class="verse"><a name="9">9</a>Vnd wenn sie schon keins solcher schrecknis hette erschreckt / So hetten sie doch mocht fur furcht vergehen / Da die Thier vnter sie furen / vnd die Schlangen mit hauffen so zisscheten / Das sie auch in die lufft / welcher sie doch nicht entberen kundten / nicht gern sahen.</span> <span class="verse"><a name="10">10</a>Denn das einer so verzagt ist / das macht seine eigen bosheit / die jn vberzeugt vnd verdampt /</span> <span class="verse"><a name="11">11</a>Vnd ein erschrocken Gewissen / versihet sich jmerdar des ergesten.</span> <span class="verse"><a name="12">12</a>Denn furcht kompt daher / das einer sich nicht trawet zuuerantworten / noch keine hülffeConscientia mille testes. weis.</span> <span class="verse"><a name="13">13</a>Wo aber wenig trost im hertzen ist / Da macht dasselbige verzagen benger / denn die plage selbs. Exo. 9.</span> <span class="verse"><a name="14">14</a>DJe aber / so zu gleich die selbigen nacht schlieffen (welche ein grewliche vnd ein rechte Nacht / vnd aus der grewlichen Hellen winckel komen war)</span> <span class="verse"><a name="15">15</a>wurden etliche durch grausame Gespenste vmbgetrieben / Etliche aber fielen dahin / das sie sich des Lebens erwegeten. Denn es kam vber sie eine plötzliche vnd vnuersehene Furcht /</span> <span class="verse"><a name="16">16</a>das gleich / wo einer war / der drin ergriffen ward / der war gleich / wie im Kercker verschlossen / on eisen verwaret /</span> <span class="verse"><a name="17">17</a>er were ein Ackerman / oder Hirte / oder ein Erbeiter in der wüsten / Sondern er müste / als vbereilet / solche vnmeidliche not tragen.</span> <span class="verse"><a name="18">18</a>Denn sie waren alle zu gleich mit einerley Keten der finsternis gefangen. Exo. 10.</span> <span class="verse"><a name="19">19</a>WO etwa ein Wind hauchet / oder die Vögel süsse sungen vnter den dicken zweigen / oder das Wasser mit vollem lauff rauschet / oder die Steine mit starckem poltern fielen / oder die springenden Thier / die sie nicht sehen kundten / lieffen / oder die grausamen wilden Thier heuleten / oder der widerhall / aus den holen Bergen schallet / So erschreckt es sie vnd machte sie verzagt.</span> <span class="verse"><a name="20">20</a>Die gantze Welt hatte ein helles</span> <span class="verse"><a name="21">21</a>Allein vber diesen stund ein tieffe Nacht / welche war ein bilde des Finsternis / das vber sie komen solte / Aber sie waren jnen selbs schwerer / denn die finsternis.</span> </p></div</div></div></body></html>