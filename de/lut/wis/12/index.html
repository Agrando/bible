<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/wis/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/wis">Wisdom</a> &gt <strong>Chapter 12</strong></div><p><span class="verse"><a name="1">1</a>Vnd dein vnuergenglicher Geist ist in allen.</span> <span class="verse"><a name="2">2</a>DArumb straffestu seuberlich die / so da fallen / Vnd erinnerst sie mit zucht / woran sie sündigen / Auff das sie von der Bosheit los werden / vnd an dich HERR / gleuben.</span> <span class="verse"><a name="3">3</a>Denn da du feind warest den vorigen Einwonern deines heiligen Landes /</span> <span class="verse"><a name="4">4</a>darumb / das sie feindselige werck begiengen / mit zaubern /</span> <span class="verse"><a name="5">5</a>Vnd woltest durch vnser Veter hende vertilgen die vngöttlichen Opfferer / vnd vnbarmhertzige Mörder jrer SöneDie Cananiter die jre Kinder opfferten. Psal. 78  /</span> <span class="verse"><a name="6">6</a>die da Menschen fleisch frassen / vnd grewlich Blut soffen / da mit sie dir Gottesdienst erzeigen wolten / Vnd die / so Eltern waren / erwürgeten die Seelen / so keine hülffe hatten /</span> <span class="verse"><a name="7">7</a>Auff das das Land so vor vnter allen das Edelste war / eine wirdige Wonung würde der kinder Gottes.</span> <span class="verse"><a name="8">8</a>Dennoch verschonestu der selbigen / als Menschen / vnd sandtest fur dir her deine Vordraber / nemlich / dein Heer / die Hornissen / Auff das sie die selbigen mit der weile vmbbrechten.</span> <span class="verse"><a name="9">9</a>ES war dir zwar nicht vnmüglich / die Gottlosen im streit den Gerechten zu vnterwerffen / oder durch grausame Thier / oder sonst etwa mit eim harten wort / all zu gleich zuschmettern /</span> <span class="verse"><a name="10">10</a>Aber du richtetest sie mit der weile / vnd liessest jnen raum zur Busse / Wiewol dir nicht vnbewust war / das sie böser Art waren / vnd jr bosheit jnen angeborn / vnd das sie jr gedancken nimer mehr endern würden.</span> <span class="verse"><a name="11">11</a>Denn sie waren ein verflucht Samen von anfang / So dürfftestu auch niemand schewen / ob du jnen vergebest / woran sie gesündigt hatten.</span> <span class="verse"><a name="12">12</a>Denn wer wil zu dir sagen / Was thustu? Oder wer wil deinem Gericht widerstehen? Oder wer wil dich schüldigen vmb die vertilgeten Heiden / welche du geschaffen hast? Oder wer wil sich zum Recher wider dich setzen / vmb der vngerechten Menschen willen?</span> <span class="verse"><a name="13">13</a>Denn es ist ausser dir kein Gott / der du sorgest fur alle / Auff das du beweisest / wie du nicht vnrecht richtest.</span> <span class="verse"><a name="14">14</a>Denn es kan dir weder Könige noch TyrannenSihe / wie er alle wort lencket vnd zeucht / wider die Tyrannen / sie zu schrecken. vnter Augen tretten fur die / so du straffest.</span> <span class="verse"><a name="15">15</a>WEil du denn Gerecht bist / so regierestu alle ding recht / vnd achtests deiner Maiestet nicht gemesWie die Tyrannen sich düncken lassen / als müssten sie jrer macht brauchen / andern zu schaden vnd pochen etc. jemand zu verdamnen / der die straffe nicht verdienet hat.</span> <span class="verse"><a name="16">16</a>Denn deine stercke ist eine herrschafft der gerechtigkeit / Vnd weil du vber alle herrschest / so verschonestu auch aller.</span> <span class="verse"><a name="17">17</a>Denn du hast deine stercke beweiset / an denen / so nicht gleubeten / das du so gar mechtig werest / Vnd hast dich erzeiget an denen / die sich keckDas ist / An den Egyptern im Rotenmeer. wusten.</span> <span class="verse"><a name="18">18</a>Aber du gewaltiger Herrscher / richtest mit lindigkeit / vnd regierest vns mit viel verschonen / Denn du vermagst alles was du wilt.</span> <span class="verse"><a name="19">19</a>DEin Volck aber lerestu durch solche werck / Das man from vnd gütig sein sol / Vnd deinen Kindern gibstu damit zu verstehen / sie sollen guter hoffnung sein / Das du wöllest Busse fur die sünde annemen.</span> <span class="verse"><a name="20">20</a>Denn so du die Feinde deiner Kinder vnd die des Todes schüldig waren / mit solchem verzug vnd schonen gestrafft hast / vnd gabst jnen zeit vnd raum / damit sie kundten von jrer bosheit lassen /</span> <span class="verse"><a name="21">21</a>Wie viel mit grösserm bedacht richtestu deine Kinder / mit welcher Veter du hast Eid vnd Bund viel guter verheissungen auffgericht.</span> <span class="verse"><a name="22">22</a>Darumb wie offt du vnser Feinde plagest / thustu solches vns zur zucht / das wir deiner Güte vleis warnemen / Ob wir gerichtet würden / das wir doch auff deine Barmhertzigkeit trawen sollen.</span> <span class="verse"><a name="23">23</a>DAher du auch die VngerechtenDie Egypter / so die Thier anbetten / welche die Jüden jre Feinde verachten.  / so ein vnuerstendig Leben füreten mit jren eigen Grewelen queletest.</span> <span class="verse"><a name="24">24</a>Denn sie waren so gar ferne in den jrthum geraten / das sie auch die Thiere / so bey jren Feinden / verachtet waren / fur Götter hielten / gleich wie die vnuerstendigen Kinder betrogen.</span> <span class="verse"><a name="25">25</a>Darumb hastu auch ein spötliche straffeSpötliche Plage war die / das sie durch Thier geplagt wurden / welche doch jre Götter waren / vnd jnen helffen solten. vnter sie / als vnter vnuerstendige Kinder / geschickt.</span> <span class="verse"><a name="26">26</a>Da sie aber solche spötliche vermanung nicht bewegt / empfunden sie die ernste Gottes straffe.</span> <span class="verse"><a name="27">27</a>Denn sie wurden eben da durch gequelet / das sie fur Götter hielten / Welchs sie gar vbel verdros / da sie den sahen / den sie vorhin nicht wolten kennen / vnd musten jn fur einen Gott bekennen / Darumb zu letzt die verdamnis auch vber sie kam.</span> </p></div</div></div></body></html>