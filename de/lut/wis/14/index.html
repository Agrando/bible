<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/wis/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/wis">Wisdom</a> &gt <strong>Chapter 14</strong></div><p><span class="verse"><a name="1">1</a>DEs gleichen thut / der da schiffen wil / vnd durch wilde Fluten zufaren gedencket / vnd rüffet an / viel ein feuler Holtz / denn das Schiff ist / darauff er feret.</span> <span class="verse"><a name="2">2</a>Denn dasselbige ist erfunden / Narung zu suchen / vnd der Meister hats mit kunst zubereit.</span> <span class="verse"><a name="3">3</a>Aber deine fursichtigkeit / o Vater / regieret es / Denn du auch im Meer wege gibst / vnd mitten vnter den wellen sichern laufft /</span> <span class="verse"><a name="4">4</a>Damit du beweisest / wie du an allen Enden helffen kanst / ob auch gleich / jemand on Schiff ins Meer sich gebe.</span> <span class="verse"><a name="5">5</a>Doch weil du nicht wilt / das ledig lige / was du durch deine Weisheit / geschaffen hast / geschichts / das die Menschen jr Leben auch so geringem Holtz vertrawen / vnd behalten werden im Schiff / damit sie durch die Meerwellen faren. Jona. 2.</span> <span class="verse"><a name="6">6</a>DEnn auch vor alters / da die hohmütigen Risen vmbbracht wurden / Flohen die / an welcher Hoffnung bleib die Welt zu mehren / in ein Schiff / welchs deine Hand regierte / vnd liessen also der welt Samen hinder sich.</span> <span class="verse"><a name="7">7</a>Denn solch holtz ist segens wol werd / damit man recht handelt.</span> <span class="verse"><a name="8">8</a>Aber des fluchs werd ist / das / so mit henden geschnitzt wird / so wol als der / der es schnitzet / Dieser darumb / das ers machet / Jenes darumb / das es Gott genennet wird / So es doch ein vergenglich ding ist.</span> <span class="verse"><a name="9">9</a>Denn Gott ist beiden gleich feind / dem Gottlosen / vnd seinem gottlosen Gescheffte /</span> <span class="verse"><a name="10">10</a>Vnd wird das werck / sampt dem Meister gequelet werden. Gen. 8.</span> <span class="verse"><a name="11">11</a>DARumb werden auch die Götzen der Heiden heimgesucht / Denn sie sind aus der Creatur Gottes / zum Grewel vnd zum Ergernis der Menschen seele / vnd zum stricke den Vnuerstendigen / worden.</span> <span class="verse"><a name="12">12</a>Denn Götzen auffrichten / ist die höchste Hurerey / vnd die selbigen erdencken / ist ein schedlich Exempel im leben.</span> <span class="verse"><a name="13">13</a>VON anfang sind sie nicht gewesen / werden auch nicht ewig bleiben /</span> <span class="verse"><a name="14">14</a>Sondern durch eitel ehre der Menschen sind sie in die Welt komen / vnd darumb erdacht / das die Menschen eins kurtzen Lebens sind.</span> <span class="verse"><a name="15">15</a>Denn ein Vater / so er vber seinen Son / der jm allzu frue dahin genomen ward / leid vnd schmertzen trug / Lies er ein Bilde machen / vnd fieng an / den / so ein tod Mensch war / nu fur Gott zu halten / vnd stifftet fur die seinen ein Gottesdienst vnd Opffer.</span> <span class="verse"><a name="16">16</a>Darnach mit der zeit / ward solche Gottlose weise fur ein Recht gehalten / Das man auch muste Bilder ehren aus der Tyrannen gebot.</span> <span class="verse"><a name="17">17</a>DEsselbigen gleichen / welche die Leute nicht kundten vnter augen ehren / darumb das sie zu ferne woneten / Liessen sie aus ferne Landen das angesicht abmalen / vnd machten ein löblich Bilde des herrlichen Königes / Auff das sie mit vleis heuchlen möchten dem abwesenden / als dem gegenwertigen.</span> <span class="verse"><a name="18">18</a>So treib auch der Künstler ehrgeitzigkeit / die Vnuerstendigen zu stercken solchen Gottesdienst /</span> <span class="verse"><a name="19">19</a>Denn welcher dem Fürsten wolt wol dienen / der machte das Bilde mit aller Kunst auffs feinest.</span> <span class="verse"><a name="20">20</a>Der Hauffe aber / so durch solch fein Gemechte gereitzt ward / fieng an / den fur einen Gott zu halten / welcher kurtz zuuor fur ein Mensch geehret war.</span> <span class="verse"><a name="21">21</a>Aus solchem kam der betrug in die Welt / wenn den Leuten etwas angelegen war / oder wolten den Tyrannen hofieren / gaben sie den Steinen vnd Holtz solchen namen / der doch der selbigen nicht gebürt.</span> <span class="verse"><a name="22">22</a>DARnach liessen sie sich nicht dran benügen / das sie in Gottes erkentnis jrreten / Sondern ob sie gleich in eim wüsten wilden wesen der Vnweisheit lebeten / nenneten sie doch solchen krieg vnd vbel friede.</span> <span class="verse"><a name="23">23</a>Denn entweder sie würgen jre Kinder zum Opffer / oder pflegen Gottesdienst / der nicht zu sagen ist / oder halten wütige Fresserey / nach vngewönlicher weise /</span> <span class="verse"><a name="24">24</a>vnd haben förder weder reinen wandel noch Ehe / Sondern einer erwürget den andern mit list / oder beleidigt jn mit Ehebruch /</span> <span class="verse"><a name="25">25</a>Vnd gehet bey jnen vnternander her / Blut / mord / diebstal / falsch / betrug / vntrew / pochen / meineid / vnrugeDas sie den Fromen alle vnruge vnd plage anlegen. der Fromen /</span> <span class="verse"><a name="26">26</a>vndanck / der jungen Hertzen ergernis / stummen Sünden / blutschanden / Ehebruch / vnzucht.</span> <span class="verse"><a name="27">27</a>Denn den schendlichen Götzen dienen ist alles bösen anfang / vrsach vnd ende. Deut. 18; Jere. 7; Jere. 19.</span> <span class="verse"><a name="28">28</a>HAlten sie Feiertage / so thun sie / als weren sie wütend / Weissagen sie / so ists eitel Lügen / Sie leben nicht recht / schweren leichtfertig falschen Eid.</span> <span class="verse"><a name="29">29</a>Denn weil sie gleuben an die leblosen Götzen / besorgen sie sich keines schadens / wenn sie felschlich schweren.</span> <span class="verse"><a name="30">30</a>Doch wird aller beide Recht vber sie komen / beide des / Das sie nicht recht von Gott halten / weil sie auff die Götzen achten / Vnd des / das sie vnrecht vnd felschlich schweren / vnd achten kein Heiliges.</span> <span class="verse"><a name="31">31</a>Denn der Vngerechten bosheit nimpt ein ende / nicht nach der gewalt / die sie haben / wenn sie schweren / Sondern nach der straffe die sie verdienen mit jrem sündigen.</span> </p></div</div></div></body></html>