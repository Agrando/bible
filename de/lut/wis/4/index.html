<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/wis/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/wis">Wisdom</a> &gt <strong>Chapter 4</strong></div><p><span class="verse"><a name="1">1</a>BEsser ists keine Kinder haben / so man from ist / Denn dasselbige bringet ewiges lob / Denn es wird beide bey Gott vnd den Menschen gerhümet.</span> <span class="verse"><a name="2">2</a>Wo es ist / da nimpt man es zum Exempel an / Wers aber nicht hat / der wündschet es doch / vnd pranget in ewigem Krantz / vnd behelt den Sieg des keuschen kampffs.</span> <span class="verse"><a name="3">3</a>ABer die fruchtbar menge der Gottlosen / sind kein nütze / Vnd was aus der Hurerey gepflantzt wird / das wird nicht tieff wurtzeln / noch gewissen grund setzen.</span> <span class="verse"><a name="4">4</a>Vnd ob sie eine zeit lang an den Zweigen grunen / weil sie gar lose stehen / werden sie vom Winde bewegt / vnd vom starcken winde ausgerottet.</span> <span class="verse"><a name="5">5</a>Vnd die vnzeitigen Este werden zubrochen / vnd jr Frucht ist kein nütze / vnreiff zu essen vnd zu nichts tügend.</span> <span class="verse"><a name="6">6</a>Denn die Kinder / so aus vnehelichem Beyschlaff geborn werden / müssen zeugen von der bosheit wider die Eltern / wenn man sie fraget.</span> <span class="verse"><a name="7">7</a>ABer der Gerechte / ob er gleich zu zeitlich stirbet / ist er doch in der Ruge</span> <span class="verse"><a name="8">8</a>(Denn das Alter ist ehrlich / nicht das lange lebet / oder viel jar hat /</span> <span class="verse"><a name="9">9</a>Klugheit vnter den Menschen ist das rechte grawe Har / vnd ein vnbefleckt Leben / ist das rechte Alter)</span> <span class="verse"><a name="10">10</a>Denn er gefelt Gott wol / vnd ist jm lieb / Vnd wird weggenomen aus dem Leben / vnter den Sündern /</span> <span class="verse"><a name="11">11</a>vnd wird hingerücket / das die Bosheit seinen verstand nicht verkere / noch falsche Lere seine Seele betriege.</span> <span class="verse"><a name="12">12</a>Denn die bösen Exempel verfüren / vnd verterben eim das Gut / vnd die reitzende Lust verkeret vnschüldige Hertzen.</span> <span class="verse"><a name="13">13</a>Er ist bald volkomen worden / vnd hat viel jar erfüllet /</span> <span class="verse"><a name="14">14</a>Denn seine seele gefelt Gott / darumb eilet er mit jm aus dem bösen leben. Jsa. 57.</span> <span class="verse"><a name="15">15</a>ABer die Leute / so es sehen / achtens nicht / vnd nemens nicht zu hertzen / nemlich / Das die Heiligen Gottes in gnad vnd barmhertzigkeit sind / vnd das er ein auffsehen auff seine Auserweleten hat.</span> <span class="verse"><a name="16">16</a>Denn es verdampt der verstorben Gerechte die lebendigen Gottlosen / vnd ein Junger / der bald volkomen wird / das lange Leben des Vngerechten.</span> <span class="verse"><a name="17">17</a>Sie sehen wol des Weisen ende / Aber sie mercken nicht / was der HERR vber jm bedenckt / vnd warumb er jn bewaret.</span> <span class="verse"><a name="18">18</a>Sie sehens wol / vnd achtens nichts / Denn der HERR verlachet sie / vnd werden darnach schendlich fallen / vnd eine schmach sein vnter den Todten ewiglich.</span> <span class="verse"><a name="19">19</a>Vnd er wird sie vnuersehens hernider stürtzen / vnd wird sie aus dem grund reissen / das sie gar zu boden gehen.</span> <span class="verse"><a name="20">20</a>Vnd sie werden in engsten sein / Vnd jr gedechtnis wird verloren sein. Sie werden aber komen verzagt mit dem Gewissen jrer sünden / Vnd jre eigen sünden werden sie vnter augen schelten.</span> </p></div</div></div></body></html>