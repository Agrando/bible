<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/wis/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/wis">Wisdom</a> &gt <strong>Chapter 7</strong></div><p><span class="verse"><a name="1">1</a>JCH bin auch ein sterblicher Mensch / gleich wie die andern / geboren vom Geschlechte des ersten geschaffenen Menschen /</span> <span class="verse"><a name="2">2</a>vnd bin ein Fleisch gebildet / zehen mond lang im Blut / zusamen gerunnen / aus Mans samen durch lust / im beyschlaffen.</span> <span class="verse"><a name="3">3</a>Vnd habe auch / da ich geborn war / Odem geholet / aus der gemeinen Lufft / vnd bin auch gefallen auffs Erdreich / das vns alle gleich tregt / Vnd weinen ist auch gleich wie der andern / mein erste stim gewest /</span> <span class="verse"><a name="4">4</a>vnd bin in den Windeln aufferzogen mit sorgen</span> <span class="verse"><a name="5">5</a>(Denn es hat kein König einen andern anfang seiner Geburt)</span> <span class="verse"><a name="6">6</a>Sondern sie haben alle einerley eingang in das Leben / vnd gleichen ausgang.</span> <span class="verse"><a name="7">7</a>DARumb so bat ich / vnd ward mir Klugheit gegeben / Jch rieff / vnd mir kam der geist der Weisheit.</span> <span class="verse"><a name="8">8</a>Vnd ich hielt sie thewrer / denn Königreich vnd Fürstenthum / vnd Reichthum hielt ich fur nichts gegen sie.</span> <span class="verse"><a name="9">9</a>Jch gleichet jr keinen Edelstein / Denn alles Gold ist gegen sie wie geringer sand / vnd Silber ist wie kot gegen sie zu rechen.</span> <span class="verse"><a name="10">10</a>Jch hatte sie lieber denn gesunden vnd schönen Leib / vnd erwelete sie mir zum Liecht / Denn der glantz / so von jr gehet / verlesschet nicht.</span> <span class="verse"><a name="11">11</a>Es kam mir aber alles Gutes mit jr / vnd vnzelich Reichthum in jrer hand.</span> <span class="verse"><a name="12">12</a>Jch war in allen dingen frölich / Das macht / die Weisheit gieng mir in den selbigen für / Jch wusts aber nicht / das solchs von jr keme.</span> <span class="verse"><a name="13">13</a>Einfeltiglich hab ichs gelernet / mildiglich teil ichs mit / Jch wil jren Reichthum nicht verbergen.</span> <span class="verse"><a name="14">14</a>Denn sie ist den Menschen ein vnendlicher Schatz / welchs so da gebrauchen / werden Gottes freunde / Vnd sind angeneme darumb / das jnen gegeben ist / sich lassen zu weisen. Hiob. 28; 3. Reg. 3; Matt. 6.</span> <span class="verse"><a name="15">15</a>GOtt hat mir gegeben weislich zu reden / vnd nach solcher gabe der Weisheit recht gedencken / Denn er ists / der auff dem wege der weisheit füret vnd die Weisen regiert.</span> <span class="verse"><a name="16">16</a>Denn in seiner Hand sind beide wir selbs vnd vnser rede / dazu alle klugheit / vnd kunst in allerley gescheffte.</span> <span class="verse"><a name="17">17</a>Denn er hat mir gegeben gewisse Erkentnis alles dinges / Das ich weis / wie die Welt gemacht ist / vnd die krafft der Element /</span> <span class="verse"><a name="18">18</a>Der zeit anfang / ende vnd mittel / wie der tag zu vnd abnimpt / wie die zeit des jars sich endert /</span> <span class="verse"><a name="19">19</a>Vnd wie das jar herumb laufft / Wie die Stern stehen /</span> <span class="verse"><a name="20">20</a>Die art der zamen vnd der wilden Thiere / Wie der Wind so stürmet / Vnd was die Leute im sinn haben / mancherley art der Pflantzen / vnd krafft der WurtzelnSie reicht von eim ende zum andern gewaltiglich / vnd regiert alles wol. .</span> <span class="verse"><a name="21">21</a>JCH weis alles was heimlich vnd verborgen ist / Denn die Weisheit / so aller kunst Meister ist / leret michs.</span> <span class="verse"><a name="22">22</a>Denn es ist in jr der Geist / der verstendig ist / heilig / einig / manchfeltig / scharff / behend / beredt / rein / klar / sanfft / freundlich / ernst / frey / wolthetig /</span> <span class="verse"><a name="23">23</a>Leutselig / fest / gewis / sicher / Vermag alles / sihet alles / vnd gehet durch alle Geister / wie verstendig / lauter / scharff sie sind.</span> <span class="verse"><a name="24">24</a>Denn die Weisheit ist das aller behendest / sie feret vnd gehet durch alles / so gar lauter ist sie.</span> <span class="verse"><a name="25">25</a>Denn sie ist das hauchen der göttlichen Krafft / vnd ein stral der Herrligkeit des Allmechtigen. DARumb kan nichts vnreines zu jr komen /</span> <span class="verse"><a name="26">26</a>Denn sie ist ein glantz des ewigen Liechts / vnd ein vnbefleckter Spiegel der göttlichen Krafft / vnd ein Bilde seiner gütigkeit.</span> <span class="verse"><a name="27">27</a>Sie ist einig / vnd thut doch alles / Sie bleibt das sie ist / vnd vernewet doch alles. Vnd fur vnd fur gibt sie sich in die heiligen Seelen / vnd macht Gottes freunde vnd Propheten.</span> <span class="verse"><a name="28">28</a>Denn Gott liebet niemand / er bleibe denn bey der Weisheit.</span> <span class="verse"><a name="29">29</a>Sie gehet einher herrlicher denn die Sonne vnd alle Sterne / vnd gegen das Liecht gerechnet / gehet sie weit vor.</span> <span class="verse"><a name="30">30</a>Denn das Liecht mus der nacht weichen / Aber die bosheit vberweldiget die Weisheit nimmermehr.</span> </p></div</div></div></body></html>