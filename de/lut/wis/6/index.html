<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/wis/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/wis">Wisdom</a> &gt <strong>Chapter 6</strong></div><p><span class="verse"><a name="1">1</a>VNgerechtigkeit verwüstet alle Land / vnd böse Leben stürtzt die stüle der Gewaltigen.</span> <span class="verse"><a name="2">2</a>So höret nu jr Könige / vnd mercket / Lernet jr Richter auff Erden.</span> <span class="verse"><a name="3">3</a>Nemet zu ohren / die jr vber viel herrschet / die jr euch erhebt vber den Völckern.</span> <span class="verse"><a name="4">4</a>Denn Euch ist die Oberkeit gegeben vom HERRN / vnd die Gewalt vom Höhesten / Welcher wird fragen / wie jr handelt / vnd forschen was jr ordnet? Rom. 13.</span> <span class="verse"><a name="5">5</a>DEnn jr seid seines reichs Amptleute. Aber jr füret ewer Ampt nicht fein / vnd haltet kein Recht / Vnd thut nicht nach dem / das der HERR geordnet hat.</span> <span class="verse"><a name="6">6</a>Er wird gar grewlich vnd kurtz vber euch komen / vnd es wird gar ein scharff Gericht gehen vber die Oberherrn.</span> <span class="verse"><a name="7">7</a>Denn den Geringen widerferet gnade / Aber die Gewaltigen werden gewaltiglich gestrafft werden.</span> <span class="verse"><a name="8">8</a>Denn der / so aller HERR ist / wird keines Person fürchten / noch die macht schewen. Er hat beide die Kleinen vnd Grossen gemacht / vnd sorget fur alle gleich.</span> <span class="verse"><a name="9">9</a>Vber die Mechtigen aber wird ein starck Gericht gehalten werden. Psal. 82.</span> <span class="verse"><a name="10">10</a>MJt euch Tyrannen rede ich / Auff das jr Weisheit lernet / vnd das euch nicht feile.</span> <span class="verse"><a name="11">11</a>Denn wer heilige Lere heiliglich behelt / der wird heilig gehalten / Vnd wer die selbige wol lernet / der wird wol bestehen.</span> <span class="verse"><a name="12">12</a>So lasst euch nu meine Rede gefallen / Begert sie / vnd lasst euch leren.</span> <span class="verse"><a name="13">13</a>DEnn die Weisheit ist schöne vnd vnuergenglich / vnd lesst sich gern sehen von denen / die sie lieb haben / Vnd lesst sich finden von denen / die sie suchen.</span> <span class="verse"><a name="14">14</a>Ja sie begegnet vnd gibt sich selbs zu erkennen / denen die sie gerne haben.</span> <span class="verse"><a name="15">15</a>Wer sie gern bald hette / darff nicht viel mühe / er findet sie fur seiner thür auff jn warten.</span> <span class="verse"><a name="16">16</a>Denn nach jr trachten / das ist die rechte Klugheit / vnd wer wacker ist nach jr / darff nicht lange sorgen.</span> <span class="verse"><a name="17">17</a>Denn sie gehet vmbher / vnd sucht wer jr werd sey / vnd erscheinet jm gern vnter wegen / vnd hat acht auff jn / das sie jm begegne.</span> <span class="verse"><a name="18">18</a>Denn wer sich gern lesst weisen / da ist gewislich der Weisheit anfang / Wer sie aber achtet / der lesst sich gerne weisen /</span> <span class="verse"><a name="19">19</a>Wer sich gerne weisen lesst / der helt jre Gebot / Wo man aber die Gebot helt / da ist ein heilig Leben gewis /</span> <span class="verse"><a name="20">20</a>Wer aber ein heilig Leben füret / der ist Gott nahe.</span> <span class="verse"><a name="21">21</a>Wer nu lust hat zur Weisheit / den macht sie zum Herrn.</span> <span class="verse"><a name="22">22</a>Wolt jr nu / jr Tyrannen im volck gern Könige vnd Fürsten sein /</span> <span class="verse"><a name="23">23</a>So haltet die Weisheit in ehren / Auff das jr ewiglich herrschet.</span> <span class="verse"><a name="24">24</a>WAs aber Weisheit ist / vnd woher sie kome / wil ich euch verkündigen / vnd wil euch die Geheimnis nicht verbergen / Sondern forschen von anfang der Creaturen / vnd wil sie öffentlich zurkennen dargeben / vnd wil der warheit nicht sparen /</span> <span class="verse"><a name="25">25</a>Denn ich wil mit dem gifftigen neid nicht zuthun haben / Denn der selbige hat nichts an der Weisheit.</span> <span class="verse"><a name="26">26</a>Wenn aber der Weisen viel ist / das ist der Welt heil / vnd ein kluger König ist des Volcks glück.</span> <span class="verse"><a name="27">27</a>Darumb lasst euch weisen durch meine wort / das wird euch fromen.</span> </p></div</div></div></body></html>