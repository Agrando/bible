<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/eph/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/eph">Ephesians</a> &gt <strong>Chapter 4</strong></div><p><span class="verse"><a name="1">1</a>SO ermane nu euch ich Gefangener in dem HErrn / Das jr wandelt / wie sichs gebürt ewrem Beruff / darinnen jr beruffen seid /</span> <span class="verse"><a name="2">2</a>mit aller demut vnd sanfftmut / mit gedult / Vnd vertraget einer dem andern in der Liebe /</span> <span class="verse"><a name="3">3</a>Vnd seid vleissig zu halten die einigkeit im Geist / durch das band des friedes.</span> <span class="verse"><a name="4">4</a>Ein Leib vnd ein Geist / Wie jr auch beruffen seid / auff einerley Hoffnung ewers beruffs.</span> <span class="verse"><a name="5">5</a>Ein HErr / ein Glaube / ein Tauffe /</span> <span class="verse"><a name="6">6</a>ein Gott vnd Vater (vnser) aller / der da ist vber euch alle / vnd durch euch allen / vnd in euch allen.</span> <span class="verse"><a name="7">7</a>EJnem jglichen aber vnter vns ist gegeben die Gnade / nach dem mass der gabe Christi.</span> <span class="verse"><a name="8">8</a>Darumb spricht er / Er ist auffgefaren in die Höhe / Vnd hat das GefengnisDas ist / die Sünde / Tod vnd Gewissen / das sie vns nicht fahen noch halten mögen. gefangen gefüret / Vnd hat den Menschen Gaben gegeben.</span> <span class="verse"><a name="9">9</a>Das er aber auffgefaren ist / was ists?</span> <span class="verse"><a name="10">10</a>Denn da er zuuor ist hinunter gefaren in die vntersten Orter der erden. Der hinunter gefaren ist / das ist derselbige / der auffgefaren ist vber alle Himel / Auff das er alles erfülletDas er alles in allen dingen wircke vnd on jn nichts gethan / geredt noch gedacht werde. .</span> <span class="verse"><a name="11">11</a>VND er hat etliche zu Apostel gesetzt / etliche aber zu Propheten / etliche zu Euangelisten / etliche zu Hirten vnd Lerer /</span> <span class="verse"><a name="12">12</a>das die Heiligen zugerichtetDas ist / wolgerüst / vnd allenthalben versorget vnd zubereit / das nichts feile zum Ampt der Christenheit etc.werden zum werck des Ampts / da durch der leib Christi erbawet werde /</span> <span class="verse"><a name="13">13</a>Bis das wir alle hinan komen / zu einerley glauben vnd erkenntnis des Sons Gottes / vnd ein volkomen Man werden / der da sey in der masse des volkomenen alters Christi /</span> <span class="verse"><a name="14">14</a>Auff das wir nicht mehr Kinder seien / vnd vns wegen vnd wigen lassen / von allerley wind der Lere / durch schalckheitDas ist / Wie die Spitzbuben mit dem würffel vmb gehen / Also gehen die mit der Schrifft vmb / die Menschenlere fur geben. der Menschen vnd teuscherey / da mit sie vns erschleichen zu verfüren.</span> <span class="verse"><a name="15">15</a>LAsset vns aber rechtschaffen sein in der Liebe / vnd wachsen in allen stücken / an den / der das Heubt ist / Christus /</span> <span class="verse"><a name="16">16</a>aus welchem der gantze Leib zusamen gefüget / vnd ein Glied am andern hanget / durch alle Gelencke / da durch eins dem andern Handreichung thut / nach dem werck eines jglichen Gliedes / in seiner masse / vnd machet / das der Leib wechset zu sein selbs besserung / vnd das alles in der Liebe.</span> <span class="verse"><a name="17">17</a>SO sage ich nu / vnd zeuge in dem HErrn / das jr nicht mehr wandelt wie die andern Heiden wandeln / in der eitelkeit jres sinnes /</span> <span class="verse"><a name="18">18</a>welcher verstand verfinstert ist / vnd sind entfrembdet von dem Leben / das aus Gott ist / durch die vnwissenheit / so in jnen ist / durch die Blindheit jres hertzen /</span> <span class="verse"><a name="19">19</a>welche Ruchlos sind / vnd ergeben sich der Vnzucht / vnd treiben allerley Vnreinigkeit sampt dem Geitz.</span> <span class="verse"><a name="20">20</a>Jr aber habt Christum nicht also gelernet /</span> <span class="verse"><a name="21">21</a>so jr anders von jm gehöret habt / vnd in jm geleret seid / wie in Jhesu ein rechtschaffen wesen ist.</span> <span class="verse"><a name="22">22</a>SO leget nu von euch ab / nach dem vorigen wandel / den alten Menschen / der durch Lüste im jrthum sich verderbet.</span> <span class="verse"><a name="23">23</a>Ernewert euch aber im geist ewers gemüts /</span> <span class="verse"><a name="24">24</a>vnd ziehet den newen Menschen an / der nach Gott geschaffen ist / in rechtschaffener Gerechtigkeit vnd Heiligkeit.</span> <span class="verse"><a name="25">25</a>Darumb leget die Lügen ab / vnd redet die Warheit ein jglicher mit seinem Nehesten / sintemal wir vnternander Glieder sind.</span> <span class="verse"><a name="26">26</a>Zürnet / vnd sündiget nicht / Lasset die Sonne nicht vber ewrem Zorn vntergehen.</span> <span class="verse"><a name="27">27</a>Gebet auch nicht raum dem Lesterer.</span> <span class="verse"><a name="28">28</a>Wer gestolen hat / der stele nicht mehr / Sondern erbeite / vnd schaffe mit den henden etwas gutes / Auff das er habe zu geben dem Dürfftigen. Psal. 4.</span> <span class="verse"><a name="29">29</a>LAsset kein faul Geschwetz aus ewrem munde gehen / sondern was nützlich zur besserung ist / da es not thut / das es holdselig sey zu hören.</span> <span class="verse"><a name="30">30</a>Vnd betrübet nicht den heiligen geist Gottes / damit jr versiegelt seid / auff den tag der erlösung.</span> <span class="verse"><a name="31">31</a>Alle bitterkeit vnd grim / vnd zorn / vnd geschrey / vnd lesterung sey ferne von euch / sampt aller bosheit.</span> <span class="verse"><a name="32">32</a>Seid aber vnternander freundlich / hertzlich / vnd vergebet einer dem andern / Gleich wie Gott euch vergeben hat / in Christo.</span> </p></div</div></div></body></html>