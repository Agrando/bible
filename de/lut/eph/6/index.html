<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/eph/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/eph">Ephesians</a> &gt <strong>Chapter 6</strong></div><p><span class="verse"><a name="1">1</a>JR Kinder seid gehorsam ewren Eltern / in dem HErrn / Denn das ist billich.</span> <span class="verse"><a name="2">2</a>Ehre Vater vnd Mutter / Das ist das erste gebot / das Verheissung hat /</span> <span class="verse"><a name="3">3</a>Auff das dirs wolgehe / vnd lange lebest auff Erden. Coloss. 3; Exod. 20.</span> <span class="verse"><a name="4">4</a>VND jr Veter reitzet ewre Kinder nicht zu Zorn / Sondern ziehet sie auff in der zucht vnd vermanung zu dem HErrn.</span> <span class="verse"><a name="5">5</a>JR Knechte seid gehorsam ewren leiblichen Herrn / mit furchte vnd zittern / in einfeltigkeit ewers hertzen / als Christo /</span> <span class="verse"><a name="6">6</a>Nicht mit dienst allein fur augen / als den Menschen zugefallen / sondern als die knechte Christi. Das jr solchen willen Gottes thut von hertzen / mit gutem willen /</span> <span class="verse"><a name="7">7</a>Lasset euch düncken / das jr dem HErrn dienet / vnd nicht den Menschen /</span> <span class="verse"><a name="8">8</a>Vnd wisset / was ein jglicher gutes thun wird / das wird er von dem HErrn empfahen / er sey ein Knecht oder ein Freier.</span> <span class="verse"><a name="9">9</a>VND jr Herrn thut auch dasselbige gegen jnen / vnd lasset das drewen / Vnd wisset / das auch ewer HErr im Himel ist / vnd ist bey jm kein ansehen der Person.</span> <span class="verse"><a name="10">10</a>Zv letzt / meine brüder / seid starck in dem HErrn / vnd in der macht seiner stercke.</span> <span class="verse"><a name="11">11</a>Ziehet an den harnisch Gottes / Das jr bestehen künd gegen die listigen anlauff des Teufels.</span> <span class="verse"><a name="12">12</a>Denn wir haben nicht mit Fleisch vnd Blut zu kempffen / Sondern mit Fürsten vnd Gewaltigen / nemlich / mit den Herrn der Welt / die in der finsternis dieser Welt herrschen / mit den bösen Geistern vnter dem Himel.</span> <span class="verse"><a name="13">13</a>Vmb des willen / so ergreiffet den Harnisch Gottes / auff das jr / wenn das böse stündlin kompt / widerstand thun / vnd alles wol ausrichten / vnd das Feld behalten / müget.</span> <span class="verse"><a name="14">14</a>SO stehet nu / vmbgürtet ewre Lenden mit Warheit / vnd angezogen mit dem Krebs der gerechtigkeit /</span> <span class="verse"><a name="15">15</a>vnd an Beinen gestiffelt / als fertig zu treibenDas ist predigen / bekennen vnd alles thun was zum Euangelio gehört das Euangelium des Friedes / da mit jr bereit seiet.</span> <span class="verse"><a name="16">16</a>Vor allen dingen aber / ergreiffet den Schilt des glaubens / mit welchem jr auslesschen künd alle fewrige Pfeile des Bösewichtes.</span> <span class="verse"><a name="17">17</a>Vnd nemet den Helm des heils / Vnd das Schwert des geistes / welches ist das wort Gottes.</span> <span class="verse"><a name="18">18</a>Vnd betet stets in allem anligen mit bitten vnd flehen / im geist / Vnd wachet dazu mit allem anhalten vnd flehen / fur alle Heiligen /</span> <span class="verse"><a name="19">19</a>vnd fur mich / Auff das mir gegeben werde das wort / mit freidigem auffthun meines mundes / Das ich möge kund machen das geheimnis des Euangelij /</span> <span class="verse"><a name="20">20</a>welches Bote ich bin in der Ketten / Auff das ich darinnen freidig handeln möge / vnd reden wie sichs gebürt.</span> <span class="verse"><a name="21">21</a>AVff das aber jr auch wisset wie es vmb mich stehet / vnd was ich schaffe / wirds euch alles kund thun Tychicus / mein lieber Bruder vnd getrewer Diener in dem HErrn /</span> <span class="verse"><a name="22">22</a>Welchen ich gesand habe zu euch / vmb desselbigen willen / das jr erfaret / wie es vmb mich stehet / Vnd das er ewre hertzen tröste.</span> <span class="verse"><a name="23">23</a>Friede sey den Brüdern / vnd liebe mit glauben / von Gott dem Vater / vnd dem HErrn Jhesu Christo.</span> <span class="verse"><a name="24">24</a>Gnade sey mit allen / die da lieb haben vnsern HErrn Jhesum Christ vnuerruckt / AMEN. - Geschrieben von Rom an die Epheser / Durch Tychicum.</span> </p></div</div></div></body></html>