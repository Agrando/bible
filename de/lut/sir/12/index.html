<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/sir/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/sir">Sirach</a> &gt <strong>Chapter 12</strong></div><p><span class="verse"><a name="1">1</a>WJltu guts thun / So sihe zu / wenn du es thust / so verdienstu danck damit.</span> <span class="verse"><a name="2">2</a>Thu dem Fromen guts / So wird dirs reichlich vergolten / Wo nicht von jm / so geschichts gewislich vom HERRN.</span> <span class="verse"><a name="3">3</a>Aber den bösen Buben / die nicht dancken fur die Wolthat / wirds nicht wolgehen.</span> <span class="verse"><a name="4">4</a>GJb dem Gottfürchtigen / vnd erbarm dich des Gottlosen nicht /</span> <span class="verse"><a name="5">5</a>Thu guts dem Elenden / vnd gib dem Gottlosen nicht. Behalt dein Brot fur jm / vnd gib jm nichts / das er da durch nicht gestercket werde / vnd dich vntertrette /</span> <span class="verse"><a name="6">6</a>Du wirst noch eins so viel Bosheit durch jn empfahen / als du jm Guts gethan hast. Denn der Allerhöhest ist den Gottlosen feind / vnd wird die Gottlosen straffen.</span> <span class="verse"><a name="7">7</a>WEns einem wolgehet / so kan man keinen Freund recht erkennen. Wens aber vbelgehet / so kan sich der Feind auch nicht bergen /</span> <span class="verse"><a name="8">8</a>Denn wens einem wolgehet / das verdreusst seinen Feind / Wens aber vbelgehet / So weichen auch die Freunde von jm.</span> <span class="verse"><a name="9">9</a>TRaw deinem Feinde nimer mehr /</span> <span class="verse"><a name="10">10</a>Denn gleich wie das eisen jmer wider rostet / Also lesset er auch seine tücke nicht.</span> <span class="verse"><a name="11">11</a>Vnd ob er sich schon neiget vnd bücket / So halt doch an dich / vnd hüte dich fur jm. Vnd wenn du gleich an jm polirest / wie an einem Spiegel / so bleibt er doch rostig.</span> <span class="verse"><a name="12">12</a>Zeuch jn nicht zu dir / das er dich nicht wegstosse / vnd trette an deine stat. Setze jn nicht neben dich / das er nicht nach deinem Stuel trachte / Vnd zu letzt an meine wort dencken müssest / vnd dich denn gerewen wird.</span> <span class="verse"><a name="13">13</a>GLeich als wenn ein schlangen Beschwerer gebissen wird / das jamert niemand / als wenig als das / so einer mit wilden Thieren vmbgehet / vnd von jnen zurissen wird. Also gehets dem auch / der sich an den Gottlosen henget / vnd sich in jre sünde menget.</span> <span class="verse"><a name="14">14</a>Er bleibet wol eine weil bey dir / Aber wenn du strauchlest / so beharret er nicht.</span> <span class="verse"><a name="15">15</a>DEr Feind gibt wol gute wort / vnd klaget dich seer / vnd stellet sich freundlich /</span> <span class="verse"><a name="16">16</a>kan auch dazu weinen. Aber im hertzen dencket er / wie er dich in die Gruben felle / Vnd kriegt er raum / so kan er deines Bluts nicht sat werden</span> <span class="verse"><a name="17">17</a>Wil dir jemand schaden thun / So ist er der erste /</span> <span class="verse"><a name="18">18</a>vnd stellet sich als wolt er dir helffen / vnd fellet dich meuchlinges.</span> <span class="verse"><a name="19">19</a>Seinen Kopff wird er schütteln / vnd in die faust lachen / dein spotten / vnd das Maul auffwerffen.</span> </p></div</div></div></body></html>