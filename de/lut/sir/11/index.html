<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/sir/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/sir">Sirach</a> &gt <strong>Chapter 11</strong></div><p><span class="verse"><a name="1">1</a>DJe Weisheit des geringen bringet jn zu ehren / Vnd setzet jn bey die Fürsten. Psal. 113.</span> <span class="verse"><a name="2">2</a>DV solt niemand rhümen vmb seines grossen Ansehens willen / Noch jemand verachten / vmb seines geringen Ansehens willen.</span> <span class="verse"><a name="3">3</a>Denn die Biene ist ein kleins Vögelin / vnd gibt doch die allersüsseste Frucht.</span> <span class="verse"><a name="4">4</a>ERheb dich nicht deiner Kleider / vnd sey nicht stoltz in deinen ehrenWenn du in deiner Maiestet vnd Gewalt prangen must.  / Denn der HERR ist wünderbarlich in seinen wercken / vnd niemand weis / was er thun wil.</span> <span class="verse"><a name="5">5</a>Viel Tyrannen haben müssen herunter auff die Erden sitzen / Vnd ist dem die Kron auffgesetzt / auff den man nicht gedacht hette.</span> <span class="verse"><a name="6">6</a>Viel grosser Herrn sind zu boden gangen / vnd gewaltige Könige sind andern in die hende komen.</span> <span class="verse"><a name="7">7</a>VErdamne niemand / ehe du die Sache zuuor erkennest / Erkenne es zuuor / vnd straffe es denn.</span> <span class="verse"><a name="8">8</a>DV solt nicht vrteilen / ehe du die Sache hörest / Vnd las die Leute zuuor ausreden.</span> <span class="verse"><a name="9">9</a>MEnge dich nicht in frembde Sache / Vnd sitze nicht bey vnrechtem vrteil.</span> <span class="verse"><a name="10">10</a>MEin Kind / Stecke dich nicht in mancherley Hendel / Denn wo du dir mancherley fürnimpst / wirstu nicht viel dran gewinnen. Wenn du gleich fast darnach ringest / So erlangestu es doch nicht / Vnd wenn du gleich hie vnd da flickest / So kompstu doch nicht eraus.</span> <span class="verse"><a name="11">11</a>MAncher lessts jm sawr werden / vnd eilet zum Reichthum / Vnd hindert sich nur selber damit.</span> <span class="verse"><a name="12">12</a>DAgegen thut mancher gemach / der wol Hülffe bedürffte / ist dazu schwach vnd arm /</span> <span class="verse"><a name="13">13</a>Den sihet Gott an mit gnaden / vnd hilfft jm aus dem Elend / vnd bringt jn zu Ehren / das sich sein viel verwundern.</span> <span class="verse"><a name="14">14</a>ES kompt alles von Gott / Glück vnd Vnglück / Leben vnd Tod / Armut vnd Reichthum.</span> <span class="verse"><a name="15">15</a>DEn fromen gibt Gott güter die da bleiben /</span> <span class="verse"><a name="16">16</a>Vnd was er bescheret / das gedeiet jmerdar.</span> <span class="verse"><a name="17">17</a>MAncher karget vnd sparet / vnd wird da durch Reich /</span> <span class="verse"><a name="18">18</a>vnd dencket / Er habe etwas fur sich bracht.</span> <span class="verse"><a name="19">19</a>Vnd spricht / Nu wil ich gut Leben haben / essen vnd trincken von meinen Gütern / Vnd er weis nicht / das sein Stündlin so nahe ist / vnd mus alles andern lassen vnd sterben. Luc. 12.</span> <span class="verse"><a name="20">20</a>BLeibe in Gottes wort / vnd vbe dich drinnen / vnd beharre in deinem Beruff / Vnd las dich nicht jrren / wie die Gottlosen nach Gut trachten.</span> <span class="verse"><a name="21">21</a>Vertrawe du Gott / vnd bleibe in deinem beruff /</span> <span class="verse"><a name="22">22</a>Denn es ist dem HERRN gar leicht / einen Armen Reich zu machen.</span> <span class="verse"><a name="23">23</a>GOtt segnet den Fromen jre güter / vnd wenn die zeit kompt / gedeien sie balde.</span> <span class="verse"><a name="24">24</a>Sprich nichtEin Armer sol nicht verzagen. Ein Reicher / sol sich nicht vermessen. / Was hilfft michs / vnd was hab ich die weil?</span> <span class="verse"><a name="25">25</a>Sprich nicht / Jch habe gnug / wie kan mirs feilen?</span> <span class="verse"><a name="26">26</a>WEnn dirs wolgehet / so gedencke / Das dirs wider vbel gehen kan / Vnd wenn dirs vbel gehet / so gedencke / Das dirs wider wol gehen kan /</span> <span class="verse"><a name="27">27</a>Denn der HERR kan einem jglichen leichtlich vergelten im Tod / wie ers verdienet hat.</span> <span class="verse"><a name="28">28</a>Ein böse stunde machet / das man aller Freude vergisset / Vnd wenn der Mensch stirbet / so wird er innen / wie er gelebt hat.</span> <span class="verse"><a name="29">29</a>Darumb soltu niemand rhümen fur seinem ende / Denn was einer fur ein Man gewest sey / das findet sich an seinen Nachkomen.</span> <span class="verse"><a name="30">30</a>HErberge nicht einen iglichen in deinem Hause / Denn die Welt ist vol vntrew vnd list.</span> <span class="verse"><a name="31">31</a>Ein falsch Hertz ist / wie ein Lockvogel auff dem Kloben / vnd lauret / wie er dich fahen müge.</span> <span class="verse"><a name="32">32</a>Denn was er guts sihet / deutet er auffs ergest / vnd das allerbeste schendet er auffs höhest.</span> <span class="verse"><a name="33">33</a>Aus einem funcken / wird ein gros Fewr / vnd der Gottlose höret nicht auff / bis er Blut vergiesse.</span> <span class="verse"><a name="34">34</a>Hüt dich fur solchen Buben / sie haben nichts guts im sinn / das sie dir nicht ein ewige schande anhengen.</span> <span class="verse"><a name="35">35</a>Nimpstu einen Frembden zu dir ein / so wird er dir vnruge machen / vnd dich aus deinem Eigenthum treiben.</span> </p></div</div></div></body></html>