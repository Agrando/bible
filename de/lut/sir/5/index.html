<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/sir/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/sir">Sirach</a> &gt <strong>Chapter 5</strong></div><p><span class="verse"><a name="1">1</a>VErlas dich nicht auff deinen Reichthum / vnd dencke nicht / Jch habe gnug fur mich.</span> <span class="verse"><a name="2">2</a>Folge deinem mutwillen nicht / ob du es gleich vermagst / vnd thu nicht was dich gelüstet /</span> <span class="verse"><a name="3">3</a>Vnd dencke nicht / Wer wil mirs weren? Denn der HERR der öberst Recher wirds rechen.</span> <span class="verse"><a name="4">4</a>DEncke nicht / Jch habe wol mehr gesündiget / vnd ist mir nichts böses widerfaren. Denn der HERR ist wol gedültig / Aber er wird dich nicht vngestrafft lassen.</span> <span class="verse"><a name="5">5</a>Vnd sey nicht so sicher / ob deine sünde noch nicht gestrafft ist / das du darumb für vnd für sündigen woltest.</span> <span class="verse"><a name="6">6</a>Dencke auch nicht / Gott ist seer barmhertzig / Er wird mich nicht straffen / ich sündige wie viel ich wil.</span> <span class="verse"><a name="7">7</a>Er kan balde also Zornig werden / als Gnedig er ist / Vnd sein zorn vber die Gottlosen / hat kein auffhören.</span> <span class="verse"><a name="8">8</a>DArumb verzeuch nicht / dich zum HERRN zubekeren / Vnd schieb es nicht von einem tage auff den andern.</span> <span class="verse"><a name="9">9</a>Denn sein zorn kompt plötzlich / vnd wirds rechen / vnd dich verderben.</span> <span class="verse"><a name="10">10</a>AVff vnrecht Gut verlas dich nicht / Denn es hilfft dich nicht wenn die Anfechtungen komen werden.</span> <span class="verse"><a name="11">11</a>LAS dich nicht einen jglichen Wind füren / vnd folge nicht einem jglichen wege / wie die vnbestendigen Hertzen thun /</span> <span class="verse"><a name="12">12</a>Sondern sey bestendig in deinem wort / vnd bleibe bey einerley rede.</span> <span class="verse"><a name="13">13</a>Sey bereit zu hören / vnd antworte was recht ist / vnd vbereile dich nicht.</span> <span class="verse"><a name="14">14</a>Verstehestu die Sache / so vnterrichte deinen Nehest / Wo nicht / so halt dein maul zu.</span> <span class="verse"><a name="15">15</a>Denn reden bringet ehre / Vnd reden bringet auch schande / Vnd den Menschen fellet seine eigen Zunge.</span> <span class="verse"><a name="16">16</a>SEy nicht ein Ohrenbleser / vnd verleumbde nicht mit deiner Zungen.</span> <span class="verse"><a name="17">17</a>Ein Dieb ist ein schendlich ding / Aber ein Verleumbder / ist viel schendlicher /</span> <span class="verse"><a name="18">18</a>Achts nicht geringe / es sey klein oder gros /</span> </p></div</div></div></body></html>