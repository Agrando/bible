<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/sir/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/sir">Sirach</a> &gt <strong>Chapter 13</strong></div><p><span class="verse"><a name="1">1</a>WEr Pech angreifft / der besudelt sich damit / Vnd wer sich gesellet zum Hoffertigen / der lernet hoffart.</span> <span class="verse"><a name="2">2</a>GEselle dich nicht zum Gewaltigen vnd Reichen / Du ledest sonst eine schwere Last auff dich.</span> <span class="verse"><a name="3">3</a>Was sol dir der jrdene Topff / bey dem ehrne Topff? Denn wo sie an einander stossen / So zubricht er.</span> <span class="verse"><a name="4">4</a>DEr reiche thut vnrecht / Vnd trotzt noch dazu / Aber der Arme mus leiden / vnd da zu dancken.</span> <span class="verse"><a name="5">5</a>So lange du jm nütz bist / brauchet er dein / Aber wenn du nicht mehr kanst / so lesst er dich faren.</span> <span class="verse"><a name="6">6</a>Weil du hast / so zeret er mit dir / vnd bekümmert jn nichts / das du verdirbest.</span> <span class="verse"><a name="7">7</a>Wenn er dein bedarff / Kan er dich fein effen / vnd lechelt dich an / verheisst dir viel / vnd gibt dir die besten wort / vnd spricht / bedarffstu etwas?</span> <span class="verse"><a name="8">8</a>Vnd ledet dich ein mal oder drey zu gast betrieglich / Bis er dich vmb das deine bringe / vnd spotte dein zu letzt.</span> <span class="verse"><a name="9">9</a>Vnd wenn er gleich deine Not sihet / lesst er dich doch faren / vnd schüttelt den Kopff vber dich.</span> <span class="verse"><a name="10">10</a>Darumb sihe zu / das dich deine einfeltigkeit nicht betriege /</span> <span class="verse"><a name="11">11</a>vnd in vnglück bringe.</span> <span class="verse"><a name="12">12</a>WEnn dich ein Gewaltiger wil zu sich ziehen / so wegere dich / so wird er dich deste mehr zu jm ziehen.</span> <span class="verse"><a name="13">13</a>Dringe dich nicht selbs zu jm / Das du nicht verstossen werdest / Fleuchs auch nicht zu seer / das man dich zur not brauchen künde.</span> <span class="verse"><a name="14">14</a>Were dich nicht / so er dir etwas befilhet / Aber verlas dich nicht drauff das er dir seer gemein ist. Denn er versucht dich damit / vnd mit seinen freundlichen geberden holet er dich aus.</span> <span class="verse"><a name="15">15</a>Wenn er vngnedig wird / so bleibets nicht bey solchen freundlichen worten /</span> <span class="verse"><a name="16">16</a>vnd schertzet nicht mit straffen vnd gefengnis.</span> <span class="verse"><a name="17">17</a>Darumb hüte dich / vnd sihe dich wol fur /</span> <span class="verse"><a name="18">18</a>du lebest in grosser fahr.</span> <span class="verse"><a name="19">19</a>EJn jglich Thier helt sich zu seines gleichen /</span> <span class="verse"><a name="20">20</a>So sol ein jglich Mensch sich gesellen zu seines gleichen.</span> <span class="verse"><a name="21">21</a>Es ist eben als wenn sich der Wolff zum Schaf gesellet / wenn ein Gottloser sich zum Fromen gesellet.</span> <span class="verse"><a name="22">22</a>Wie HyenaHyena ist ein Thier in Egypten das lernt einen Hund ruffen bey seinem namen / wie ein Mensch / vnd frisset jn. mit dem Hunde sich gesellet / Also auch der Reiche mit dem Armen.</span> <span class="verse"><a name="23">23</a>Wie der Lew das wild frisst in der heide / So fressen die Reichen die Armen.</span> <span class="verse"><a name="24">24</a>Wie dem Hoffertigen vnwerd ist / was gering ist / Also ist der Arme dem Reichen auch vnwerd.</span> <span class="verse"><a name="25">25</a>Wenn der Reiche fallen wil / so helffen jm seine Freunde auff / Wenn der Arme fellet / stossen jn auch seine Freunde zu boden.</span> <span class="verse"><a name="26">26</a>Wenn ein Reicher nicht recht gethan hat / so sind viel die jm vberhelffen / Wenn er sich mit worten vergriffen hat / so mus mans lassen recht sein.</span> <span class="verse"><a name="27">27</a>Wenn aber ein Armer nicht recht gethan hat / so kan mans auffmutzen / Vnd wenn er gleich weislich redet / So findets doch keine stat.</span> <span class="verse"><a name="28">28</a>Wenn der Reiche redet / so schweiget jederman / vnd sein wort hebt man in den Himel /</span> <span class="verse"><a name="29">29</a>Wenn aber der Arme redet / so spricht man / Wer ist der? Vnd so er feilet / so mus er her halten.</span> <span class="verse"><a name="30">30</a>REichthum ist wol gut / wenn man es on sünde brauchet / Aber armut des Gottlosen leret jn viel böses reden.</span> <span class="verse"><a name="31">31</a>WAs einer im sinn hat / das sihet man jm an den augen an / es sey guts oder böses /</span> <span class="verse"><a name="32">32</a>Hat er guts im sinn / so sihet er frölich auff. Wer aber mit heimlichen tücken vmbgehet / Kan nicht ruge dafur haben.</span> </p></div</div></div></body></html>