<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/sir/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/sir">Sirach</a> &gt <strong>Chapter 17</strong></div><p><span class="verse"><a name="1">1</a>GOtt hat den Menschen geschaffen / aus der Erden /</span> <span class="verse"><a name="2">2</a>vnd macht jn wider zur Erden /</span> <span class="verse"><a name="3">3</a>vnd bestimpt jnen die zeit jres Lebens / Vnd schuff sie beide / ein jglichs zu seiner ArtMenlin vnd Frewlin.  / vnd macht sie nach seinem Bilde.</span> <span class="verse"><a name="4">4</a>Er gab jnen das alles Fleisch sie fürchten musten / vnd sie herrschen solten vber Thier vnd Vogel.</span> <span class="verse"><a name="5">5</a>Er gab jnen vernunfft / sprache / augen / ohren vnd verstand / vnd erkentnis /</span> <span class="verse"><a name="6">6</a>vnd zeigt jnen beide guts vnd böses.</span> <span class="verse"><a name="7">7</a>Vnd hat sie fur andern Thieren sonderlich angesehen /</span> <span class="verse"><a name="8">8</a>jnen zu zeigen sein grosse Maiestet.</span> <span class="verse"><a name="9">9</a>Er hat sie geleret / vnd ein Gesetz des lebens gegeben.</span> <span class="verse"><a name="10">10</a>Er hat einen ewigen Bund mit jnenMit Jsrael auff dem berge Sinai. gemacht / vnd seine Rechte offenbart.</span> <span class="verse"><a name="11">11</a>Sie haben mit jren augen seine Maiestet gesehen / vnd mit jren Ohren seine herrliche Stim gehöret.</span> <span class="verse"><a name="12">12</a>Vnd er sprach zu jnen / Hütet euch fur allem vnrecht. Vnd befalh einem jglichen seinen Nehesten.</span> <span class="verse"><a name="13">13</a>Jr wesen ist jmer fur jm / vnd nicht verborgen. Gen. 1; Gen. 2; Gen. 9.</span> <span class="verse"><a name="14">14</a>JN allen Landen hat er Herrschafften geordnet /</span> <span class="verse"><a name="15">15</a>Aber vber Jsrael ist er selbs Herr worden.</span> <span class="verse"><a name="16">16</a>Alle jre Werck sind fur jm so offenbar / wie die Sonne / vnd seine Augen sehen on vnterlas / alle jr wesen.</span> <span class="verse"><a name="17">17</a>Auch sind alle jr bosheit jm vnuerborgen / vnd alle jre sünde sind fur jm offenbar.</span> <span class="verse"><a name="18">18</a>Er behelt die wolthat des Menschen / wie ein Siegelring / vnd die gute werck / wie ein Augapffel.</span> <span class="verse"><a name="19">19</a>Vnd zu letzt / wird er auffwachen / vnd einem jglichen vergelten auff seinen Kopff / wie ers verdienet hat.</span> <span class="verse"><a name="20">20</a>Aber die sich bessern / lesst er zu gnaden komen / Vnd die da müde werden / tröstet er / das sie nicht verzagen.</span> <span class="verse"><a name="21">21</a>SO bekere dich nu zum HERRN / vnd las dein sündlich Leben /</span> <span class="verse"><a name="22">22</a>Bitte den HERRN / vnd höre auff vom bösen.</span> <span class="verse"><a name="23">23</a>Halte dich zu dem Höhesten / vnd wende dich vom Vnrecht /</span> <span class="verse"><a name="24">24</a>vnd hasse mit ernst die Abgötterey.</span> <span class="verse"><a name="25">25</a>Wer wil den Höhesten loben in der Helle?</span> <span class="verse"><a name="26">26</a>Denn allein die Lebendigen können loben / Die Todten / als die nicht mehr sind / können nicht loben /</span> <span class="verse"><a name="27">27</a>Darumb lobe den HERRN / die weil du lebest vnd gesund bist.</span> <span class="verse"><a name="28">28</a>OWie ist die barmhertzigkeit des HERRN so gros / vnd lesset sich gnedig finden / denen so sich zu jm bekeren.</span> <span class="verse"><a name="29">29</a>Denn was kan doch ein Mensch sein / Sintemal er nicht vnsterblich ist?</span> <span class="verse"><a name="30">30</a>Was ist heller denn die Sonne? Noch mus sie vergehen / Vnd was fleisch vnd blut dichtet / das ist ja böse ding.</span> <span class="verse"><a name="31">31</a>Er sihet die vnmessige höhe des Himels / Aber alle Menschen sind erden vnd staub.</span> </p></div</div></div></body></html>