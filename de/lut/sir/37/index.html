<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/sir/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/sir">Sirach</a> &gt <strong>Chapter 37</strong></div><p><span class="verse"><a name="1">1</a>EJn jglicher Freund spricht wol / Jch bin auch Freund / Aber etliche sind allein mir dem namen Freunde.</span> <span class="verse"><a name="2">2</a>WEnn Freunde einander feind werden / So bleibet der gram / bis in den tod.</span> <span class="verse"><a name="3">3</a>AH wo kompt doch das böse ding her / Das alle Welt so vol falscheit ist.</span> <span class="verse"><a name="4">4</a>WEns dem Freund wolgehet / so frewen sie sich mit jm / Wens jm aber vbelgehet / werden sie seine Feinde.</span> <span class="verse"><a name="5">5</a>Sie trawren mit jm vmbs bauchs willen / Aber wenn die not hergehet / so halten sie sich zum SchildeWo sie schutz vnd gunst wissen / es sey mit Gott oder nicht. .</span> <span class="verse"><a name="6">6</a>VErgiss deines Freundes nicht / wenn du frölich bist /</span> <span class="verse"><a name="7">7</a>Vnd gedencke an jn / wenn du reich wirst.</span> <span class="verse"><a name="8">8</a>EJn jglicher Ratgeber / wil raten / Aber etliche raten auff jren eigen nutz.</span> <span class="verse"><a name="9">9</a>Darumb hüt dich fur Reten / Bedenck zuuor / obs gut sey. Denn er gedenckt vieleicht jm selbs zu raten / vnd wil dichs wogen lassen /</span> <span class="verse"><a name="10">10</a>vnd spricht Du seiest auff der rechten ban / Vnd er stehet gleichwol wider dich / vnd merckt wie es geraten wil.</span> <span class="verse"><a name="11">11</a>HAlt keinen Rat mit dem / der ein argwon zu dir hat / Vnd nim nicht zu Rat / die dich neiden.</span> <span class="verse"><a name="12">12</a>GLeich als wenn du ein Weib vmb rat fragest / wie man jrer Feindin freundlich sein sol? Oder einen verzagten / wie man kriegen sol? Oder einen Kauffman / wie hoch er deine wahr / gegen seine achten wölle? Oder einen Keuffer / wie thewr du geben solt?</span> <span class="verse"><a name="13">13</a>Oder einen Neidischen / wie man wolthun / Oder einen Vnbarmhertzigen / wie man gnade erzeigen sol? Oder einen Faulen / von grosser erbeit?</span> <span class="verse"><a name="14">14</a>Oder einen Taglöner der nirgend besessen ist / wie man nicht aus der erbeit gehen sol? Oder einen tregen Hausknecht / von viel geschefften? SOlche Leute nim nicht zu Rat /</span> <span class="verse"><a name="15">15</a>Sondern halt dich stets zu gottfürchtigen Leuten / da du weist / das sie Gottes gebot halten.</span> <span class="verse"><a name="16">16</a>Die gesinnet sind / wie du bist / die mitleiden mit dir haben / wo du strauchelst /</span> <span class="verse"><a name="17">17</a>Vnd bleibe bey der selben Rat / Denn du wirst keinen trewern Rat finden.</span> <span class="verse"><a name="18">18</a>Vnd solcher einer / kan offt etwas bas ersehen / denn sieben Wechter / die oben auff der Warte sitzen.</span> <span class="verse"><a name="19">19</a>DochEs ist nicht gnug guten Rat haben / Es mus Gott auch gelücke dazu geben / Sonst gehets doch nicht fort. Denn er wil auch mit sein vnd angeruffen werden. Das ist / On gebet ist guter rat eigen rat / Das heissen eichen anschlege / die den krebsgang gehen / Das sind sie / die viel raten / vnd haben doch die gnade nicht dazu. in dem allem ruffe auch den allerhöhesten an / das er dein thun gelingen / vnd nicht feilen lasse.</span> <span class="verse"><a name="20">20</a>EHe du was anfehest / so frage vor / Vnd ehe du was thust / so nim Rat dazu.</span> <span class="verse"><a name="21">21</a>Denn wo man was newes fürhat / da mus der vier eines komen / das es Gut oder Böse werde / das Leben oder Tod draus folge / Vnd dis alles regiert allezeit die Zunge.</span> <span class="verse"><a name="22">22</a>MAncher ist wol geschickt / andern zu raten / Vnd ist jm selber nichts nütze.</span> <span class="verse"><a name="23">23</a>MAncher wil klüglich raten / vnd man höret jn doch nicht gern / vnd bleibt ein Bettler /</span> <span class="verse"><a name="24">24</a>Denn er hat nicht vom HERRN die gnade dazu / vnd ist keine Weisheit in jm.</span> <span class="verse"><a name="25">25</a>MAncher ist Weise durch eigen Erfarung / Der schafft mit seinem Rat nutz / vnd triffts.</span> <span class="verse"><a name="26">26</a>EJn weiser Man kan sein Volck leren / Vnd schafft mit seinem Rat nutz / vnd triffts.</span> <span class="verse"><a name="27">27</a>EJn weiser Man wird hoch gelobt / Vnd alle die jn sehen / preisen jn.</span> <span class="verse"><a name="28">28</a>EJn jglicher hat ein bestimpte zeit zu leben / Aber Jsraels zeit hat keine zal.</span> <span class="verse"><a name="29">29</a>EJn Weiser hat bey seinen Leuten / ein gros ansehen / Vnd sein name bleibet ewiglich.</span> <span class="verse"><a name="30">30</a>MEin Kind / prüfe / was deinem Leibe gesund ist / vnd sihe / was jm vngesund ist / das gib jm nicht.</span> <span class="verse"><a name="31">31</a>Denn allerley dienet nicht jederman / So mag auch nicht jederman allerley.</span> <span class="verse"><a name="32">32</a>VBerfülle dich nicht mit allerley niedlicher Speise / vnd friss nicht zu girig.</span> <span class="verse"><a name="33">33</a>Denn viel fressen macht kranck / vnd ein vnsettiger Fras kriegt das grimmen.</span> <span class="verse"><a name="34">34</a>VJel haben sich zu tod gefressen / Wer aber messig ist / der lebet deste lenger.</span> </p></div</div></div></body></html>