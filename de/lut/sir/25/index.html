<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/sir/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/sir">Sirach</a> &gt <strong>Chapter 25</strong></div><p><span class="verse"><a name="1">1</a>DRey schöne ding sind / die beide Gott vnd den Menschen wolgefallen.</span> <span class="verse"><a name="2">2</a>Wenn Brüder eins sind / vnd die Nachbar sich liebhaben / vnd Man vnd Weib sich miteinander wol begehen.</span> <span class="verse"><a name="3">3</a>DRey stück sind / den ich von hertzen feind bin / vnd jr wesen verdreusst mich vbel.</span> <span class="verse"><a name="4">4</a>Wenn ein Armer hoffertig ist / vnd ein Reicher gern leuget / vnd ein alter Narr ein Ehebrecher ist.</span> <span class="verse"><a name="5">5</a>WEnn du in der Jugent nicht samlest / Was wiltu im Alter finden?</span> <span class="verse"><a name="6">6</a>O Wie fein stehets / wenn die grawen Heubte / weise / vnd die Alten / klug /</span> <span class="verse"><a name="7">7</a>Vnd die Herrn vernünfftig vnd fursichtig sind.</span> <span class="verse"><a name="8">8</a>DAs ist der alten Krone / wenn sie viel erfaren haben / Vnd jr Ehre ist / wenn sie Gott fürchten.</span> <span class="verse"><a name="9">9</a>NEun stück sind / die ich in meinem hertzen hoch zu loben halte / vnd das zehend wil ich mit meinem munde preisen.</span> <span class="verse"><a name="10">10</a>Ein Man der freude an seinen Kindern hat. Wer erlebet / das er seine Feinde vntergehen sihet.</span> <span class="verse"><a name="11">11</a>Wol dem / der ein vernünfftig Weib hat. Wer mit seinem reden keinen schaden thut. Wer nicht dienen mus / denen so es nicht werd sind.</span> <span class="verse"><a name="12">12</a>Wol dem / der einen trewen Freund hat. Wol dem / der klug ist. Vnd der da leret / da mans gern höret.</span> <span class="verse"><a name="13">13</a>O wie gros ist der / so weise ist.</span> <span class="verse"><a name="14">14</a>Aber wer Gott fürchtet / vber den ist niemand /</span> <span class="verse"><a name="15">15</a>Denn die furcht Gottes gehet vber alles /</span> <span class="verse"><a name="16">16</a>wer die selbigen fest helt / wem kan man den vergleichen?</span> <span class="verse"><a name="17">17</a>ES ist kein wehe so gros / als hertzenleid.</span> <span class="verse"><a name="18">18</a>Es ist keine list vber Frawen list.</span> <span class="verse"><a name="19">19</a>Es ist kein lauren / vber des Neidharts lauren.</span> <span class="verse"><a name="20">20</a>Es ist kein Rachgir / vber der Feinde rachgir.</span> <span class="verse"><a name="21">21</a>Es ist kein kopff so listig / als der Schlangen kopff. Vnd ist kein zorn so bitter / als der Frawen zorn.</span> <span class="verse"><a name="22">22</a>Jch wolt lieber bey Lewen vnd Trachen wonen / denn bey einem bösen weibe.</span> <span class="verse"><a name="23">23</a>Wenn sie böse wird / so verstellet sie jr geberde / vnd wird so scheuslich / wie ein sack.</span> <span class="verse"><a name="24">24</a>Jr Man mus sich jr schemen / Vnd wenn mans jm furwirfft / so thuts jm im hertzen weh.</span> <span class="verse"><a name="25">25</a>Alle bosheit ist geringe / gegen der Weiber bosheit / Es geschehe jr / was den Gottlosen geschicht.</span> <span class="verse"><a name="26">26</a>EJn wesschafftig Weib ist einem stillen Man / wie ein sandiger weg hinauff / einem alten Man /</span> <span class="verse"><a name="27">27</a>Las dich nicht betriegen / das sie schöne ist / vnd beger jr nicht darumb.</span> <span class="verse"><a name="28">28</a>WEnn das Weib den Man reich macht /</span> <span class="verse"><a name="29">29</a>So ist da eitel hadder / verachtung vnd grosse schmach.</span> <span class="verse"><a name="30">30</a>Ein böse weib / macht ein betrübt hertz / traurig angesicht / vnd das hertzeleid.</span> <span class="verse"><a name="31">31</a>EJn weib da der Man keine freud an hat / Die macht jn verdrossen zu allen dingen.</span> <span class="verse"><a name="32">32</a>DJe Sünde kompt her von einem Weibe / vnd vmb jrer willen müssen wir alle sterben.</span> <span class="verse"><a name="33">33</a>Wie man dem wasser nicht raum lassen sol / Also sol man dem weibe seinen willen nicht lassen /</span> <span class="verse"><a name="34">34</a>Wil sie dir nicht zur hand gehen / so scheideDas ist nach dem Gesetz Mosi gesagt. dich von jr. Gen. 3.</span> </p></div</div></div></body></html>