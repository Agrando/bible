<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/sir/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/sir">Sirach</a> &gt <strong>Chapter 14</strong></div><p><span class="verse"><a name="1">1</a>WOl dem / der nicht bösen Rat gibt / Vnd dauon nicht böse Gewissen hat.</span> <span class="verse"><a name="2">2</a>WOl dem / der kein böse Gewissen hat / Vnd seine zuuersicht jm nicht empfallen ist.</span> <span class="verse"><a name="3">3</a>EJm Lauser stehets nicht wol an / das er Reich ist / Vnd was sol geld vnd gut einem kargen Hunde?</span> <span class="verse"><a name="4">4</a>WEr viel samlet / vnd jm selber nichts guts thut / Der samlets andern / vnd andere werdens verbrassen. Prou. 22.</span> <span class="verse"><a name="5">5</a>WEr jm selber nichts guts thut / Was solt der andern guts thun? Er wird seines guts nimer fro.</span> <span class="verse"><a name="6">6</a>ES ist kein schendlicher ding / Denn das einer jm selbs nichts guts gönnet / vnd das ist die rechte Plage fur seine bosheit.</span> <span class="verse"><a name="7">7</a>Thut er etwas guts / So weis er freilich nichts drumb / vnd zu letzt wird er vngedültig drüber.</span> <span class="verse"><a name="8">8</a>DAs ist ein böser Mensch / der nicht sehen wag / das man den Leuten guts thut / Sondern wendet sein angesicht weg / vnd erbarmet sich niemands.</span> <span class="verse"><a name="9">9</a>EJn vorteilischer Mensch / lesst jm nimer gnügen an seinem teil / Vnd kan fur Geitz nicht gedeien.</span> <span class="verse"><a name="10">10</a>EJn Neidischer sihet nicht gern essen / Vnd thut jm wehe / wenn er sol essen geben.</span> <span class="verse"><a name="11">11</a>MEin Kind / Thu dir selbs guts von dem deinen / Vnd gib dem HERRN Opffer / die jm gebüren. Sup. 4; Tob. 4.</span> <span class="verse"><a name="12">12</a>GEdenck / das der Tod nicht seumet / Vnd du weist ja wol / was du fur einen Bund mit dem Tod hast.</span> <span class="verse"><a name="13">13</a>THu gutes dem Freund fur deinem ende / Vnd reiche dem Armen nach deinem vermügen.</span> <span class="verse"><a name="14">14</a>VErgis der Armen nicht / wenn du den frölichen tag hast / So wird dir auch Freude widerfaren / die du begerest.</span> <span class="verse"><a name="15">15</a>Du must doch deinen sauren Schweis andern lassen / vnd deine erbeit den Erben vbergeben.</span> <span class="verse"><a name="16">16</a>GJb gern / So wirstu wider empfahen / vnd heiligeGib den Priestern jr gebürliche Opffer / wie das Gesetze heisst. deine Seele /</span> <span class="verse"><a name="17">17</a>Denn wenn du tod bist / so hastu ausgezeret.</span> <span class="verse"><a name="18">18</a>ALes Fleisch verschleist wie ein Kleid / Denn es ist der alte Bund / Du must sterben. Esa. 40; Jacob. 1; 1. Pet. 1.</span> <span class="verse"><a name="19">19</a>GLeich wie die grünen Bletter / auff einem schönen Bawm / etliche abfallen / etliche wider wachsen / Also gehets mit den Leuten auch / Etliche sterben / etliche werden geborn.</span> <span class="verse"><a name="20">20</a>ALle vergenglich ding mus ein ende nemen /</span> <span class="verse"><a name="21">21</a>Vnd die damit vmbgehen / faren auch mit dahin.</span> <span class="verse"><a name="22">22</a>WOl dem / der stets mit Gottes wort vmbgehet / vnd dasselb auslegt vnd leret</span> <span class="verse"><a name="23">23</a>Ders von hertzen betracht vnd gründlich verstehen lernet / vnd der Weisheit jmer weiter nachforschet / vnd schleicht jr nach / wo sie hin gehet /</span> <span class="verse"><a name="24">24</a>vnd kucket zu jrem Fenster hinein / vnd horcht an der Thür /</span> <span class="verse"><a name="25">25</a>sucht Herberg nahe bey jrem Hause / vnd richtet an jrer wand seine Hütten auff / vnd ist jm eine gute Herberge.</span> <span class="verse"><a name="26">26</a>Er bringet seine Kinder auch vnter jr Dechlin / vnd bleibt vnter jrer Lauben /</span> <span class="verse"><a name="27">27</a>Darunter wird er fur der Hitze beschirmet / vnd ist jm eine herrliche Wonung.</span> </p></div</div></div></body></html>