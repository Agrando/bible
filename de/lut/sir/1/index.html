<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/sir/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/sir">Sirach</a> &gt <strong>Chapter 1</strong></div><p><span class="verse"><a name="1">1</a>ALLe Weisheit ist von Gott dem HERRN / vnd ist bey jm ewiglich.</span> <span class="verse"><a name="2">2</a>Wer hat zuuor gedacht / wie viel sand im Meer / wie viel tropffen im Regen / vnd wie viel tage der Welt werden solten?</span> <span class="verse"><a name="3">3</a>Wer hat zuuor gemessen / wie hohe der Himel / wie breit die Erden / wie tieff das Meer sein solte? Wer hat Gott je geleret / was er machen solt?</span> <span class="verse"><a name="4">4</a>Denn seine Weisheit ist vor allen dingen.</span> <span class="verse"><a name="5">5</a>DAs wort Gottes des Allerhöhesten / ist der brun der Weisheit / vnd das ewige Gebot ist jre quelle.</span> <span class="verse"><a name="6">6</a>Wer kündte sonst wissen / wie man die Weisheit vnd Klugheit erlangen solt?</span> <span class="verse"><a name="7">7</a>Einer ists / der Allerhöhest / der Schepffer aller dinge / allmechtig / ein gewaltiger König / vnd seer erschrecklich /</span> <span class="verse"><a name="8">8</a>der auff seinem Thron sitzet / ein herrschender Gott.</span> <span class="verse"><a name="9">9</a>Der hat sie durch seinen heiligen Geist verkündiget / der hat alles zuuor gedacht / gewust vnd gemessen.</span> <span class="verse"><a name="10">10</a>Vnd hat die Weisheit ausgeschütt / vber alle seine Werck / vnd vber alles Fleisch / nach seiner gnade / Vnd gibt sie denen / so jn lieben.</span> <span class="verse"><a name="11">11</a>DJE furcht des HERRN / ist ehre vnd rhum / freude vnd ein schöne krone.</span> <span class="verse"><a name="12">12</a>Die furcht des HERRN / macht das hertz frölich / vnd gibt freud vnd wonne ewiglich.</span> <span class="verse"><a name="13">13</a>Wer den HERRN fürchtet / dem wirds wolgehen in der letzten Not / Vnd wird endlich den Segen behalten.</span> <span class="verse"><a name="14">14</a>Gott lieben / das ist die allerschöneste Weisheit /</span> <span class="verse"><a name="15">15</a>vnd wer sie ersihet / der liebet sie / Denn er sihet / welch grosse Wunder sie thut.</span> <span class="verse"><a name="16">16</a>DJe furcht des HERRN ist der Weisheit anfang / Vnd ist im hertzen grund allein bey den Gleubigen / vnd wonet allein bey den auserweleten Weibern / Vnd man findet sie allein bey den Gerechten vnd Gleubigen. Psal. 111; Prouer. 1.</span> <span class="verse"><a name="17">17</a>DJe furcht des HERRN / ist der rechte Gottesdienst /</span> <span class="verse"><a name="18">18</a>Der behüt vnd macht das hertz from / Vnd gibt freude vnd wonne.</span> <span class="verse"><a name="19">19</a>WEr den HERRN fürchtet / dem wirds wolgehen / Vnd wenn er Trosts bedarff / wird er gesegnet sein.</span> <span class="verse"><a name="20">20</a>GOtt fürchten / ist die Weisheit / die reich machet / vnd bringet alles gut mit sich.</span> <span class="verse"><a name="21">21</a>Sie erfüllet das gantze Haus mit jrer gaben / vnd alle gemach / mit jrem schatz.</span> <span class="verse"><a name="22">22</a>DJe furcht des HERRN / ist ein kron der Weisheit /</span> <span class="verse"><a name="23">23</a>Vnd gibt reichen Frieden vnd Heil.</span> <span class="verse"><a name="24">24</a>DJese Weisheit macht recht kluge Leute / Vnd wer an jr fest helt / dem hilfft sie aus mit Ehren.</span> <span class="verse"><a name="25">25</a>DEn HERRN fürchten ist die wurtzel der Weisheit / vnd jre Zweige grunen ewiglich.</span> <span class="verse"><a name="26">26</a>DJe furcht des HERRN / wehret die Sünde /</span> <span class="verse"><a name="27">27</a>Denn wer on furcht feret / der gefelt Gott nicht / vnd seine Frecheit wird jn stürtzen.</span> <span class="verse"><a name="28">28</a>Aber ein Demütiger erharret der zeit / die jn trösten wird /</span> <span class="verse"><a name="29">29</a>Denn wiewol seine Sache eine zeitlang vnterdrückt wird /</span> <span class="verse"><a name="30">30</a>So werden doch die Fromen seine Weisheit rhümen.</span> <span class="verse"><a name="31">31</a>DEm Gottlosen ist Gottes wort ein Grewel / Denn es ist ein schatz derWeisheit / der jm verborgen ist</span> <span class="verse"><a name="32">32</a>MEin Son / wiltu weise werden / so lerne die Gebot / so wird dir Gott die Weisheit geben.</span> <span class="verse"><a name="33">33</a>Denn die furcht des HERRN / ist die rechte Weisheit vnd zucht / Vnd der glaube vnd gedult / gefallen Gott wol.</span> <span class="verse"><a name="34">34</a>SJhe zu / das deine Gottes furcht nicht Heucheley sey / vnd diene jm nicht mit falschem hertzen.</span> <span class="verse"><a name="35">35</a>Suche nicht Rhum bey den Leuten / durch heucheley / Vnd sihe zu / was du redest / gleubest oder furhast.</span> <span class="verse"><a name="36">36</a>Vnd wirff dich selbs nicht auff / das du nicht fallest / vnd zu schanden werdest /</span> <span class="verse"><a name="37">37</a>Vnd der HERR deine tücke offenbare / vnd stürtze dich öffentlich fur den Leuten /</span> <span class="verse"><a name="38">38</a>Darumb / das du nicht in rechter furcht Gott gedienet hast / vnd dein hertz falsch gewest ist.</span> </p></div</div></div></body></html>