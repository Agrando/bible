<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/sir/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/sir">Sirach</a> &gt <strong>Chapter 16</strong></div><p><span class="verse"><a name="1">1</a>FRew dich nicht / das du viel vngeratener Kinder hast / Vnd poche nicht darauff / das du viel Kinder hast / wenn sie Gott nicht fürchten /</span> <span class="verse"><a name="2">2</a>Verlas dich nicht auff sie / vnd trawe nicht auff jr vermögen.</span> <span class="verse"><a name="3">3</a>Denn es ist besser ein from Kind / denn tausent Gottlosen /</span> <span class="verse"><a name="4">4</a>Vnd ist besser on Kinder sterben / denn gottlose Kinder haben.</span> <span class="verse"><a name="5">5</a>EJn fromer Man kan einer Stad auffhelffen / Aber wenn der Gottlosen gleich viel ist / wird sie doch durch sie verwüstet /</span> <span class="verse"><a name="6">6</a>Des hab ich mein tag viel gesehen / vnd noch viel mehr gehört.</span> <span class="verse"><a name="7">7</a>DAs Fewr verbrand den gantzen hauffen der Gottlosen / vnd der zorn gieng an / vber die vngleubigen.</span> <span class="verse"><a name="8">8</a>Er verschonet der alten Risen nicht / die mit jrer stercke zu boden giengen.</span> <span class="verse"><a name="9">9</a>Er schonet auch nicht dere / bey welchen Lot ein Frembdling war / Sondern verdampt sie vmb jres Hohmuts willen /</span> <span class="verse"><a name="10">10</a>vnd verderbet das gantze Land on alle barmhertzigkeit / die es mit sünden vbermacht hatten.</span> <span class="verse"><a name="11">11</a>Also hat er wol sechs hundert Tausent weggerafft / darumb das sie vngehorsam waren. Wie solt denn ein einiger Vngehorsamer vngestrafft bleiben?</span> <span class="verse"><a name="12">12</a>Denn er ist wol barmhertzig / Aber ist auch zornig. Er lesset sich versünen / Vnd strafft auch grewlich / So gros seine Barmhertzigkeit ist / So gros ist auch seine Straffe / Vnd richtet einen jglichen / wie ers verdienet. Gen. 19; Num. 14; Num. 26.</span> <span class="verse"><a name="13">13</a>DEr Gottlose wird mit seinem vnrechte nicht entgehen / Vnd des Fromen hoffnung wird nicht aussen bleiben.</span> <span class="verse"><a name="14">14</a>ALle Wolthat wird jre stet finden / Vnd einem jglichen wird widerfaren / wie ers verdienet hat.</span> <span class="verse"><a name="15">15</a>SPrich nicht / Der HERR sihet nach mir nicht / Wer fragt im Himel nach mir?</span> <span class="verse"><a name="16">16</a>Vnter so grossem Hauffen / dencket er an mich nicht / Was bin ich gegen so grosser Welt?</span> <span class="verse"><a name="17">17</a>DEnn sihe / der gantze Himel allenthalben / das Meer vnd Erden beben /</span> <span class="verse"><a name="18">18</a>Berg vnd Tal zittern / wenn er heimsucht / Solt er denn in dein Hertz nicht sehen?</span> <span class="verse"><a name="19">19</a>Aber was er thun wil / das sihet niemand / vnd das Wetter / so furhanden ist / merckt kein Mensch /</span> <span class="verse"><a name="20">20</a>Vnd er kan viel thun / des sich niemand versihet / Vnd wer kans aussagen / vnd ertragen / so er richtet?</span> <span class="verse"><a name="21">21</a>Aber solch drewen ist zu weit aus den augen /</span> <span class="verse"><a name="22">22</a>vnd wens ein roher Mensch höret / bleibet er doch bey seiner torheit / vnd bey seinem jrthum.</span> <span class="verse"><a name="23">23</a>MEin Kind gehorche mir / vnd lerne Weisheit / vnd mercke auff mein wort mit ernst /</span> <span class="verse"><a name="24">24</a>Jch wil dir eine gewisse Lere geben / vnd dich klerlich vnterrichten.</span> <span class="verse"><a name="25">25</a>GOtt hat von anfang seine Werck wol geordnet /</span> <span class="verse"><a name="26">26</a>vnd einem jglichen sein eigen werck gegeben.</span> <span class="verse"><a name="27">27</a>Vnd erhelt sie für vnd für in solcher Ordnung / das sie jr Ampt jmerdar ausrichten /</span> <span class="verse"><a name="28">28</a>vnd keins das ander hindere / sondern sind jmerdar seinem befelh gehorsam.</span> <span class="verse"><a name="29">29</a>Weiter hat er auch auff die Erden gesehen / vnd sie mit seinen Gütern erfüllet /</span> <span class="verse"><a name="30">30</a>Vnd machet das Erdreich vol Thiere / welche wider vnter die erden komen. Gen. 1; Gen. 2.</span> </p></div</div></div></body></html>