<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 50</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/sir/50"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/sir">Sirach</a> &gt <strong>Chapter 50</strong></div><p><span class="verse"><a name="1">1</a>SJmon der son Onie / der Hohepriester / der zu seiner zeit vmb das Haus genge bawete / vnd Pfeiler dran setzete /</span> <span class="verse"><a name="2">2</a>vnd den Grund noch eins so hoch aufffüret / vnd oben den vmbgang am Tempel wider zurichtet.</span> <span class="verse"><a name="3">3</a>Zu seiner zeit war der brunnen verfallen / den fasset er mit Kupffer.</span> <span class="verse"><a name="4">4</a>Er sorgete fur den schaden seines Volcks / vnd machete die Stad feste wider die Feinde.</span> <span class="verse"><a name="5">5</a>Er thet ein löblich Werck / das er das Volck wider zu rechter Ordnung bracht.</span> <span class="verse"><a name="6">6</a>WEnn er aus dem Furhang erfür gieng / so leuchtet er / wie der Morgenstern / durch die wolcken / wie der volle Mond /</span> <span class="verse"><a name="7">7</a>wie die Sonne scheinet auff den Tempel des Höhesten / wie der Regenbogen mit seinen schönen farben /</span> <span class="verse"><a name="8">8</a>wie eine schöne Rosen im lentzen / wie die Lilien am wasser / wie der Weyrauchbaum im lentzen /</span> <span class="verse"><a name="9">9</a>wie ein angezündter Weyrauch im Reuchfas /</span> <span class="verse"><a name="10">10</a>wie ein gülden Schewer mit allerley Edelstein gezieret /</span> <span class="verse"><a name="11">11</a>wie ein fruchtbar Olebawm / vnd wie der höchste Cipressenbawm.</span> <span class="verse"><a name="12">12</a>WEnn er den schönen langen Rock anlegt / vnd den gantzen Schmuck anzoch / vnd zum heiligen Altar trat / So zieret er das gantze Heiligthum vmb her.</span> <span class="verse"><a name="13">13</a>Wenn er aber aus der Priester hende die Opfferstück nam / vnd bey dem Fewr stund / so auff dem Altar brand /</span> <span class="verse"><a name="14">14</a>So stunden seine Brüder rings vmb jn her / wie die Cedern auff dem Libano gepflantzt / vnd vmbringeten jn wie Palmzweige /</span> <span class="verse"><a name="15">15</a>Vnd alle kinder Aaron in jrem Schmuck / vnd hatten des HERRN opffer in jren henden / fur der gantzen gemeine Jsrael.</span> <span class="verse"><a name="16">16</a>Vnd er richtet sein Ampt aus auff dem Altar / vnd thet also dem Höhesten / dem allmechtigen ein feins Opffer.</span> <span class="verse"><a name="17">17</a>Er recket seine hand aus / mit dem Tranckopffer vnd opffert Roten wein vnd goss an den boden des Altars / zum süssen geruch / dem Höhesten / der aller König ist. Exod. 28.</span> <span class="verse"><a name="18">18</a>DA rieffen die kinder Aaron laut / vnd bliesen mit Drometen / vnd döneten hoch / das jr gedacht würde fur dem Höhesten.</span> <span class="verse"><a name="19">19</a>Da fiel so balde alles Volck mit einander zur erden / auff jr Angesicht / vnd betten zum HERRN jrem allmechtigen höhesten Gott /</span> <span class="verse"><a name="20">20</a>vnd die Senger lobeten jn mit Psalmen / Vnd das gantze Haus erschall / von dem süssen gedöne.</span> <span class="verse"><a name="21">21</a>Vnd das Volck bettet zum HERRN dem höhesten / das er gnedig sein wolt / bis der Gottesdienst aus war / vnd sie jr Ampt volendet hatten.</span> <span class="verse"><a name="22">22</a>WEnn er nu wider erab gieng / So recket er seine Hand aus / vber die gantzen gemeine der kinder Jsrael / vnd gab jnen den Segen des HERRN mit seinem munde / vnd wündschet jnen Heil in seinem Namen.</span> <span class="verse"><a name="23">23</a>Da beten sie abermal / vnd namen den Segen an von dem Höhesten / vnd sprachen /</span> <span class="verse"><a name="24">24</a>Nu dancket alle Gott / der grosse ding thut an allen enden / Der vns von Mutterleib an lebendig erhelt / vnd thut vns alles guts.</span> <span class="verse"><a name="25">25</a>Er gebe vns ein frölich hertzGut Gewissen.  / vnd verleihe jmerdar Friede / zu vnser zeit in Jsrael /</span> <span class="verse"><a name="26">26</a>vnd das seine Gnade stets bey vns bleibe / vnd erlöse vns / so lange wir leben.</span> <span class="verse"><a name="27">27</a>ZWeierley Volck bin ich von hertzen feind / dem dritten aber bin ich so gram / als sonst keinem /</span> <span class="verse"><a name="28">28</a>Den SamariternSamariten / Sind falsche Heiligen vnd Geister vnter Gotteskindern Philister sind böse Nachbar vnd Tyrannen / die nicht auffhören zuuerfolgen Gottes wort. Sichem sind der vngehorsam / auffrhürische Pöbel / die Gottes wort haben / vnd verachten.  / den Philistern / vnd dem tollen pöbel zu Sichem.</span> <span class="verse"><a name="29">29</a>DJese Lere vnd Weisheit / hat in dis Buch geschrieben / Jesus der Son Syrach von Jerusalem / vnd aus seinem hertzen solche Lere geschüttet.</span> <span class="verse"><a name="30">30</a>Wol dem / der sich hierin vbet / Vnd wers zu hertzen nimpt / der wird weise werden /</span> <span class="verse"><a name="31">31</a>Vnd wo er darnach thut / so wird er zu allen dingen tüchtig sein / Denn des HERRN liecht leitet jn.</span> </p></div</div></div></body></html>