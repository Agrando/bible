<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/sir/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/sir">Sirach</a> &gt <strong>Chapter 19</strong></div><p><span class="verse"><a name="1">1</a>EJn Erbeiter / der sich gern vol seufft / der wird nicht reich / Vnd wer ein geringes nicht zu rat helt / Der nimpt für vnd für abe.</span> <span class="verse"><a name="2">2</a>WEin vnd Weiber bethören die Weisen /</span> <span class="verse"><a name="3">3</a>Vnd die sich an Huren hengen werden wild / vnd kriegen Motten vnd WürmeFrantzosen / Leuse vnd ander kranckheit der Betler. zu lohn / Vnd verdorren den andern zum mercklichen Exempel.</span> <span class="verse"><a name="4">4</a>WEr bald gleubet / der ist Leichtfertig / Vnd thut jm / wenn er sich so verfüren lesst / selbs schaden.</span> <span class="verse"><a name="5">5</a>WEr sich frewet / das er schalckheitAls Vlenspiegel / Vincentius / Pfaff vom Kalenberg. treiben kan / der wird verachtet / Wer aber solche vnnütze Schwetzer hasset / der verhütet schaden.</span> <span class="verse"><a name="6">6</a>HOrestu was böses / das sage nicht nach / Denn schweigen schadet dir nicht /</span> <span class="verse"><a name="7">7</a>Du solts weder Freund noch Feinde sagen /</span> <span class="verse"><a name="8">8</a>Vnd offenbars nicht / wo du es on böse gewissen thun kanst /</span> <span class="verse"><a name="9">9</a>Denn man höret dir wol zu / vnd mercket drauff / Aber man hasset dich gleichwol.</span> <span class="verse"><a name="10">10</a>HAstu etwas gehöret / las es mit dir sterben / so hastu ein rügig Gewissen / Denn du wirst ja nicht dauon bersten.</span> <span class="verse"><a name="11">11</a>Aber ein Narr bricht heraus wie ein zeitig Kind heraus wil /</span> <span class="verse"><a name="12">12</a>Wenn ein wort im Narren steckt / so ists eben / als wenn ein Pfeil in der Hufft steckt.</span> <span class="verse"><a name="13">13</a>SPrich deinen Nehesten drumb an / vileicht hat ers nicht gethan / Oder hat ers gethan / das ers nicht mehr thu.</span> <span class="verse"><a name="14">14</a>SPrich deinen Nehesten drumb an / vileicht hat ers nicht geredt / Hat ers aber geredt / das ers nicht mehr thu.</span> <span class="verse"><a name="15">15</a>SPrich deinen Freund drumb an / Denn man leuget gern auff die Leute / drumb gleube nicht alles / was du hörest.</span> <span class="verse"><a name="16">16</a>Es entferet offt einem ein wort / vnd meinets doch nicht also / Denn wer ist / dem nicht zu weilen ein wort entferet?</span> <span class="verse"><a name="17">17</a>SPrich deinen Nehesten drumb an / ehe du mit jm pochest / vnd dencke an Gottes gebot.</span> <span class="verse"><a name="18">18</a>Denn die furcht Gottes / machet weislich thun in allen Sachen vnd Gottes gebot / leret klüglich faren in allem Handel.</span> <span class="verse"><a name="19">19</a>ARglistigkeit ist nicht Weisheit / vnd der Gottlosen tücke sind keine klugheit /</span> <span class="verse"><a name="20">20</a>Sondern ist eine bosheit / vnd Abgötterey / vnd eitel torheit vnd vnweisheit.</span> <span class="verse"><a name="21">21</a>ES ist besser / geringe klugheit mit Gottes furcht / Denn grosse klugheit / mit Gottes verachtung.</span> <span class="verse"><a name="22">22</a>ES ist mancher Scharffsinniger / vnd doch ein Schalck / vnd kan die Sachen drehen / wie ers haben wil.</span> <span class="verse"><a name="23">23</a>Derselbe Schalck / kan den Kopff hengen vnd ernst sehen / vnd ist doch eitel betrug.</span> <span class="verse"><a name="24">24</a>Er schleget die Augen nider / vnd horchet mit Schalcks ohren / Vnd wo du nicht acht auff jn hast / So wird er dich vbereilen.</span> <span class="verse"><a name="25">25</a>Vnd ob er schwach ist / dir schaden zu thun / So wird er dich doch / wenn er seine zeit sihet / berücken.</span> <span class="verse"><a name="26">26</a>Man sihets einem wol an / vnd ein vernünfftiger merckt den Man an seinen geberden /</span> <span class="verse"><a name="27">27</a>Denn seine Kleidung / lachen vnd gang / zeigen jn an.</span> </p></div</div></div></body></html>