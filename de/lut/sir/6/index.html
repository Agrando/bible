<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/sir/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/sir">Sirach</a> &gt <strong>Chapter 6</strong></div><p><span class="verse"><a name="1">1</a>Las dich nicht bewegen / das du deinem Freund gram werdest / Denn solcher Verleumbder wird endlich zu schanden.</span> <span class="verse"><a name="2">2</a>LAS dich nicht zu klug düncken / jederman zu taddeln /</span> <span class="verse"><a name="3">3</a>Das deine Bletter nicht verwelcken / vnd deine Früchte verderben / vnd auch der mal einst werdest / wie ein dürrer BawmDas sind die Splitterrichter die jres Balcken vergessen. .</span> <span class="verse"><a name="4">4</a>Denn ein solcher gifftiger Mensch / schadet jm selber / vnd wird seinen Feinden ein spot.</span> <span class="verse"><a name="5">5</a>Widerumb / Wer alles zum besten auslegtDer ist weise vnd wolgelert / der alle ding zum besten kert. Freund in der not / Gehen xxv. auff ein lot. Sols aber ein harter stand sein / So gehet jr 50. auff ein quintlein.  / der machet jm viel Freunde / Vnd wer das beste zur Sache redet / von dem redet man widerumb das beste.</span> <span class="verse"><a name="6">6</a>HAlts mit jederman freundlich / Vertrawe aber vnter tausent kaum einem.</span> <span class="verse"><a name="7">7</a>Vertrawe keinem Freunde / du habest jn denn erkand in der not.</span> <span class="verse"><a name="8">8</a>Denn es sind viel Freunde / weil sie es geniessen können / Aber in der not halten sie nicht.</span> <span class="verse"><a name="9">9</a>Vnd ist mancher Freund / der wird balde Feind / vnd wüsste er einen Mord auff dich / er sagts nach.</span> <span class="verse"><a name="10">10</a>Es sind auch etliche Tischfreunde / vnd halten nicht in der not.</span> <span class="verse"><a name="11">11</a>Weil dirs wolgehet / so ist er dein Geselle / vnd lebet in deinem Hause / als were er auch Hausherr /</span> <span class="verse"><a name="12">12</a>Gehet dirs aber vbel / So stehet er wider dich / vnd lesst sich nirgend finden.</span> <span class="verse"><a name="13">13</a>THu dich von deinen Feinden / vnd hüte dich gleichwol auch fur Freunden.</span> <span class="verse"><a name="14">14</a>Ein trewer Freund ist ein starcker Schutz / Wer den hat / der hat einen grossen Schatz.</span> <span class="verse"><a name="15">15</a>Ein trewer Freund / ist mit keinem geld noch gut zubezalen.</span> <span class="verse"><a name="16">16</a>Ein trewer Freund / ist ein trost des lebens / wer Gott fürchtet / der krigt solchen Freund.</span> <span class="verse"><a name="17">17</a>Denn wer Gott fürchtet / dem wirds gelingen mit Freunden / Vnd wie er ist / also wird sein Freund auch sein.</span> <span class="verse"><a name="18">18</a>Ljebes kind / las dich die weisheit ziehen von Jugent auff / So wird ein weiser Man aus dir.</span> <span class="verse"><a name="19">19</a>Stelle dich zu jr / wie einer der da ackert vnd seet / vnd erwarte jre gute Früchte.</span> <span class="verse"><a name="20">20</a>Du must ein kleine zeit vmb jrer willen mühe vnd erbeit haben / Aber gar balde wirstu jrer Früchte geniessen.</span> <span class="verse"><a name="21">21</a>Bitter ist sie den vngebrochen Menschen / vnd ein Ruchloser bleibet nicht an jr.</span> <span class="verse"><a name="22">22</a>Denn sie ist jm ein harter Prüfestein / vnd er wirfft sie balde von sich.</span> <span class="verse"><a name="23">23</a>Sie rhümen wol viel von der Weisheit / Aber wissen wenig drumb.</span> <span class="verse"><a name="24">24</a>LJebes kind / Gehorche meiner Lere / vnd verachte nicht meinen Rat.</span> <span class="verse"><a name="25">25</a>Ergibe deine Füsse in jre fessel / vnd deinen Hals in jre halseisen.</span> <span class="verse"><a name="26">26</a>Bücke deine Schultern vnd trage sie / vnd sperre dich wider jre bande nicht.</span> <span class="verse"><a name="27">27</a>Halte dich zu jr von gantzem hertzen / vnd bleibe mit allen krefften auff jrem wege.</span> <span class="verse"><a name="28">28</a>Forsche jr nach / vnd suche sie / So wirstu sie finden. Vnd wenn du sie erkriegest / so las sie nicht von dir</span> <span class="verse"><a name="29">29</a>Denn endlich wirstu trost an jr haben / vnd wird dir dein leid in freude gekeret werden.</span> <span class="verse"><a name="30">30</a>Vnd jre Fessel werden dir ein starcker Schirm / vnd jr Halseisen ein herrlich Kleid werden.</span> <span class="verse"><a name="31">31</a>Sie hat eine güldene Krone / mit einer Purpurhauben /</span> <span class="verse"><a name="32">32</a>dasselbige Kleid wirstu anzihen / vnd die selbige schöne Krone wirstu auffsetzen.</span> <span class="verse"><a name="33">33</a>LJebes Kind / Wiltu folgen / so wirstu weise / Vnd nimpstu es zu hertzen / so wirstu klug.</span> <span class="verse"><a name="34">34</a>Wirstu gern gehorchen / so wirstu sie kriegen / Vnd wirstu deine ohren neigen / so wirstu weise werden.</span> <span class="verse"><a name="35">35</a>Sey gern bey den Alten / vnd wo ein weiser Man ist / zu dem halte dich. HOre gern Gottes wort / vnd mercke die gute Sprüche der weisheit.</span> <span class="verse"><a name="36">36</a>Wo du einen vernünfftigen Man sihest / zu dem kom mit vleis / vnd gehe stets aus vnd ein bey jm.</span> <span class="verse"><a name="37">37</a>Betrachte jmerdar Gottes gebot / vnd gedencke stets an sein Wort / Der wird dein hertz volkomen machen / vnd dir geben Weisheit / wie du begerest.</span> </p></div</div></div></body></html>