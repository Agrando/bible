<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 42</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/sir/42"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/sir">Sirach</a> &gt <strong>Chapter 42</strong></div><p><span class="verse"><a name="1">1</a>ABer dieser stücke scheme dich keines / vnd vmb niemands willen thu vnrecht / nemlich / Des gesetzes vnd bundes des Höhesten.</span> <span class="verse"><a name="2">2</a>Den Gottfürchtigen bey Recht zu erhalten.</span> <span class="verse"><a name="3">3</a>Trewlich handeln gegen dem Nehesten vnd Gesellen. Den Freunden das Erbteil zu zuwenden.</span> <span class="verse"><a name="4">4</a>Vleissig sein / rechte Mas vnd Gewichte zu halten. Zu frieden sein / du gewinnest viel oder wenig.</span> <span class="verse"><a name="5">5</a>Recht handeln mit zeitlichem Gut / in keuffen vnd verkeuffen. Die Kinder mit vleis ziehen. Den bösen Knecht wol steupen.</span> <span class="verse"><a name="6">6</a>Fur einem bösen Weib das deine wol bewaren. Wo viel zugreiffens ist / alles wol verschliessen.</span> <span class="verse"><a name="7">7</a>Was man jnen mus vnter die hende geben / alles zelen vnd abwegen. Alle ausgabe vnd einname anschreiben.</span> <span class="verse"><a name="8">8</a>Die Vnuerstendigen vnd Thoren vnterweisen. Auch die gar alten Leute / das sie sich nicht mit den Jungen haddern. Also wirstu ein recht wol geschickter Mensch / vnd bey allen Leuten gelobt.</span> <span class="verse"><a name="9">9</a>EJn Tochter die noch vnberaten ist / macht dem Vater viel wachens / Vnd das sorgen fur sie / nimpt jm viel schlaffs. Weil sie jung ist / Das sie möcht veralten. Oder wenn sie einen Man krieget / Das er jr möcht gram werden.</span> <span class="verse"><a name="10">10</a>Oder weil sie noch Jungfraw ist / Das sie möcht geschendet / vnd ins Vaters hause schwanger werden. Oder wenn sie bey dem Man ist / Das sie sich nicht recht halten / oder er kein Kind mit jr haben möcht.</span> <span class="verse"><a name="11">11</a>WEnn deine Tochter nicht schamhafftig ist / so halt sie hart / das sie dich nicht deinen Feinden zum spot mache / vnd die gantze Stad von dir sage / Vnd du von einem jeden schande hören / vnd dich fur allen Leuten schemen müssest.</span> <span class="verse"><a name="12">12</a>SJhe dich nicht vmb nach schönen Menschen / vnd sey nicht so gern vmb die Weiber.</span> <span class="verse"><a name="13">13</a>Denn gleich wie aus den Kleidern Motten komen / Also kompt von Weibern viel böses.</span> <span class="verse"><a name="14">14</a>Es ist sicherer bey einem bösen Man zu sein / denn bey eim freundlichen Weibe / die jn zu hohn vnd spot macht.</span> <span class="verse"><a name="15">15</a>JCH wil nu preisen des HERRN werck / Aus der heiligen Schrifft / seine Werck verkündigen / wie ichs gelesen hab.</span> <span class="verse"><a name="16">16</a>DJe Sonne gibt aller Welt liecht / vnd jr Liecht ist das allerhellest liecht.</span> <span class="verse"><a name="17">17</a>ES ist auch den Heiligen von dem HERRN noch nie gegeben / das sie alle seine Wunder aussprechen künden / Denn der allmechtige HERR / hat sie zu gros gemacht / vnd alle ding sind zu gros nach wirden zu loben.</span> <span class="verse"><a name="18">18</a>Er allein erforschet den abgrund / vnd der Menschen hertzen / vnd weis was / sie gedencken.</span> <span class="verse"><a name="19">19</a>Denn der HERR weis alle ding / vnd sihet / zu welcher zeit ein jglichs geschehen werde.</span> <span class="verse"><a name="20">20</a>Er verkündigt / was vergangen vnd was zukünfftig ist / vnd offenbart was verborgen ist / Er verstehet alle Heimligkeit / vnd ist jm keine Sache verborgen.</span> <span class="verse"><a name="21">21</a>Er beweiset seine grosse Weisheit herrlich / vnd er ist von ewigkeit bis in ewigkeit /</span> <span class="verse"><a name="22">22</a>Man kan jn weder grösser noch geringer machen / vnd er bedarff keines Rats.</span> <span class="verse"><a name="23">23</a>WJe lieblich sind alle seine Werck / wiewol man kaum ein füncklin dauon erkennen kan.</span> <span class="verse"><a name="24">24</a>Es lebt alles / vnd bleibet für vnd für / Vnd wozu er jr bedarff / sind sie alle gehorsam.</span> <span class="verse"><a name="25">25</a>Es ist jmer zwey gegen zwey / vnd eins gegen eins / Vnd was er macht / daran ist kein feil /</span> <span class="verse"><a name="26">26</a>Vnd hat ein jglichs geordent / wo zu es sonderlich nütze sein sol.</span> </p></div</div></div></body></html>