<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/sir/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/sir">Sirach</a> &gt <strong>Chapter 28</strong></div><p><span class="verse"><a name="1">1</a>WEr sich rechent / an dem wird sich der HERR wider rechen / Vnd wird jm seine Sünde auch behalten.</span> <span class="verse"><a name="2">2</a>VErgib deinem Nehesten / was er dir zu leide gethan hat / Vnd bitte denn / so werden dir deine Sünde auch vergeben.</span> <span class="verse"><a name="3">3</a>EJn Mensch helt gegen dem andern den Zorn / vnd wil bey dem HERRN gnad suchen.</span> <span class="verse"><a name="4">4</a>Er ist vnbarmhertzig gegen seines Gleichen / vnd wil fur seine sünde bitten.</span> <span class="verse"><a name="5">5</a>Er ist nur fleisch vnd blut / vnd helt den zorn / Wer wil denn jm seine Sünde vergeben?</span> <span class="verse"><a name="6">6</a>GEdencke an das ende / vnd las die Feindschafft faren /</span> <span class="verse"><a name="7">7</a>die den Tod vnd verderben sucht / vnd bleibe in den Geboten.</span> <span class="verse"><a name="8">8</a>Gedenck an das Gebot / vnd las dein drewen wider deinen Nehesten.</span> <span class="verse"><a name="9">9</a>Gedenck an den bund des Höhesten / vnd vergib die vnwissenheit.</span> <span class="verse"><a name="10">10</a>Las ab vom Hadder / so bleiben viel sünde nach.</span> <span class="verse"><a name="11">11</a>Denn ein zorniger Mensch zündet hadder an / vnd der Gottlose verwirret gute Freunde / vnd hetzet wider einander die guten frieden haben.</span> <span class="verse"><a name="12">12</a>WEnn des Holtzs viel ist / wird des Fewrs deste mehr / Vnd wenn die Leute gewaltig sind / wird der Zorn deste grösser / Vnd wenn die Leute reich sind / wird der zorn deste hefftiger / Vnd wenn der Hadder lange weret / so brennets deste mehr.</span> <span class="verse"><a name="13">13</a>JEch sein zu hadder / zündet fewr an / Vnd jech sein zu zancken / vergeusst Blut.</span> <span class="verse"><a name="14">14</a>BLesestu füncklin / So wird ein gros Fewr draus. Speiestu aber ins füncklin / so verlesscht es / Vnd beides kan aus deinem munde komen.</span> <span class="verse"><a name="15">15</a>DJe Ohrenbleser vnd falsche böse Meuler / sind verflucht / Denn sie verwirren viele die guten Frieden haben.</span> <span class="verse"><a name="16">16</a>EJn böse Maul / macht viel Leute vneins / vnd treibet sie aus einem Land ins ander /</span> <span class="verse"><a name="17">17</a>Es zubricht feste Stedte / vnd zerstöret Fürstenthüme.</span> <span class="verse"><a name="18">18</a>Ein böse Maul / verstösset redliche WeiberNach Mose Gesetz / da der Scheidebrieff galt / wird manch weib on schuld / verstossen gewest sein / durch solche böse Meuler.  /</span> <span class="verse"><a name="19">19</a>vnd beraubt sie alles / das jnen saur worden ist /</span> <span class="verse"><a name="20">20</a>Wer jm gehorcht / der hat nimer ruge / vnd kan nirgend mit frieden bleiben.</span> <span class="verse"><a name="21">21</a>DJe Geissel macht striemen / Aber ein böse Maul / zerschmettert beine vnd alles.</span> <span class="verse"><a name="22">22</a>VJel sind gefallen / durch die scherffe des Schwerts / Aber nirgend so viel / als durch böse Meuler.</span> <span class="verse"><a name="23">23</a>WOl dem / der fur bösem Maul bewaret ist / vnd von jm vngeplagt bleibt / vnd sein joch nicht tragen mus / vnd in seinen Stricken nicht gebunden ist.</span> <span class="verse"><a name="24">24</a>Denn sein joch ist eisern / vnd seine stricke ehernen /</span> <span class="verse"><a name="25">25</a>Seine Plage ist bitterer denn der Tod / vnd erger denn die Helle.</span> <span class="verse"><a name="26">26</a>ABer es wird den Gottfürchtigen nicht vnterdrücken / Vnd er wird in desselben Fewr nicht brennen.</span> <span class="verse"><a name="27">27</a>Wer den HERRN verlesset / der wird drein fallen / vnd drin brennen / vnd es wird nicht ausgelesschet werden / Es wird jn vberfallen / wie ein Lew / vnd auffreiben wie ein Pard.</span> <span class="verse"><a name="28">28</a>DV verzeunest deine Güter mit dornen / Warumb machstu nicht viel mehr deinem Munde thür vnd rigel?</span> <span class="verse"><a name="29">29</a>Du wegest dein gold vnd silber ein / Warumb wegestu nicht auch deine wort auff der Goldwage?</span> <span class="verse"><a name="30">30</a>Hüte dich / das du nicht dadurch gleitest / vnd fallest fur deinen Feinden / die auff dich lauren.</span> </p></div</div></div></body></html>