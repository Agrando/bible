<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/sir/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/sir">Sirach</a> &gt <strong>Chapter 18</strong></div><p><span class="verse"><a name="1">1</a>DEr da aber ewig lebet / alles was der macht / das ist volkomen.</span> <span class="verse"><a name="2">2</a>Der HERR ist allein Gerecht / Niemand kan seine Werck aussprechen / Wer kan sein grosse Wunder begreiffen?</span> <span class="verse"><a name="3">3</a>Wer kan seine grosse macht messen?</span> <span class="verse"><a name="4">4</a>Wer kan seine grosse barmhertzigkeit erzelen?</span> <span class="verse"><a name="5">5</a>Man kan sie weder wehren noch mehren / vnd kan seine grosse Wunder nicht begreiffen.</span> <span class="verse"><a name="6">6</a>ABer ein Mensch / wenn er gleich sein bestes gethan hat / so ists noch kaum angefangen / Vnd wenn er meinet / er habs volendet / So feilet es noch weit.</span> <span class="verse"><a name="7">7</a>Denn was ist der Mensch? Wo zu taug er? Was kan er fromen oder schaden thun?</span> <span class="verse"><a name="8">8</a>Wenn er lange lebet / so lebet er hundert jar. Gleich wie ein Tröpfflin wassers gegen das Meer / vnd wie ein Körnlin / gegen dem sand am Meer / So geringe sind seine jare gegen die Ewigkeit.</span> <span class="verse"><a name="9">9</a>DArumb hat Gott gedult mit jnen / vnd schüt seine Barmhertzigkeit aus vber sie.</span> <span class="verse"><a name="10">10</a>Er sihet vnd weis wol / wie sie alle des Todes sein müssen /</span> <span class="verse"><a name="11">11</a>Darumb erbarmet er sich deste reichlicher vber sie.</span> <span class="verse"><a name="12">12</a>Eins Menschen barmhertzigkeit / gehet allein vber seinen Nehesten / Aber Gottes barmhertzigkeit / gehet vber alle Welt.</span> <span class="verse"><a name="13">13</a>Er straffet vnd züchtiget / Er leret vnd pfleget / wie ein Hirte seiner herde.</span> <span class="verse"><a name="14">14</a>Er erbarmet sich aller / die sich ziehen lassen / vnd vleissig Gottes wort hören.</span> <span class="verse"><a name="15">15</a>MEin Kind / Wenn du jemand guts thust / So mache dich nicht vnnütz / Vnd wenn du etwas gibst / So betrübe jn nicht mit harten worten.</span> <span class="verse"><a name="16">16</a>Der Thaw kület die Hitze / Also ist ein gut wort besser denn die Gabe /</span> <span class="verse"><a name="17">17</a>Ja ein wort ist offt angenemer / denn ein grosse gabe / Vnd ein holdseliger Mensch gibt sie alle beide.</span> <span class="verse"><a name="18">18</a>Ein Narr aber rückts einem vnhöflich auff / Vnd ein vnfreundliche Gabe ist verdrieslich.</span> <span class="verse"><a name="19">19</a>LErne vor selbs / ehe du ander lerest.</span> <span class="verse"><a name="20">20</a>Hilff dir vor selber / ehe du andere artzneiest.</span> <span class="verse"><a name="21">21</a>Straffe dich vor selbs / ehe du andere vrteilst / So wirstu gnad finden / wenn andere gestrafft werden.</span> <span class="verse"><a name="22">22</a>SPare deine Busse nicht / bis du kranck werdest / Sondern bessere dich / weil du noch sündigen kanst. Verzeuch nicht from zu werden / vnd harre nicht mit besserung deines Lebens / bis in den Tod.</span> <span class="verse"><a name="23">23</a>VNd wiltu Gott dienen / so las dirs ernst sein / auff das du Gott nicht versuchest /</span> <span class="verse"><a name="24">24</a>Gedenck an den zorn / der am ende komen wird / vnd an die rache / wenn du dauon must.</span> <span class="verse"><a name="25">25</a>Denn wenn man sat ist / Sol man gleich wol dencken / das man wider hungern kan / Vnd wenn man reich ist / Sol man dencken / das man wider arm werden kan.</span> <span class="verse"><a name="26">26</a>Denn es kan vor abends wol anders werden / weder es am morgen war / Vnd solchs alles geschicht bald fur Gott.</span> <span class="verse"><a name="27">27</a>EJn weiser Mensch / ist in diesem allem sorgfeltig / vnd hütet sich fur sünden / weil er noch sündigen kan.</span> <span class="verse"><a name="28">28</a>Wer verstendig ist / der nimpt solche Weisheit an / Vnd wer sie kriegt / der lobet sie.</span> <span class="verse"><a name="29">29</a>Wer solche Lere gelernet hat / der kan sich weislich halten / vnd wol dauon reden zur besserung.</span> <span class="verse"><a name="30">30</a>FOlge nicht deinen bösen Lüsten / sondern brich deinen willen /</span> <span class="verse"><a name="31">31</a>Denn wo du deinen bösen lüsten folgest / So wirstu dich deinen Feinden selbs zum spot machen.</span> <span class="verse"><a name="32">32</a>SEy nicht ein Brasser / vnd gewehne dich nicht zum schlemmen /</span> <span class="verse"><a name="33">33</a>Auff das du nicht zum Bettler werdest / Vnd wenn du nimer Geld im Sekel hast / auff Wucher nemen müssest.</span> </p></div</div></div></body></html>