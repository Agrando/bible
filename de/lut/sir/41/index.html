<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/sir/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/sir">Sirach</a> &gt <strong>Chapter 41</strong></div><p><span class="verse"><a name="1">1</a>O Tod wie bitter bistu / wenn an dich gedenckt ein Mensch / der gute tage vnd gnug hat / vnd on sorge lebt /</span> <span class="verse"><a name="2">2</a>Vnd dem es wol gehet in allen dingen / vnd noch wol essen mag.</span> <span class="verse"><a name="3">3</a>O Tod / wie wol thustu dem Dürfftigen /</span> <span class="verse"><a name="4">4</a>der da schwach vnd alt ist / Der in allen sorgen steckt / vnd nichts bessers zu hoffen / noch zu gewarten hat.</span> <span class="verse"><a name="5">5</a>FVrchte den Tod nicht / Gedencke / das also vom HERRN geordent ist / vber alles Fleisch / beide dere / die vor dir gewesen sind / vnd nach dir komen werden.</span> <span class="verse"><a name="6">6</a>Vnd was wegerstu dich wider Gottes willen / du lebest zehen / hundert oder tausent jar?</span> <span class="verse"><a name="7">7</a>Denn im Tod fraget man nicht / wie lange einer gelebt habe.</span> <span class="verse"><a name="8">8</a>DJe Kinder der Gottlosen / vnd die sich zu den Gottlosen gesellen / werden eitel Grewel.</span> <span class="verse"><a name="9">9</a>DEr Gottlosen Kinder erbgut / kompt vmb / Vnd jre Nachkomen müssen veracht sein.</span> <span class="verse"><a name="10">10</a>DJe Kinder müssen klagen vber den gottlosen Vater / Denn vmb seinen willen sind sie veracht.</span> <span class="verse"><a name="11">11</a>WEh euch Gottlosen / die jr des Höhesten gesetz verlasst /</span> <span class="verse"><a name="12">12</a>Jr lebt oder sterbt / so seid jr verflucht.</span> <span class="verse"><a name="13">13</a>GLeich wie alles / so aus der Erden kompt / widerumb zu erden wird / Also komen die Gottlosen aus dem Fluch zum verdamnis.</span> <span class="verse"><a name="14">14</a>EJns Menschen leiden mag hie wehren / so lange er lebet / Aber der Gottlosen namen mus vertilget werden / Denn er taug nicht.</span> <span class="verse"><a name="15">15</a>SJhe zu / das du einen guten Namen behaltest / Der bleibet gewisser / denn tausent grosse schetze Goldes.</span> <span class="verse"><a name="16">16</a>EJn leben / es sey wie gut es wölle / so wehret er ein kleine zeit / Aber ein guter Name bleibt ewiglich.</span> <span class="verse"><a name="17">17</a>MEine Kinder / Wens euch wolgehet / so sehet zu vnd bleibet in Gottes furcht.</span> <span class="verse"><a name="18">18</a>Warumb schemet jr euch meiner wort?</span> <span class="verse"><a name="19">19</a>Man schemet sich offt / da man sich nicht schemen solt / vnd billicht offt / das man nicht billichen solt.</span> <span class="verse"><a name="20">20</a>ES scheme sich Vater vnd Mutter der Hurerey. Ein Fürst vnd Herr / der lügen.</span> <span class="verse"><a name="21">21</a>Ein Richter vnd Rat des vnrechten. Die Gemein vnd Volck des vngehorsams.</span> <span class="verse"><a name="22">22</a>Ein Nehester vnd Freund leid zu thun. Ein Nachbar des stelens.</span> <span class="verse"><a name="23">23</a>Scheme dich / das du mit deim arm auff dem Brot vber tisch ligest.</span> <span class="verse"><a name="24">24</a>Scheme dich / das du vbel bestehest in der Rechnung / vnd nicht danckest / wenn man dich grüsset.</span> <span class="verse"><a name="25">25</a>Scheme dich / nach den Huren zusehen / vnd dein angesicht von deinen Blutfreunden zu wenden.</span> <span class="verse"><a name="26">26</a>Scheme dich / das Erbteil vnd Morgengab zu entwenden / vnd eines andern Weib zubegeren.</span> <span class="verse"><a name="27">27</a>Scheme dich / eines andern Magd zubegeren / vnd vmb jr bette zustehen.</span> <span class="verse"><a name="28">28</a>Scheme dich / deinem Freunde auffzurücken / Vnd wenn du jm etwas gibst / so verweise es jm nicht.</span> <span class="verse"><a name="29">29</a>Scheme dich nachzusagen / alles was du gehöret hast / vnd zu offenbaren heimliche vertrawete rede. Also schemestu dich recht / vnd wirst allen leuten lieb vnd werd sein.</span> </p></div</div></div></body></html>