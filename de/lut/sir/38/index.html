<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/sir/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/sir">Sirach</a> &gt <strong>Chapter 38</strong></div><p><span class="verse"><a name="1">1</a>EHre den Artzt mit gebürlicher Verehrung / das du jn habest zur not.</span> <span class="verse"><a name="2">2</a>Denn der HERR hat jn geschaffen / vnd die Ertzney kompt von dem Höhesten / vnd die Könige ehren jn.</span> <span class="verse"><a name="3">3</a>Die kunst des Artzts erhöhet jn / vnd macht jn gros bey Fürsten vnd Herrn.</span> <span class="verse"><a name="4">4</a>DEr HERR lesst die Ertzney aus der Erden wachsen / vnd ein Vernünfftiger veracht sie nicht.</span> <span class="verse"><a name="5">5</a>Ward doch das bitter Wasser süsse / durch ein Holtz / Auff das man seine krafft erkennen solte.</span> <span class="verse"><a name="6">6</a>Vnd er hat solche kunst den Menschen gegeben / das er gepreiset würde in seinen Wunderthaten.</span> <span class="verse"><a name="7">7</a>Damit heilet er vnd vertreibt die schmertzen / vnd der Apotheker macht Ertzney draus.</span> <span class="verse"><a name="8">8</a>Summa / Gottes werck kan man nicht alle erzelen / Vnd er gibt alles was gut ist auff Erden.</span> <span class="verse"><a name="9">9</a>MEin Kind / wenn du kranck bist / so verachte dis nicht / sondern bitte den HERRN / so wird er dich gesund machen.</span> <span class="verse"><a name="10">10</a>Las vonErstlich werde from. Zum andern las fur dich bitten Zum dritten / brauche denn des Artzt. der sünde / vnd mache deine Hende vnstrefflich / vnd reinige dein Hertz von aller missethat /</span> <span class="verse"><a name="11">11</a>Opffer / süssen geruch / vnd Semel zum Gedenckopffer / vnd gib ein fett opffer / als müssestu dauon.</span> <span class="verse"><a name="12">12</a>Darnach las den Artzt zu dir / Denn der HERR hat jn geschaffen / vnd las jn nicht von dir / weil du sein doch bedarffest.</span> <span class="verse"><a name="13">13</a>ES kan die stunde komen / das dem Krancken allein durch jeneBetten hilfft mehr denn ertzneien / Vnd der Priester thut mehr denn der Artzt. Aber man ist nicht gern from / Darumb acht man des betens vnd der Priester weniger. geholffen werde /</span> <span class="verse"><a name="14">14</a>wenn sie den HERRN bitten / das mit jm besser werde / vnd gesundheit kriege / lenger zu leben.</span> <span class="verse"><a name="15">15</a>WEr fur seinem Schepffer sündigt / Der mus dem Artzt in die hende komen.</span> <span class="verse"><a name="16">16</a>MEin Kind / wenn einer stirbt / So beweine jn / vnd klage jn / als sey dir gros leid geschehen / Vnd verhülle seinen Leib / gebürlicher weise / vnd bestate jn ehrlich zum Grabe.</span> <span class="verse"><a name="17">17</a>Du solt bitterlich weinen / vnd hertzlich betrübt sein / vnd leide tragen / darnach er gewest ist /</span> <span class="verse"><a name="18">18</a>zum wenigsten ein tag oder zwen / Auff das man nicht vbel von dir reden müge. Vnd tröste dich auch wider / das du nicht trawrig werdest /</span> <span class="verse"><a name="19">19</a>Denn von trawren kompt der Tod / vnd des hertzen trawrigkeit schwechet die kreffte.</span> <span class="verse"><a name="20">20</a>TRawrigkeit vnd Armut thut dem hertzen wehe in der anfechtung / vnd vbertritHellt die masse nicht. .</span> <span class="verse"><a name="21">21</a>LAs die Trawrigkeit nicht in dein Hertz / sondern schlahe sie von dir / vnd dencke ans endeWie Dauid thet vber sein Kind / vnd sprach / Jch mus zu jm / Er kompt nicht wider etc. Mihi heri / Hodie tibi.  / vnd vergiss nicht /</span> <span class="verse"><a name="22">22</a>Denn da ist kein widerkomen / Es hilfft jn nicht / vnd du thust dir schaden.</span> <span class="verse"><a name="23">23</a>Gedencke an jn / wie er gestorben / so mustu auch sterben / Gestern wars an mir / Heute ists an dir.</span> <span class="verse"><a name="24">24</a>WEil der Todte nu in der ruge ligt / So höre auch auff sein zu gedencken / Vnd tröste dich wider vber jn / weil sein Geist von hinnen gescheiden ist.</span> <span class="verse"><a name="25">25</a>WEr die Schrifft lernen sol / der kan keiner andern Erbeit warten / Vnd wen man leren sol / der mus sonst nichts zuthun haben.</span> <span class="verse"><a name="26">26</a>WJe kan der der Lere warten / der pflügen mus / vnd der gerne die Ochssen mit der geissel treibet / vnd mit der gleichen wercken vmbgehet / vnd weis nichts / denn von Ochssen zu reden?</span> <span class="verse"><a name="27">27</a>Er mus dencken / wie er ackern sol / vnd mus spat vnd früe den Küen futter geben.</span> <span class="verse"><a name="28">28</a>ALso auch die Tischler vnd Zimmerleute / die tag vnd nacht erbeiten / vnd schnitzen Bildwerck / vnd vleis haben / mancherley erbeit zu machen / Die müssen dencken / das es recht werde / vnd früe vnd spat dran sein / das sie es volenden.</span> <span class="verse"><a name="29">29</a>ALso ein Schmid / der mus bey seinem Ambos sein / vnd seiner Schmitte warten / vnd wird mat vom fewr / vnd erbeit sich müde vber der Esse /</span> <span class="verse"><a name="30">30</a>Das hemmern schlegt jm die Ohren vol / vnd sihet drauff / wie er das Werck recht mache /</span> <span class="verse"><a name="31">31</a>vnd mus dencken / wie ers fertige / vnd früe vnd spat dran sein / das ers fein auserbeite.</span> <span class="verse"><a name="32">32</a>ALso ein Töpffer / der mus bey seiner Erbeit sein / vnd die Scheiben mit seinen Füssen vmbtreiben / vnd mus jmer mit sorgen sein Werck machen. Vnd hat sein gewis Tagwerck.</span> <span class="verse"><a name="33">33</a>Er mus mit seinen armen aus dem thon sein Gefess formiren / vnd mus sich zu seinen füssen müde bücken /</span> <span class="verse"><a name="34">34</a>Er mus dencken / wie ers fein glasure / vnd früe vnd spat den Ofen fegen.</span> <span class="verse"><a name="35">35</a>DJese alle trösten sich jres Handwercks / Vnd ein jglicher vleissiget sich das er seine erbeit könne /</span> <span class="verse"><a name="36">36</a>Man kan jr in der Stad nicht emperen.</span> <span class="verse"><a name="37">37</a>Aber man kan sie nirgend hin schicken / Sie können der Ampt auch nicht gewarten / noch in der Gemeine regieren.</span> <span class="verse"><a name="38">38</a>Sie können den Verstand nicht haben / die Schrifft zu leren / noch das Recht vnd Gerechtigkeit zu predigen.</span> <span class="verse"><a name="39">39</a>Sie können die Sprüche nicht lesen / Sondern müssen der zeitlichen Narung warten / vnd dencken nicht weiter / denn was sie mit jrer erbeit gewinnen mügen.</span> </p></div</div></div></body></html>