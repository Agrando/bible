<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/sir/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/sir">Sirach</a> &gt <strong>Chapter 32</strong></div><p><span class="verse"><a name="1">1</a>Sondern halt dich gleich wie sie / vnd richte dich nach jnen / so sitzestu recht /</span> <span class="verse"><a name="2">2</a>Vnd gib dazu was dir gebürt / wiltu mit sitzen.</span> <span class="verse"><a name="3">3</a>Auff das sie mit dir frölich sein mügen / Da mit du die Ehre dauon kriegst / das man dich einen sittigen / holdseligen Man heisset.</span> <span class="verse"><a name="4">4</a>DEr Elteste sol reden / Denn es gebüret jm / als der erfaren ist.</span> <span class="verse"><a name="5">5</a>Vnd jrre die Spieleute nicht /</span> <span class="verse"><a name="6">6</a>Vnd wenn man Leider singet / so wassche nicht drein / vnd spare deine weisheit / bis zur andern zeit.</span> <span class="verse"><a name="7">7</a>Wie ein Rubin in feinem Golde leucht / Also zieret ein Gesang das mahl.</span> <span class="verse"><a name="8">8</a>Wie ein Smaragd in schönem Golde stehet /</span> <span class="verse"><a name="9">9</a>Also zieren die Lieder beim guten wein.</span> <span class="verse"><a name="10">10</a>EJn Jüngling mag auch wol reden ein mal oder zwey / wens jm not ist.</span> <span class="verse"><a name="11">11</a>Vnd wenn man jn fragt / sol ers kurtz machen /</span> <span class="verse"><a name="12">12</a>Vnd sich halten / als der nicht viel wisse / vnd lieber schweige.</span> <span class="verse"><a name="13">13</a>Vnd sol sich nicht den Herrn gleich achten / Vnd wenn ein Alter redet / nicht drein wasschen.</span> <span class="verse"><a name="14">14</a>Donner bringt grossen BlitzDer Blitz macht fur dem Donner her / alles vol liechts plötzlich / Also macht schame bald gunst bey jederman. Denn alle Welt liebt ein jung Mensch / so es schamhafftig ist. Vnd widerumb ist alle Welt feind / der vnuerschampten jugent.  / Schame macht grosse gunst.</span> <span class="verse"><a name="15">15</a>STehe auch bey zeit auff / vnd sey nicht der letzte /</span> <span class="verse"><a name="16">16</a>Sondern gehe eilend heim vnd spiel da selbst / vnd thu was du wilt. Doch das du nichts vbel thust / vnd niemand pochestDas Gesinde oder Frawen schlahest / Sondern spiele / das ist / Sey frölich mit jnen.  /</span> <span class="verse"><a name="17">17</a>Sondern dancke fur das alles dem / der dich geschaffen / vnd mit seinen Gütern gesettiget hat.</span> <span class="verse"><a name="18">18</a>WEr den HERRN fürchtet / der lesset sich gern ziehen / Vnd wer sich früe dazu schickt / der wird gnade finden.</span> <span class="verse"><a name="19">19</a>WEr nach Gottes wort fraget / der wirds reichlich vberkomen / Wers aber nicht mit ernst meinet / Der wird nur erger dadurch.</span> <span class="verse"><a name="20">20</a>WEr den HERRN fürchtet / der trifft die rechte Lere / Vnd macht die Gerechtigkeit leuchten / wie ein Liecht.</span> <span class="verse"><a name="21">21</a>EJn Gottloser lesst sich nicht straffen / Vnd weis sich zu behelffen / mit ander Leute exempelJch sehe nichts / das jenem vbel gehet / der doch auch nicht Gottes wort achtet etc. Ja / je böser Schalck je besser glück. in seinem furnemen.</span> <span class="verse"><a name="22">22</a>EJn vernünfftiger Man veracht nicht guten Rat /</span> <span class="verse"><a name="23">23</a>Aber ein wilder vnd Hoffertiger fürchtet sich nichts / Er habe gleich gethan was er wölle.</span> <span class="verse"><a name="24">24</a>THu nichts on Rat / So gerewets dich nicht nach der that.</span> <span class="verse"><a name="25">25</a>GEhe nicht den weg / da du fallen möchtest / Noch da du dich an die Steine stossen möchtest.</span> <span class="verse"><a name="26">26</a>VErlas dich nicht drauff / das der weg schlechtEs scheint / als gehen die Bösen auff eitel glück. Aber zu letzt stürtzet sie der weg in Abgrund etc. sey / Ja hüte dich auch fur deinen eigen Kindern.</span> <span class="verse"><a name="27">27</a>WAs du furnimpst / so vertrawe Gott von gantzem hertzen / Denn das ist Gottes gebot gehalten.</span> <span class="verse"><a name="28">28</a>WEr Gottes wort gleubet / der achtet die Gebot / Vnd wer dem HERRN vertrawet / dem wird nichts mangeln.</span> </p></div</div></div></body></html>