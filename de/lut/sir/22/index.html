<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/sir/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/sir">Sirach</a> &gt <strong>Chapter 22</strong></div><p><span class="verse"><a name="1">1</a>EJn fauler Mensch / ist gleich wie ein Stein / der im kot ligt /</span> <span class="verse"><a name="2">2</a>Wer jn auff hebt / der mus die Hende wider wisschen.</span> <span class="verse"><a name="3">3</a>EJn vngezogen Son / ist seinem Vater eine vnehre.</span> <span class="verse"><a name="4">4</a>Ein vernünfftige Tochter / kriegt wol einen Man / Aber ein vngeratene Tochter / lesst man sitzen / vnd sie bekümmert jren Vater.</span> <span class="verse"><a name="5">5</a>Vnd welche wilde ist / die ist beide dem Vater vnd Man eine vnehre / Vnd wird von beiden gehasset.</span> <span class="verse"><a name="6">6</a>EJn rede / so zur vnzeit geschicht / reimet sich eben / wie ein Seitenspiel / wenn einer trawrig ist / Straff vnd lere / sol man zu rechter zeit vben.</span> <span class="verse"><a name="7">7</a>WEr einen Narren leret / der flicket Scherben zusamen / vnd thut eben / als wenn man einen / aus einem tieffen Schlaff weckt.</span> <span class="verse"><a name="8">8</a>Wer mit einem Narren redet / der redet mit einem Schlaffenden /</span> <span class="verse"><a name="9">9</a>Wens aus ist / so spricht er / Was ists?</span> <span class="verse"><a name="10">10</a>VBer einen Todten pfleget man zu trawren / denn er hat das Liecht nicht mehr / Aber vber einen Narren solt man trawren / das er keinen verstand hat.</span> <span class="verse"><a name="11">11</a>Man sol nicht zu seer trawren vber den Todten / Denn er ist zu Ruge komen /</span> <span class="verse"><a name="12">12</a>Aber des Narren leben ist erger / denn der tod.</span> <span class="verse"><a name="13">13</a>Sieben tage trawret man vber einen Todten / Aber vber einen Naren vnd Gottlosen / jr lebenlang.</span> <span class="verse"><a name="14">14</a>REde nicht viel mit einem Narren / vnd gehe nicht viel vmb mit einem Vnuerstendigen.</span> <span class="verse"><a name="15">15</a>Halte dich von jm / Das du nicht in einen schweisGut Gesellen vnd Freunde / füren manchen in ein Bad etc. gefürt / vnd von seinem vnflat bekleckt werdest /</span> <span class="verse"><a name="16">16</a>Weiche nur von jm / so bleibestu mit frieden / vnd komest nicht in angst vnd not vber seiner Torheit.</span> <span class="verse"><a name="17">17</a>Was ist schwerer denn bley? Vnd wie wil man einen Narren anders heissen den Bley?</span> <span class="verse"><a name="18">18</a>Es ist leichter / sand / saltz vnd eisen tragen / denn einen vnuerstendigen Menschen.</span> <span class="verse"><a name="19">19</a>GLeich wie ein Haus / das fest in einander verbunden ist / nicht zufellt / vom Sturmwind / Also auch ein hertz das seiner Sachen gewis ist / das fürcht sich fur keinem schrecken.</span> <span class="verse"><a name="20">20</a>GLeich wie der schöne Tünch / an der schlechten Wand / wider den Regen /</span> <span class="verse"><a name="21">21</a>vnd ein Zaun auff hohem Berge / wider den Wind / nicht kan bestehen.</span> <span class="verse"><a name="22">22</a>Also stehet das blöde hertz des Narren in seinem fürnemen / wider kein erschrecken.</span> <span class="verse"><a name="23">23</a>WEnn man das auge drückt / so gehen threnen heraus /</span> <span class="verse"><a name="24">24</a>Vnd wenn man einem das Hertz trifft / so lesst er sich mercken.</span> <span class="verse"><a name="25">25</a>WEr vnter die Vogel wirfft / der scheucht sie weg / Vnd wer seinen Freund schmehet / der zertrennet die Freundschafft.</span> <span class="verse"><a name="26">26</a>WEnn du gleich ein Schwert zückest / vber deinen Freund / so machstu es nicht so böse (als mit schmehen) Denn jr könnet wol wider Freunde werden /</span> <span class="verse"><a name="27">27</a>wenn du jn nicht meidest / vnd redest mit jm. Denn man kan alles versünen / Ausgenomen die schmach / verachtung / offenbarung der heimligkeit / vnd böse tück / Solche stücke veriagen den Freund.</span> <span class="verse"><a name="28">28</a>BLeib trew deinem Freund / in seiner Armut / Das du dich mit jm frewen mügest / wens jm wolgehet.</span> <span class="verse"><a name="29">29</a>HAlt feste bey jm / wens jm vbel gehet / Auff das du seines Glücks auch geniessen mügest.</span> <span class="verse"><a name="30">30</a>DEr Rauch vnd dampff gehet vorher / wenn ein Fewr brennen wil / Also kompts vom schmehen / zum blutuergiessen.</span> <span class="verse"><a name="31">31</a>SCheme dich nicht deinen Freund zuschützen / Vnd meide jn nicht /</span> <span class="verse"><a name="32">32</a>Widerferet dir etwas Böses von jm / So wird sich fur jm hüten wers höret.</span> <span class="verse"><a name="33">33</a>ODas ich künde ein schlos an meinen Mund legen / vnd ein fest siegel auff mein Maul drücken / Das ich da durch nicht zu fal keme / vnd meine Zunge mich nicht verderbet.</span> </p></div</div></div></body></html>