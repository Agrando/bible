<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 43</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/sir/43"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/sir">Sirach</a> &gt <strong>Chapter 43</strong></div><p><span class="verse"><a name="1">1</a>VND wer kan sich seiner Herrligkeit sat sehen? Man sihet seine Herrligkeit / an der mechtigen grossen Höhe / an dem hellen Firmament / an dem schönen Himel.</span> <span class="verse"><a name="2">2</a>DJe Sonne wenn sie auffgehet / verkündiget sie den tag / Sie ist ein Wunderwerck des Höhesten.</span> <span class="verse"><a name="3">3</a>Jm mittage trockent sie die Erde / vnd wer kan fur jrer Hitze bleiben?</span> <span class="verse"><a name="4">4</a>Sie machets heisser denn viel Ofen / vnd brennet die Berge / vnd bleset eitel hitze von sich / vnd gibt so hellen Glantz von sich / das sie die augen blendet.</span> <span class="verse"><a name="5">5</a>Das mus ein grosser HERR sein / der sie gemacht hat / vnd hat sie heissen so schnell lauffen.</span> <span class="verse"><a name="6">6</a>VND der Mond / in aller Welt mus scheinen zu seiner zeit / vnd die Monat vnterscheiden / vnd das Jar austeilen.</span> <span class="verse"><a name="7">7</a>Nach dem Mond rechent man die Feste / Es ist ein Liecht das abnimpt vnd wider zunimpt /</span> <span class="verse"><a name="8">8</a>Er machet den Monat / Er wechst vnd verendert sich wunderbarlich.</span> <span class="verse"><a name="9">9</a>ES leucht auch das gantz himlisch Heer in der höhe / am Firmament / vnd die hellen Sterne zieren die Himel.</span> <span class="verse"><a name="10">10</a>Also hat sie der HERR in der Höhe heissen die Welt erleuchten /</span> <span class="verse"><a name="11">11</a>Durch Gottes wort halten sie jre Ordnung / vnd wachen sich nicht müde.</span> <span class="verse"><a name="12">12</a>SJhe den Regenbogen an / vnd lobe den / der jn gemacht hat / Denn er hat seer schöne Farben.</span> <span class="verse"><a name="13">13</a>ER hat den Himel fein rund gemacht / vnd die Hand des Höhesten hat jn ausgebreitet.</span> <span class="verse"><a name="14">14</a>DVrch sein wort fellt ein grosser Schnee / Vnd er lesset es wünderlich durch einander blitzen / das sich der Himel auffthut /</span> <span class="verse"><a name="15">15</a>vnd die Wolcken schweben wie die Vögel fliegen.</span> <span class="verse"><a name="16">16</a>Er macht durch seine Krafft die Wolcken dicke / das Hagel eraus fallen /</span> <span class="verse"><a name="17">17</a>Sein Donner erschreckt die Erde / vnd Berge zittern fur jm.</span> <span class="verse"><a name="18">18</a>DVrch seinen willen wehet der Sudwind vnd der Nordwind /</span> <span class="verse"><a name="19">19</a>vnd wie die Vogel fliegen / so wenden sich die Winde / vnd wehen den Schnee durch einander / das er sich zuhauffen wirfft / als wenn sich die Hewschrecken nider thun.</span> <span class="verse"><a name="20">20</a>Er ist so weis / das er die Augen blendet / vnd das Hertz mus sich verwundern / solchs setzams Regens.</span> <span class="verse"><a name="21">21</a>ER schüttet den Reiffen auff die Erden wie saltz / vnd wenn es gefrewret / so werden Eiszacken / wie die spitzen an den stecken.</span> <span class="verse"><a name="22">22</a>Vnd wenn der kalte Nordwind wehet / so wird das wasser zu Eiss / wo wasser ist / da wehet er vber her / vnd zeucht dem wasser gleich ein Harnisch an.</span> <span class="verse"><a name="23">23</a>Er verderbt die Gebirge / vnd verbrennet die wüsten / vnd verdorret alles was grün ist / wie ein Fewr.</span> <span class="verse"><a name="24">24</a>Da wider hilfft ein dicker Nebel / vnd ein Thaw nach der Hitze / der erquickt alles wider.</span> <span class="verse"><a name="25">25</a>DVrch sein wort / wehret er dem Meer / das es nicht ausreisse / Vnd hat Jnsulen drein geseet.</span> <span class="verse"><a name="26">26</a>Die auff das Meer faren / die sagen von seiner ferligkeit / vnd die wirs hören / verwundern vns.</span> <span class="verse"><a name="27">27</a>Daselbst sind setzame Wunder / mancherley Thiere vnd Walfische / durch dieselben schifft man hin.</span> <span class="verse"><a name="28">28</a>SVmma / durch sein wort bestehet alles /</span> <span class="verse"><a name="29">29</a>wenn wir gleich viel sagen / so können wirs doch nicht erreichen / Kurtz / Er ists gar.</span> <span class="verse"><a name="30">30</a>Wenn wir gleich alles hoch rhümen / was ist das? Er ist doch noch viel Höher weder alle seine Werck.</span> <span class="verse"><a name="31">31</a>Der HERR ist vnaussprechlich gros / vnd seine Macht ist wunderbarlich.</span> <span class="verse"><a name="32">32</a>Lobet vnd preiset den HERRN / so hoch jr vermügt / Er ist doch noch höher.</span> <span class="verse"><a name="33">33</a>Preiset jn aus allen Krefften / vnd lasst nicht abe /</span> <span class="verse"><a name="34">34</a>Noch werdet jrs nicht erreichen /</span> <span class="verse"><a name="35">35</a>Wer hat jn gesehen / das er von jm sagen kündte? WEr kan jn so hoch preisen / als er ist?</span> <span class="verse"><a name="36">36</a>Wir sehen seiner Werck des wenigst / Denn viel grössere sind vns noch verborgen.</span> <span class="verse"><a name="37">37</a>Denn alles was da ist / das hat der HERR gemacht / vnd gibts den Gottfürchtigen zu wissen.</span> </p></div</div></div></body></html>