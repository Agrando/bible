<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/sir/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/sir">Sirach</a> &gt <strong>Chapter 39</strong></div><p><span class="verse"><a name="1">1</a>WEr sich aber darauff geben sol / das er das gesetz des Höhesten lerneEin Pfarrher oder Prediger sol studirn / vnd vnter allerley Bücher sich vben / So gibt jm Gott auch verstand / Aber Bauchpfaffen lesst er ledig.  / der mus die weisheit aller Alten erforschen / vnd in den Propheten studiren.</span> <span class="verse"><a name="2">2</a>Er mus die Geschicht der berümbten Leute mercken / vnd den selben nachdencken / was sie bedeuten vnd leren.</span> <span class="verse"><a name="3">3</a>Er mus die geistlichen Sprüche lernen / vnd in den tieffen Reden sich vben.</span> <span class="verse"><a name="4">4</a>Der kan den Fürsten dienen / vnd bey den Herrn sein.</span> <span class="verse"><a name="5">5</a>Er kan sich schicken lassen in frembde Land / Denn er hat versucht / was bey den Leuten taug oder nicht taug.</span> <span class="verse"><a name="6">6</a>Vnd denckt / wie er früe auffstehe / den HERRN zu suchen / der jn geschaffen hat / vnd betet fur dem Höhesten.</span> <span class="verse"><a name="7">7</a>Er thut seinen mund getrost auff / vnd betet fur des gantzen Volcks sünde.</span> <span class="verse"><a name="8">8</a>VND wenn denn der HERR also versünet ist / so gibt er jm den Geist der weisheit reichlich /</span> <span class="verse"><a name="9">9</a>das er weisen Rat vnd Lere geben kan gewaltiglich / Dafür er dem HERRN danckt in seinem Gebet.</span> <span class="verse"><a name="10">10</a>Vnd der HERR gibt gnade dazu / das sein Rat vnd Lere fortgehen.</span> <span class="verse"><a name="11">11</a>Vnd er betrachtets vor bey sich selbs / Darnach sagt er seinen Rat vnd Lere heraus / vnd beweisets mit der heiligen Schrifft.</span> <span class="verse"><a name="12">12</a>Vnd viel verwundern sich seiner weisheit / vnd sie wird nimer mehr vntergehen.</span> <span class="verse"><a name="13">13</a>Sein wird nimer mehr vergessen / vnd sein name bleibet für vnd für.</span> <span class="verse"><a name="14">14</a>Was er geleret hat / wird man weiter predigen / vnd die Gemeine wird jn rhümen.</span> <span class="verse"><a name="15">15</a>Die weil er lebt / hat er einen grössern namen / denn andere tausent / Vnd nach seinem Tod / bleibt jm der selbige name.</span> <span class="verse"><a name="16">16</a>JCH habe noch etwas mehr zu sagen / Denn ich bin / wie ein vol Mond.</span> <span class="verse"><a name="17">17</a>Gehorcht mir jr heiligen Kinder / vnd wachset wie die Rosen / an den Bechlin gepflantzet /</span> <span class="verse"><a name="18">18</a>vnd gebt süssen Geruch von euch / wie Weyrauch / blühet wie die Lilien / vnd riechet wol.</span> <span class="verse"><a name="19">19</a>Singet löblich / vnd lobet den HERRN in allen seinen Wercken / preiset seinen Namen herrlich /</span> <span class="verse"><a name="20">20</a>Dancket jm vnd lobet jn mit singen vnd klingen / vnd sprecht also im dancken.</span> <span class="verse"><a name="21">21</a>ALle Werck des HERRN sind seer gut / Vnd was er gebeut das geschicht zu rechter zeit.</span> <span class="verse"><a name="22">22</a>Vnd man darff nicht sagen / Was sol das? Denn zu jrer zeit komen sie gewündschet. Gleich / als da durch sein Gebot das Wasser stundJm Rotenmeer vnd Jordan.  / wie mauren / vnd durch sein wort die wasser stunden / als weren sie gefasset.</span> <span class="verse"><a name="23">23</a>Denn was er durch sein Gebot schaffet / das ist lieblich / vnd man darff vber keinen mangel klagen / an seiner Hülffe.</span> <span class="verse"><a name="24">24</a>ALler Menschen werck sind fur jm / vnd fur seinen Augen ist nichts verborgen /</span> <span class="verse"><a name="25">25</a>Er sihet alles von anfang der Welt / bis ans ende der welt / vnd fur jm ist kein ding new.</span> <span class="verse"><a name="26">26</a>Man darff nicht sagen / Was sol das? Denn er hat ein jglichs geschaffen / das es etwa zu dienen sol.</span> <span class="verse"><a name="27">27</a>DEnn sein Segen fleusst daher wie ein Strom / vnd trencket die Erden wie eine Sindflut.</span> <span class="verse"><a name="28">28</a>Widerumb / sein Zorn trifft die Heiden / Als wenn er ein wasserreich Land verdorren lesst.</span> <span class="verse"><a name="29">29</a>SEin Thun ist bey den Heiligen recht / Aber die Gottlosen stossen sich dran.</span> <span class="verse"><a name="30">30</a>Alles was von anfang geschaffen ist / das ist dem Fromen gut / Aber den Gottlosen schedlich.</span> <span class="verse"><a name="31">31</a>DEr Mensch darff zu seinem leben / wasser / fewr / eisen / saltz / mehl / honig / milch / wein / öle vnd kleider /</span> <span class="verse"><a name="32">32</a>Solchs alles kompt den Fromen zu gut / Vnd den Gottlosen zu schaden.</span> <span class="verse"><a name="33">33</a>ES sind auch die Winde ein teil zur Rache geschaffen / vnd durch jr stürmen thun sie schaden /</span> <span class="verse"><a name="34">34</a>Vnd wenn die straffe komen sol / so toben sie / vnd richten den Zorn aus / des der sie geschaffen hat.</span> <span class="verse"><a name="35">35</a>FEwr / Hagel / Hunger / Tod / solchs alles ist zur Rache geschaffen /</span> <span class="verse"><a name="36">36</a>Die wilden Thiere / Scorpion / Schlangen / vnd Schwert sind auch zur Rache geschaffen / zu verderben die Gottlosen /</span> <span class="verse"><a name="37">37</a>Mit freuden thun sie seinen befelh / vnd sind bereit / wo er jr bedarff auff Erden / vnd wenn das stündlin kompt / lassen sie nicht ab.</span> <span class="verse"><a name="38">38</a>DAs ists / das ich anfieng vnd gedacht zu schreiben / nemlich /</span> <span class="verse"><a name="39">39</a>Das alle werck des HERRN gut sind / vnd ein jglichs zu seiner zeit nütz ist /</span> <span class="verse"><a name="40">40</a>Das man nicht sagen darff / Es ist nicht alles gut / Denn es ist ein jglichs zu seiner zeit köstlich /</span> <span class="verse"><a name="41">41</a>Darumb sol man den Namen des HERRN loben vnd dancken / mit hertzen vnd munde.</span> </p></div</div></div></body></html>