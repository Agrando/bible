<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 45</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/sir/45"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/sir">Sirach</a> &gt <strong>Chapter 45</strong></div><p><span class="verse"><a name="1">1</a>ER hat aus jm komen lassen / den heiligen man Mosen / der aller Welt lieb vnd werd war / vnd beide Gott vnd Menschen jm hold waren / Des name hoch gepreiset wird.</span> <span class="verse"><a name="2">2</a>Er hat jn auch geehret / wie die heiligen Veter / vnd hoch erhaben / das jn die Feinde fürchten musten / vnd lies jn mit worten viel Zeichen thun.</span> <span class="verse"><a name="3">3</a>Er machte jn herrlich fur den Königen / vnd gab jm Befelh an sein Volck / vnd zeiget jm seine Herrligkeit.</span> <span class="verse"><a name="4">4</a>Er hat jn auserkorn zum heiligen StandDas er Gottes allein pflegen solt.  / vmb seiner trew vnd sanfftmut willen / vnd aus allen Menschen erwelet.</span> <span class="verse"><a name="5">5</a>Er lies jn hören seine stim / vnd füret jn in die finster Wolcken.</span> <span class="verse"><a name="6">6</a>Er hat jm gegenwertig die Gebot gegeben / nemlich / das Gesetze des lebens vnd der weisheit / Das er Jacob solt den Bund leren / vnd Jsrael seine Rechte. Exo. 7; Exo. 8.</span> <span class="verse"><a name="7">7</a>Er hat aaron seinen bruder aus demselben stam Leui auch erhöhet / vnd jm gleich auserkorn.</span> <span class="verse"><a name="8">8</a>Er machet einen ewigen Bund mit jm / vnd gab jm das Priesterthum im volck.</span> <span class="verse"><a name="9">9</a>Er hat jn ehrlich vnd schön gekleidet / vnd legt jm einen herrlichen Rock an / vnd zoch jm allerley Schmuck an.</span> <span class="verse"><a name="10">10</a>Er rüstet jn mit köstlichem Geschmeide / vnd legt jm an die Niderwad / den Lagenrock vnd Leibrock.</span> <span class="verse"><a name="11">11</a>Vnd hieng viel güldener Schellen vnd Kneuffe vmb her an jn / Das es klünge / wenn er aus vnd eingienge / vnd der klang gehört würde im Heiligthum / damit seines Volcks fur Gott gedacht würde. Exod. 4; Exod. 28.</span> <span class="verse"><a name="12">12</a>JA / den heiligen Rock mit golde / geler seiden vnd scharlacken gestickt.</span> <span class="verse"><a name="13">13</a>Das Machtschiltlin auff der brust / mit dem Liecht vnd Recht / künstlich gewirckt / mit den edlen Steinen / darinn die Namen der zwelff stemme Jsrael gegraben / vnd in Gold gefasset / durch die Steinschneiter / das jr gedacht würde fur Gott.</span> <span class="verse"><a name="14">14</a>Das güldene Stirnblat an dem Hut / darin die heiligkeit gegraben war / welchs alles war herrlich / köstlich / lieblich vnd schön /</span> <span class="verse"><a name="15">15</a>Man hat des gleichen vor jm nie gesehen.</span> <span class="verse"><a name="16">16</a>Es muste sie auch kein ander anziehen / On seine Kinder allein / vnd Kindskinder fur vnd fur.</span> <span class="verse"><a name="17">17</a>Seine Opffer wurden teglich zweimal volbracht.</span> <span class="verse"><a name="18">18</a>Moses füllet jm die hende / vnd salbete jn mit dem heiligen Ole. Leui. 8.</span> <span class="verse"><a name="19">19</a>ES ward der Bund mit jm gemacht / das er vnd seine Söne / ewiglich / so lange die tage des Himels weren / jm dienen / Priester sein / vnd sein Volck in seinem Namen segenen solten.</span> <span class="verse"><a name="20">20</a>Er hat jn erwelet aus allen Lebendigen / das er dem HERRN opffern solte / Speisopffer vnd Reuchopffer / zum süssen geruch vnd gedechtnis / das Volck zuuersünen.</span> <span class="verse"><a name="21">21</a>Er befalh jm das Ampt seines worts / das er Jacob seine Zeugnis leren / vnd Jsrael mit seinem Gesetze erleuchten solt.</span> <span class="verse"><a name="22">22</a>ES rotteten sich wol andere wider jn / vnd neideten jn in der wüsten / nemlich / die mit Dathan vnd Abiram waren / vnd die wütende rotte Korah.</span> <span class="verse"><a name="23">23</a>Aber der HERR sahe es / Vnd gefiel jm nicht. Vnd sie wurden verschlungen im grimmigen zorn /</span> <span class="verse"><a name="24">24</a>Er beweiset ein schrecklich Wunder an jnen / vnd verschlang sie mit seinem Fewr. Num. 16.</span> <span class="verse"><a name="25">25</a>ER ehret Aaron noch weiter / vnd gab jm ein Erbteil / nemlich / alle Erstlinge teilet er jm zu. Fur allen andern verordent er jnen / zum ersten Brots gnug /</span> <span class="verse"><a name="26">26</a>Denn sie solten essen des HERRN Opffer / die er jm vnd seinem Samen gab.</span> <span class="verse"><a name="27">27</a>Aber sie musten kein teil am Lande haben / noch mit dem Volck erben / Sondern der HERR war jr Teil vnd Erbe.</span> <span class="verse"><a name="28">28</a>Pjnehas der son eleasar war der dritte in solcher Ehre / Der eiuerte in Gottes furcht /</span> <span class="verse"><a name="29">29</a>Vnd da das Volck abfiel / stund er trewlich / fest vnd keck / vnd versünet Jsrael.</span> <span class="verse"><a name="30">30</a>Darumb ward jm gegeben der Bund des friedes / das er dem Heiligthum vnd dem Volck furstehen / vnd er vnd sein Same die priesterliche wirdigkeit / ewiglich haben solt.</span> <span class="verse"><a name="31">31</a>Gleich wie mit Dauid aus dem stam Juda / der Bund gemacht ist / das allein aus seinen Sönen einer König sein sol.</span> <span class="verse"><a name="32">32</a>Also sollen auch Aaron vnd sein Same die Erben sein / Das man vns Weisheit lere / vnd sein Volck recht regiere / Auff das jr stand vnd herrligkeit nicht vntergehe / sondern fur vnd fur bey jnen bleibe. Num. 25.</span> </p></div</div></div></body></html>