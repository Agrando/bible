<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/ezra/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/ezra">Ezra</a> &gt <strong>Chapter 8</strong></div><p><span class="verse"><a name="1">1</a>DJS sind die Heubter jrer Veter die gerechnet wurden / die mit mir er auff zogen von Babel / zun zeiten / da der könig Arthahsastha regierte.</span> <span class="verse"><a name="2">2</a>Von den kindern Pinehas / Gersom. Von den kindern Jthamar / Daniel. Von den kindern Dauid / Hattus.</span> <span class="verse"><a name="3">3</a>Von den kindern Sechanja der kinder Pareos / Sacharja / vnd mit jm Mansbilde gerechnet hundert vnd funffzig.</span> <span class="verse"><a name="4">4</a>Von den kindern PahathMoab / Elioenai der son Serahja / vnd mit jm zwey hundert Mansbilde.</span> <span class="verse"><a name="5">5</a>Von den kindern Sechanja der son Jehasiel / vnd mit jm drey hundert Mansbilde.</span> <span class="verse"><a name="6">6</a>Von den kindern Adin / Ebed / der son Jonathan / vnd mit jm funffzig Mansbilde.</span> <span class="verse"><a name="7">7</a>VON den kindern Elam / Jesaja der son Athalja / vnd mit jm siebenzig Mansbilde.</span> <span class="verse"><a name="8">8</a>Von den kindern Sephatja / Sebadja der son Michael / vnd mit jm achzig Mansbilde.</span> <span class="verse"><a name="9">9</a>Von den kindern Joab / Obadja der son Jehiel / vnd mit jm zwey hundert vnd achzehen Mansbilde.</span> <span class="verse"><a name="10">10</a>Von den kindern Selomith / der son Josiphja / vnd mit jm hundert vnd sechzig Mansbilde.</span> <span class="verse"><a name="11">11</a>Von den kindern Bebai / Sacharja der son Bebai / vnd mit jm acht vnd zwenzig Mansbilde.</span> <span class="verse"><a name="12">12</a>Von den kindern Asgad / Johanan der jüngst son / vnd mit jm hundert vnd zehen Mansbilde.</span> <span class="verse"><a name="13">13</a>Von den letzten kindern Adonikam / vnd hiessen also / Eliphelet / Jehiel vnd Semaja / vnd mit jnen sechzig Mansbilde.</span> <span class="verse"><a name="14">14</a>Von den kindern Bigeuai / Vthai vnd Sabud / vnd mit jm siebenzig Mansbilde.</span> <span class="verse"><a name="15">15</a>VND ich versamlet sie ans wasser das gen Aheua kompt / vnd blieben drey tage daselbs / Vnd da ich acht hatte auffs volck vnd die Priester / fand ich keine Leuiten daselbs.</span> <span class="verse"><a name="16">16</a>Da sandte ich hin Elieser / Ariel / Semaja / Elnathan / Jarib / Elnathan / Nathan / Sacharja / vnd Mesullam die Obersten / vnd Joiarib vnd Elnathan die Lerer.</span> <span class="verse"><a name="17">17</a>Vnd sand sie aus zu Jddo dem Obersten / gen Casphia / das sie vns holeten Diener im Hause vnsers Gottes / Vnd ich gab jnen ein / was sie reden solten mit Jddo vnd seinen brüdern den Nethinim zu Casphia.</span> <span class="verse"><a name="18">18</a>Vnd sie brachten vns / nach der guten hand vnsers Gottes vber vns / einen klugen Man aus den kindern Maheli / des sons Leui / des sons Jsrael / Serebja mit seinen sönen vnd brüdern / achzehen.</span> <span class="verse"><a name="19">19</a>Vnd Hasabja / vnd mit jm Jesaja von den kindern Merari / mit seinen brüdern vnd jren sönen / zwenzig.</span> <span class="verse"><a name="20">20</a>Vnd von den Nethinim / die Dauid vnd die Fürsten gaben zu dienen den Leuiten / zwey hundert vnd zwenzig / alle mit namen genennet.</span> <span class="verse"><a name="21">21</a>VND ich lies daselbs am wasser bey Aheua eine Fasten ausruffen / das wir vns demütigeten fur vnserm Gott / zu suchen von jm einen richtigen weg fur vns vnd vnser Kinder vnd alle vnser Habe.</span> <span class="verse"><a name="22">22</a>Denn ich schemete mich vom könige Geleit vnd Reuter zu foddern / vnd wider die Feinde zu helffen auff dem wege / Denn wir hatten dem Könige gesagt / Die hand vnsers Gottes ist zum besten vber allen / die jn suchen / Vnd seine sterck vnd zorn vber alle die jn verlassen.</span> <span class="verse"><a name="23">23</a>Also fasteten wir / vnd suchten solchs an vnserm Gott / Vnd er höret vns.</span> <span class="verse"><a name="24">24</a>VND ich sonderte zwelff aus den öbersten Priestern / Serebja vnd Hasabja / vnd mit jnen jrer Brüder zehen /</span> <span class="verse"><a name="25">25</a>vnd wug jnen dar das silber vnd gold / vnd gefesse zur Hebe dem hause vnsers Gottes / welche der König vnd seine Ratherrn vnd Fürsten vnd gantz Jsrael das fur handen war / zur Hebe gegeben hatten.</span> <span class="verse"><a name="26">26</a>Vnd wug jnen dar vnter jre hand sechs hundert vnd funffzig Centner silbers / vnd an silbern gefesse hundert Centner / vnd an golde hundert Centner /</span> <span class="verse"><a name="27">27</a>zwenzig gülden becher / die hatten tausent gülden / vnd zwey gute eherne köstliche gefesse / lauter wie gold.</span> <span class="verse"><a name="28">28</a>Vnd sprach zu jnen / Jr seid heilig dem HERRN / so sind die Gefesse auch heilig / dazu das frey gegeben silber vnd gold dem HERRN ewr veter Gott.</span> <span class="verse"><a name="29">29</a>So wachet vnd bewaret es / bis das jrs dar weget fur den öbersten Priestern vnd Leuiten vnd öbersten Vetern vnter Jsrael zu Jerusalem / in den Kasten des Hauses des HERRN.</span> <span class="verse"><a name="30">30</a>Da namen die Priester vnd Leuiten das gewogen silber vnd gold vnd gefesse / das sie es brechten gen Jerusalem zum Hause vnsers Gottes.</span> <span class="verse"><a name="31">31</a>ALso brachen wir auff von dem wasser Aheua am zwelfften tage des ersten monden / das wir gen Jerusalem zögen / Vnd die Hand vnsers Gottes war vber vns / vnd errettet vns von der hand der Feinde vnd die auff vns hielten auff dem wege.</span> <span class="verse"><a name="32">32</a>Vnd kamen gen Jerusalem / vnd blieben daselbs drey tage.</span> <span class="verse"><a name="33">33</a>Aber am vierden tage ward gewogen das silber vnd gold vnd gefesse / ins Haus vnsers Gottes / vnter die hand Meremoth / des sons Vria des Priesters / vnd mit jm Eleasar dem son Pinehas / vnd mit jnen Josabad dem son Jesua / vnd Noadja dem son Benui dem Leuiten /</span> <span class="verse"><a name="34">34</a>nach der zal vnd gewicht eins jglichen / vnd das gewicht ward zu der zeit alles beschrieben.</span> <span class="verse"><a name="35">35</a>VND die kinder des Gefengnis / die aus dem gefengnis komen waren / opfferten Brandopffer dem Gott Jsrael / zwelff farren / fur das gantz Jsrael / sechs vnd neunzig wider / sieben vnd siebenzig lemmer / zwelff böcke zum Sündopffer / alles zum Brandopffer dem HERRN.</span> <span class="verse"><a name="36">36</a>Vnd sie vberantworten des Königes befelh den Amptleuten des Königes / vnd den Landpflegern disseid des wassers / Vnd sie erhuben das Volck vnd das haus Gottes.</span> </p></div</div></div></body></html>