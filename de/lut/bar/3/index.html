<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/bar/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/bar">Baruch</a> &gt <strong>Chapter 3</strong></div><p><span class="verse"><a name="1">1</a>ALlmechtiger HERR / du Gott Jsrael / Jn dieser grosser angst vnd not schrey ich zu dir /</span> <span class="verse"><a name="2">2</a>Höre vnd sey gnedig HERR / Denn wir haben wider dich gesündiget /</span> <span class="verse"><a name="3">3</a>Du regierest fur vnd fur / Wir aber vergehen jmerdar.</span> <span class="verse"><a name="4">4</a>Allmechtiger HERR / du Gott Jsrael / höre nu das gebete Jsrael / die dem Tod im rachen stecken / vnd das gebet der Kinder / die sich an dir versündiget / vnd der stim des HERRN jres Gottes nicht gehorcht haben / Darumb ist auch die Straffe stets hinder vns her gewest.</span> <span class="verse"><a name="5">5</a>GEdencke nicht der missethat vnser Veter / Sondern gedencke jtzt an deine Hand vnd an deinen Namen /</span> <span class="verse"><a name="6">6</a>Denn du bist ja HERR vnser Gott / So wollen wir Herr dich loben.</span> <span class="verse"><a name="7">7</a>Denn darumb hastu deine furcht in vnser hertz gegeben / das wir deinen Namen anruffen / vnd dich in vnserm Gefengnis loben sollen. Denn alle missethat vnser Veter / die fur dir gesündiget haben / gehet zu hertzen / vns /</span> <span class="verse"><a name="8">8</a>die wir jtzt sind in vnserm Gefengnis / da hin du vns verstossen hast / zur schmach / zum fluch vnd grewel / vmb aller missethat willen vnser Veter / die von dem HERRN jrem Gott abgewichen sind.</span> <span class="verse"><a name="9">9</a>HOre Jsrael die Gebot des lebens / mercke vleissig drauff / vnd behalt sie wol.</span> <span class="verse"><a name="10">10</a>Wie kompt es Jsrael / Das du in der heiden Land verschmachtest?</span> <span class="verse"><a name="11">11</a>Das du in eim frembden Land bist? Das du dich verunreinigst vnter den Todten? Das du vnter die gerechnet bist / die in die Helle faren?</span> <span class="verse"><a name="12">12</a>Das ist die vrsach / Das du den Brunnen der Weisheit verlassen hast.</span> <span class="verse"><a name="13">13</a>Werestu auff Gottes wege blieben / du hettest wol jmerdar im Friede gewonet.</span> <span class="verse"><a name="14">14</a>SO lerne nu rechte Weisheit / Auff das du erfarest / wer der sey / der langes Leben / güter / freude vnd friede gibt.</span> <span class="verse"><a name="15">15</a>Wer weis / wo sie wonet? Wer ist in jr Kemerlin komen?</span> <span class="verse"><a name="16">16</a>Wo sind die Fürsten der Heiden / die vber das wild auff erden herrschen?</span> <span class="verse"><a name="17">17</a>Die da spielen mit den vogeln des Himels? Die silber vnd gold samlen / Darauff die Menschen jr vertrawen setzen / vnd können sein nimer sat werden?</span> <span class="verse"><a name="18">18</a>(Denn sie werben Geld / vnd sind geulissen drauff / vnd ist doch als vergeblich)</span> <span class="verse"><a name="19">19</a>Sie sind vertilget vnd in die Helle gefaren / vnd andere sind an jre stad komen.</span> <span class="verse"><a name="20">20</a>Die Nachkomen sehen zwar wol das Liecht / vnd wonen auff dem Erdboden / Vnd treffen doch den weg nicht / da man die Weisheit findet /</span> <span class="verse"><a name="21">21</a>Denn sie verachten sie / Da zu jre Kinder sind auch jrre gangen.</span> <span class="verse"><a name="22">22</a>JN Canaan höret man nichts von jr. Zu Theman sihet man sie nicht.</span> <span class="verse"><a name="23">23</a>Die kinder Hagar forschen der jrrdischen Weisheit zwar wol nach. Desgleichen die Kauffleut von Meran / vnd die zu Theman / die sich klug düncken / Aber sie treffen doch den weg nicht / da man die Weisheit findet.</span> <span class="verse"><a name="24">24</a>O Jsrael wie herrlich ist das Haus des HERRN / wie weit vnd gros ist die Stet seiner Wonung?</span> <span class="verse"><a name="25">25</a>Sie hat kein ende / vnd ist vnmeslich hoch.</span> <span class="verse"><a name="26">26</a>Es waren vorzeiten Risen / grosse berümbte Leute / vnd gute Krieger /</span> <span class="verse"><a name="27">27</a>Die selbigen hat der HERR nicht erwelet / noch jnen den weg des Erkentnis offenbart /</span> <span class="verse"><a name="28">28</a>Vnd weil sie die weisheit nicht hatten / sind sie vntergangen in jr Torheit.</span> <span class="verse"><a name="29">29</a>WEr ist gen Himel gefaren / vnd hat sie geholet / vnd aus den Wolcken herab bracht?</span> <span class="verse"><a name="30">30</a>Wer ist vber Meer geschiffet / vnd hat sie funden / vnd vmb köstlich Gold her gebracht?</span> <span class="verse"><a name="31">31</a>Summa / Es ist niemand der den weg wisse / da man die Weisheit findet.</span> <span class="verse"><a name="32">32</a>DEr aber alle ding weis / kennet sie / vnd hat sie durch seinen verstand funden. Der den Erdboden bereitet hat auff ewige zeit / vnd jn erfüllet mit allerley Thieren.</span> <span class="verse"><a name="33">33</a>Der das Liecht lesst auffgehen / vnd wenn er jm widerrüfft / mus es jm gehorchen.</span> <span class="verse"><a name="34">34</a>Die Sterne leuchten in jrer Ordenung mit freuden / vnd wenn er sie erfur rüffet / antworten sie /</span> <span class="verse"><a name="35">35</a>Hie sind wir / vnd leuchten mit freuden / vmb des willen der sie geschaffen hat.</span> <span class="verse"><a name="36">36</a>Das ist vnser Gott / vnd keiner ist jm zuvergleichen /</span> <span class="verse"><a name="37">37</a>Der hat die Weisheit funden / vnd hat sie gegeben Jacob seinem Diener / vnd Jsrael seinem Geliebten.</span> <span class="verse"><a name="38">38</a>Darnach ist sie erschienen auff Erden / vnd hat bey den Leuten gewonet.</span> </p></div</div></div></body></html>