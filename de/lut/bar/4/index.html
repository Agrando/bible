<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/bar/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/bar">Baruch</a> &gt <strong>Chapter 4</strong></div><p><span class="verse"><a name="1">1</a>DJese Weisheit ist das Buch von den geboten Gottes / vnd von dem Gesetz das ewig ist. Alle die es halten / werden leben / Die es aber vbertretten / werden sterben.</span> <span class="verse"><a name="2">2</a>Kere dich wider da zu Jsrael / vnd nim es an / wandel solchem Liecht nach / das dir furleuchtet.</span> <span class="verse"><a name="3">3</a>Vbergib nicht deine Ehre einem andern / vnd deinen Schatz einem frembden Volck.</span> <span class="verse"><a name="4">4</a>O selig sind wir Jsrael / Denn Gott hat vns seinen willen offenbart.</span> <span class="verse"><a name="5">5</a>SEy getrost mein Volck / du preis Jsrael /</span> <span class="verse"><a name="6">6</a>Jr seid verkaufft den Heiden nicht zum verderben / Darumb aber / das jr Gott erzürnet habt / seid jr ewren Feinden vbergeben.</span> <span class="verse"><a name="7">7</a>Denn jr habt den / der euch geschaffen hat / entrüstet / in dem / das jr nicht Gott / sondern den Teufeln geopffert habt.</span> <span class="verse"><a name="8">8</a>JR habt vergessen des ewigen Gottes / der euch geschaffen hat / vnd Jerusalem / die euch hat aufferzogen / habt jr betrübet.</span> <span class="verse"><a name="9">9</a>Denn sie hat gesehen den zorn Gottes / der vber euch komen würde / vnd gesagt / Höret zu jr einwoner Sion / Gott hat mir grosses leid zugeschickt /</span> <span class="verse"><a name="10">10</a>Denn ich hab gesehen das Gefengnis meiner Söne vnd Töchter / welches der Ewige vber sie gebracht hat.</span> <span class="verse"><a name="11">11</a>Jch hab sie mit freuden aufferzogen / Mit weinen aber vnd hertzleid / habe ich sie sehen wegfüren.</span> <span class="verse"><a name="12">12</a>NJemand frewe sich vber mich / das ich eine Widwe / vnd von vielen verlassen bin / Jch bin zur wüsten gemacht / vmb der Sünde willen meiner Kinder.</span> <span class="verse"><a name="13">13</a>Denn sie sind vom gesetze Gottes abgewichen / vnd haben nicht erkand seine Rechte / Sie haben nicht gelebt nach Gottes befelh / vnd haben seine Gebot nicht gehalten.</span> <span class="verse"><a name="14">14</a>KOmpt her jr einwoner Sion / vnd verkündiget das Gefengnis meiner Söne vnd Töchter / das der Ewige vber sie gebracht hat.</span> <span class="verse"><a name="15">15</a>Denn er hat vber sie gebracht ein Volck von fernen / ein grewlich Volck / vnd einer vnbekandten Sprache /</span> <span class="verse"><a name="16">16</a>Die sich nicht schewen fur den Alten / noch sich der Kinder erbarmen. Die selben haben weggefurt die lieben (Söne) der Widwen vnd die Einsame jrer Töchter / beraubet.</span> <span class="verse"><a name="17">17</a>Aber wie kan ich euch helffen?</span> <span class="verse"><a name="18">18</a>Denn der vber euch gebracht hat dis vnglück / wird euch von ewer Feinde hand erretten.</span> <span class="verse"><a name="19">19</a>Ziehet hin jr lieben Kinder / ziehet hin / Jch aber bin verlassen Einsam.</span> <span class="verse"><a name="20">20</a>Jch habe mein Freudekleid ausgezogen / vnd das Trawrkleid angezogen / Jch wil schreien zu dem Ewigen fur vnd fur.</span> <span class="verse"><a name="21">21</a>SEid getrost Kinder / schreiet zu Gott / so wird er euch erlösen von der gewalt vnd hand der Feinde /</span> <span class="verse"><a name="22">22</a>Denn ich hoffe schon / das der Ewige euch helffen wird. Vnd ich werde freude haben von dem Heiligen / vmb der Barmhertzigkeit willen / die euch schnel widerfaren wird / von vnserm ewigen Heiland.</span> <span class="verse"><a name="23">23</a>Jch habe euch ziehen lassen mit trawren vnd weinen / Gott aber wird euch mir widergeben mit wonne vnd freude ewiglich /</span> <span class="verse"><a name="24">24</a>Vnd gleich wie die einwoner Sion nu gesehen haben ewr Gefengnis / Also werden sie auch bald sehen / die Hülffe von ewrem Gott / die vber euch komen wird mit grosser Herrligkeit vnd ewigem Trost.</span> <span class="verse"><a name="25">25</a>JR Kinder / leidet gedültiglich / den zorn der von Gott vber euch komet. Denn dein Feind hat dich verfolget / Vnd du wirst sehen in kurtz sein verderben vnd auff jre Helse wirstu tretten.</span> <span class="verse"><a name="26">26</a>Meine zarte (Kinder) musten gehen auff rauhem wege / Sie sind weggefurt / wie ein Herd / von den Feinden geraubet.</span> <span class="verse"><a name="27">27</a>SEid getrost jr Kinder / vnd schreiet zu Gott / Denn der euch hat wegfüren lassen / wird ewr nicht vergessen.</span> <span class="verse"><a name="28">28</a>Denn wie jr euch geulissen habt / von Gott abzuweichen / Also bekeret euch nu / vnd vleissiget euch zehen mal mehr / den HERRN zu suchen.</span> <span class="verse"><a name="29">29</a>Denn der vber euch diese straffe hat lassen gehen / der wird euch helffen / vnd ewiglich erfrewen.</span> <span class="verse"><a name="30">30</a>JErusalem sey getrost / Denn der wird dich trösten / nach dem du genennet bist.</span> <span class="verse"><a name="31">31</a>Vnselig müsse sein die dir leid gethan / vnd vber deinem Falle sich gefrewet haben.</span> <span class="verse"><a name="32">32</a>Vnselig müssen sein die Stedte / welchen deine Kinder gedienet haben / Vnd vnselig müsse sein / die deine Kinder gefangen helt.</span> <span class="verse"><a name="33">33</a>Denn wie sie vber deinem Falle geiauchtzet / vnd vber deinem verderben sich gefrewet hat / Also sol sie betrübet sein / wenn sie verwüstet wird.</span> <span class="verse"><a name="34">34</a>Vnd ich wil wegnemen jre macht / dar auff sie trotzet / vnd jren rhum in klage verwandeln.</span> <span class="verse"><a name="35">35</a>Denn ein Fewr wird vber sie komen / von dem Ewigen viel tage lang / vnd Teufel werden jre Wonung in jr haben lange zeit.</span> <span class="verse"><a name="36">36</a>SJhe vmb her Jerusalem gegen morgen / vnd schawe den trost der dir von Gott kompt.</span> <span class="verse"><a name="37">37</a>Sihe / deine Kinder die weggefurt sind / komen / Ja sie komen / versamlet beide vom Morgen vnd vom Abend / durch das wort des Heiligen / vnd rhümen Gottes ehre.</span> </p></div</div></div></body></html>