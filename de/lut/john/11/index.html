<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/john/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/john">John</a> &gt <strong>Chapter 11</strong></div><p><span class="verse"><a name="1">1</a>ES lag aber einer kranck / mit namen Lazarus / von Bethania / in dem flecken Maria vnd jrer schwestern Martha.</span> <span class="verse"><a name="2">2</a>Maria aber war / die den HErrn gesalbet hatte mit salben / vnd seine Füsse getrücket mit jrem har / Derselbigen bruder Lazarus war kranck.</span> <span class="verse"><a name="3">3</a>Da sandten seine Schwestern zu jm / vnd liessen jm sagen / HErr / sihe / den du lieb hast / der ligt kranck.</span> <span class="verse"><a name="4">4</a>DA Jhesus das höret / sprach er / Die kranckheit ist nicht zum tode / sondern zur ehre Gottes / das der Son Gottes da durch geehret werde.</span> <span class="verse"><a name="5">5</a>Jhesus aber hatte Martham lieb / vnd jre Schwester vnd Lazarum.</span> <span class="verse"><a name="6">6</a>Als er nu höret / das er kranck war / bleib er zween tage an dem Ort / da er war.</span> <span class="verse"><a name="7">7</a>Darnach spricht er zu seinen Jüngern / Lasst vns wider in Judeam ziehen.</span> <span class="verse"><a name="8">8</a>Seine Jünger sprachen zu jm / Meister / Jenes mal wolten die Jüden dich steinigen / vnd du wilt wider da hin ziehen?</span> <span class="verse"><a name="9">9</a>Jhesus antwortet / Sind nicht des tages zwelff stunde? Wer des tages wandelt / der stössest sich nicht / denn er sihet das Liecht dieser welt.</span> <span class="verse"><a name="10">10</a>Wer aber des nachts wandelt / Der stösset sich / denn es ist kein Liecht in jm.</span> <span class="verse"><a name="11">11</a>SOlchs saget er / vnd darnach spricht er zu jnen / Lazarus vnser Freund schlefft / Aber ich gehe hin / das ich jn auffwecke.</span> <span class="verse"><a name="12">12</a>Da sprachen seine Jünger / HErr / schlefft er / so wirds besser mit jm.</span> <span class="verse"><a name="13">13</a>Jhesus aber saget von seinem tode / Sie meineten aber / er redet vom leiblichen schlaff.</span> <span class="verse"><a name="14">14</a>Da sagts jnen Jhesus frey heraus / Lazarus ist gestorben /</span> <span class="verse"><a name="15">15</a>vnd ich bin fro vmb ewren willen / das ich nicht da gewesen bin / auff das jr gleubet / Aber lasset vns zu jm ziehen.</span> <span class="verse"><a name="16">16</a>Da sprach Thomas / der genennet ist Zwilling / zu den Jüngern / Lasst vns mit ziehen / das wir mit jm sterben.</span> <span class="verse"><a name="17">17</a>DA kam Jhesus / vnd fand jn / das er schon vier tage im Grabe gelegen war.</span> <span class="verse"><a name="18">18</a>Bethania aber war nahe bey Jerusalem / bey funffzehen Feldweges.</span> <span class="verse"><a name="19">19</a>Vnd viel Jüden waren zu Martha vnd Maria komen / sie zutrösten vber jren Bruder.</span> <span class="verse"><a name="20">20</a>ALs Martha nu höret / das Jhesus kompt / gehet sie jm entgegen / Maria aber bleib da heime sitzen.</span> <span class="verse"><a name="21">21</a>Da sprach Martha zu Jhesu / HErr / werestu hie gewesen / mein Bruder were nicht gestorben.</span> <span class="verse"><a name="22">22</a>Aber ich weis auch noch / das was du bittest von Gott / das wird dir Gott geben.</span> <span class="verse"><a name="23">23</a>Jhesus spricht zu jr / Dein Bruder sol aufferstehen.</span> <span class="verse"><a name="24">24</a>Martha spricht zu jm / Jch weis wol / das er aufferstehen wird in der Aufferstehung am Jüngsten tage.</span> <span class="verse"><a name="25">25</a>Jhesus spricht zu jr / Jch bin die Aufferstehung vnd das Leben / wer an Mich gleubet / der wird leben / ob er gleich stürbe /</span> <span class="verse"><a name="26">26</a>Vnd wer da lebet vnd gleubet an mich / der wird nimer mehr sterben. Gleubestu das?</span> <span class="verse"><a name="27">27</a>Sie spricht zu jm / HErr / ja / Jch gleube / das du bist Christus der Son Gottes / der in die Welt komen ist.</span> <span class="verse"><a name="28">28</a>VND da sie das gesagt hatte / gieng sie hin / vnd rieff jrer schwester Maria heimlich / vnd sprach / Der Meister ist da / vnd ruffet dir.</span> <span class="verse"><a name="29">29</a>Die selbige / als sie das höret / stund sie eilend auff / vnd kam zu jm /</span> <span class="verse"><a name="30">30</a>Denn Jhesus war noch nicht in den Flecken komen / sondern war noch an dem ort / da jm Martha war entgegen komen.</span> <span class="verse"><a name="31">31</a>Die Jüden / die bey jr im Hause waren vnd trösteten sie / da sie sahen Mariam / das sie eilend auffstund vnd hin aus gieng / folgeten sie jr nach / vnd sprachen / Sie gehet hin zum Grabe / das sie daselbs weine.</span> <span class="verse"><a name="32">32</a>ALs nu Maria kam da Jhesus war / vnd sahe jn / fiel sie zu seinen füssen / vnd sprach zu jm / HErr / werestu hie gewesen / mein Bruder were nicht gestorben.</span> <span class="verse"><a name="33">33</a>Als Jhesus sie sahe weinen / vnd die Jüden auch weinen / die mit jr kamen / ergrimmet er im Geist / vnd betrübt sich selbs /</span> <span class="verse"><a name="34">34</a>vnd sprach / Wo habt jr jn hin gelegt? Sie sprachen zu jm / HErr / kom vnd sihe es.</span> <span class="verse"><a name="35">35</a>Vnd Jhesu giengen die augen vber.</span> <span class="verse"><a name="36">36</a>Da sprachen die Jüden / Sihe / wie hat er jn so lieb gehabt.</span> <span class="verse"><a name="37">37</a>Etliche aber vnter jnen sprachen / Kundte / der dem Blinden die augen auffgethan hat / nicht verschaffen / das auch dieser nicht stürbe?</span> <span class="verse"><a name="38">38</a>Jhesus aber ergrimmet abermal in jm selbs / vnd kam zum Grabe / Es war aber eine Klufft / vnd ein stein darauff gelegt.</span> <span class="verse"><a name="39">39</a>JHesus sprach / Hebt den stein abe. Spricht zu jm Martha / die schwester des Verstorben / HErr / er stinckt schon / denn er ist vier tage gelegen.</span> <span class="verse"><a name="40">40</a>Jhesus spricht zu jr / Hab ich dir nicht gesagt / So du gleuben würdest / du soltest die herrligkeit Gottes sehen.</span> <span class="verse"><a name="41">41</a>Da huben sie den stein ab / da der Verstorbene lag. Jhesus aber hub seine Augen empor / vnd sprach / Vater / ich dancke dir / das du mich erhöret hast.</span> <span class="verse"><a name="42">42</a>Doch ich weis / das du mich allezeit hörest / Sondern vmb des Volcks willen / das vmb her stehet / sage ichs / das sie gleuben / du habest mich gesand.</span> <span class="verse"><a name="43">43</a>DA er das gesagt hatte / rieff er mit lauter stimme / Lazare kom her aus.</span> <span class="verse"><a name="44">44</a>Vnd der Verstorbene kam her aus / gebunden mit Grabtücher an füssen vnd henden / vnd sein angesicht verhüllet mit einem Schweistuch. Jhesus spricht zu jnen / Löset jn auff / vnd lasset jn gehen.</span> <span class="verse"><a name="45">45</a>Viel nu der Jüden / die zu Maria komen waren / vnd sahen was Jhesus thet / gleubten an jn.</span> <span class="verse"><a name="46">46</a>Etliche aber von jnen giengen hin zu den Phariseern / vnd sagten jnen / was Jhesus gethan hatte.</span> <span class="verse"><a name="47">47</a>DA versamleten die Hohenpriester vnd die Phariseer einen Rat / vnd sprachen / Was thun wir? Dieser Mensch thut viel Zeichen.</span> <span class="verse"><a name="48">48</a>Lassen wir jn also / so werden sie alle an jn gleuben / So komen denn die Römer / vnd nemen vns Land vnd Leute.</span> <span class="verse"><a name="49">49</a>Einer aber vnter jnen / Caiphas / der desselben jars Hoherpriester war / sprach zu jnen / Jr wisset nichts /</span> <span class="verse"><a name="50">50</a>bedencket auch nichts. Es ist vns besser / ein Mensch sterbe fur das Volck / denn das das gantze Volck verderbe.</span> <span class="verse"><a name="51">51</a>Solchs aber redet er nicht von sich selbs / sondern dieweil er desselbigen jars Hoherpriester war / weissaget er / Denn Jhesus solte sterben fur das Volck /</span> <span class="verse"><a name="52">52</a>vnd nicht fur das volck alleine / Sondern / das er die kinder Gottes / die zustrewet waren / zusamen brechte.</span> <span class="verse"><a name="53">53</a>Von dem tage an ratschlugen sie / wie sie jn tödten.</span> <span class="verse"><a name="54">54</a>JHEsus aber wandelte nicht mehr frey vnter den Jüden / sondern gieng von dannen / in eine Gegend / nahe bey der wüsten / in eine Stad / genant Ephrem vnd hatte sein wesen daselbs mit seinen Jüngern.</span> <span class="verse"><a name="55">55</a>Es war aber nahe die Ostern der Jüden / Vnd es giengen viel hinauff gen Jerusalem / aus der Gegend / vor den Ostern / das sie sich reinigeten.</span> <span class="verse"><a name="56">56</a>Da stunden sie vnd fragten nach Jhesu / vnd redten mit einander im Tempel / Was düncket euch / das er nicht kompt auff das Fest?</span> <span class="verse"><a name="57">57</a>Es hatten aber die Hohenpriester vnd Phariseer lassen ein Gebot ausgehen / So jemand wüste / wo er were / das ers anzeiget / das sie jn griffen.</span> </p></div</div></div></body></html>