<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/john/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/john">John</a> &gt <strong>Chapter 15</strong></div><p><span class="verse"><a name="1">1</a>JCH bin ein rechter Weinstock / vnd mein Vater ein Weingartner.</span> <span class="verse"><a name="2">2</a>Einen jglichen Reben an mir / der nicht Frucht bringet / wird er wegnemen / Vnd einen jglichen der da Frucht bringet / wird er reinigen / das er mehr frucht bringe.</span> <span class="verse"><a name="3">3</a>Jr seid jtzt rein / vmb des Worts willen / das ich zu euch geredt habe.</span> <span class="verse"><a name="4">4</a>Bleibt in mir / vnd ich in euch. Gleich wie der Rebe kan keine Frucht bringen von jm selber / er bleibe denn am Weinstock / Also auch jr nicht / jr bleibet denn an mir.</span> <span class="verse"><a name="5">5</a>JCh bin der Weinstock / Jr seid die Reben / Wer in mir bleibet / vnd ich in jm / der bringet viel frucht / Denn on mich künd jr nichts thun.</span> <span class="verse"><a name="6">6</a>Wer nicht in mir bleibet / Der wird weggeworffen / wie ein Rebe / vnd verdorret / Vnd man samlet sie / vnd wirfft sie ins fewer / vnd mus brennen.</span> <span class="verse"><a name="7">7</a>So jr in mir bleibet / vnd meine wort in euch bleiben / werdet jr bitten was jr wolt / vnd es wird euch widerfaren.</span> <span class="verse"><a name="8">8</a>Darinnen wird mein Vater geehret / das jr viel Frucht bringet / vnd werdet meine Jünger.</span> <span class="verse"><a name="9">9</a>GLeich wie mich mein Vater liebet / also liebe ich euch auch. Bleibet in meiner liebeDas jr fület wie lieb ich euch habe. Das geschicht / wo jr in mir bleibt / vnd haltet meine wort / wie vbel es auch gehet.</span> <span class="verse"><a name="10">10</a>So jr mein Gebot haltet / so bleibet jr in meiner liebe / Gleich wie ich meines Vaters gebot halte / vnd bleibe in seiner liebe.</span> <span class="verse"><a name="11">11</a>Solchs rede ich zu euch / auff das meine Freude in euch bleibe / vnd ewer freude volkomen werde.</span> <span class="verse"><a name="12">12</a>Das ist mein Gebot / das jr euch vnternander liebet / Gleich wie ich euch liebe.</span> <span class="verse"><a name="13">13</a>Niemand hat grösser Liebe denn die / das er sein Leben lesset / fur seine Freunde.</span> <span class="verse"><a name="14">14</a>Jr seid meine Freunde / so jr thut was ich euch gebiete.</span> <span class="verse"><a name="15">15</a>Jch sage hinfurt nicht / das jr Knechte seid / Denn ein Knecht weis nicht / was sein Herr thut. Euch aber habe ich gesagt / das jr Freunde seid / Denn alles was ich habe von meinem Vater gehöret / hab ich euch kund gethan.</span> <span class="verse"><a name="16">16</a>JR habt mich nicht erwelet / Sondern ich habe euch erwelet / vnd gesetzt / Das jr hin gehet vnd Frucht bringet / vnd ewre Frucht bleibe / Auff das / so jr den Vater bittet in meinem Namen / das ers euch gebe.</span> <span class="verse"><a name="17">17</a>DAs gebiet ich euch / das jr euch vnternander liebet.</span> <span class="verse"><a name="18">18</a>So euch die welt hasset / So wisset / das sie mich vor euch gehasset hat.</span> <span class="verse"><a name="19">19</a>Weret jr von der welt / So hette die welt das jre lieb. Die weil jr aber nicht von der welt seid / sondern ich habe euch von der welt erwelet / Darumb hasset euch die welt.</span> <span class="verse"><a name="20">20</a>Gedencket an mein wort / das ich euch gesagt habe / Der Knecht ist nicht grösser denn sein Herr. Haben sie mich verfolget / Sie werden euch auch verfolgen. Haben sie mein wort gehalten / So werden sie ewers auch halten.</span> <span class="verse"><a name="21">21</a>Aber das alles werden sie euch thun / vmb meines Namen willen / Denn sie kennen Den nicht / der mich gesand hat.</span> <span class="verse"><a name="22">22</a>WEnn ich nicht komen were / vnd hette es jnen gesaget / so hetten sie keine sündeDas ist gesaget auff die weise / wie Ezech. 18 sagt das ein jglicher vmb seiner eigen sünde willen sterben wird. Denn durch Christum ist die Erbsunde auffgehaben / vnd verdampt nach Christus zukunfft niemand / On wer sie nicht lassen / das ist / wer nicht gleuben wil. Nu aber können sie nichts furwenden / jre sünde zu entschüldigen.</span> <span class="verse"><a name="23">23</a>Wer mich hasset / Der hasset auch meinen Vater.</span> <span class="verse"><a name="24">24</a>Hette ich nicht die werck gethan vnter jnen / die kein ander gethan hat / so hetten sie keine sünde. Nu aber haben sie es gesehen / Vnd hassen doch beide mich vnd meinen Vater.</span> <span class="verse"><a name="25">25</a>Doch das erfüllet werde der Spruch in jrem Gesetze geschrieben / Sie hassen mich on vrsache. Psal. 35.</span> <span class="verse"><a name="26">26</a>wenn aber der tröster komen wird / welchen ich euch senden werde vom Vater / der Geist der warheit / der vom Vater ausgehet / der wird zeugen von mir.</span> <span class="verse"><a name="27">27</a>Vnd jr werdet auch zeugen / Denn jr seid von anfang bey mir gewesen.</span> </p></div</div></div></body></html>