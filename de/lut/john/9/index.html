<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/john/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/john">John</a> &gt <strong>Chapter 9</strong></div><p><span class="verse"><a name="1">1</a>VND Jhesus gieng fur vber / vnd sahe einen der Blind geborn war /</span> <span class="verse"><a name="2">2</a>Vnd seine Jünger frageten jn / vnd sprachen / Meister / wer hat gesundiget? Dieser / oder seine Eltern / das er ist blind geborn?</span> <span class="verse"><a name="3">3</a>Jhesus antwortet / Es hat weder dieser gesündiget / noch seine Eltern / sondern das die werck Gottes offenbar würden an jm.</span> <span class="verse"><a name="4">4</a>Jch mus wircken die werck / des / der mich gesand hat / so lange es tag ist / Es kompt die nacht / da niemands wircken kan.</span> <span class="verse"><a name="5">5</a>Dieweil ich bin in der Welt / bin ich das Liecht der Welt.</span> <span class="verse"><a name="6">6</a>Da er solches gesaget / spützet er auff die Erden / vnd machet einen Kot aus dem Speichel / vnd schmiret den kot auff des blinden Augen /</span> <span class="verse"><a name="7">7</a>vnd sprach zu jm / Gehe hin zu dem teich Siloha (das ist verdolmetscht / gesand) vnd wassche dich. Da gieng er hin / vnd wusch sich / vnd kam sehend.</span> <span class="verse"><a name="8">8</a>DJe Nachbarn vnd die jn zuuor gesehen hatten das ein BettlerEtliche Text haben hie also / Das er blind war. war / sprachen / Jst dieser nicht / der da sass vnd bettelt?</span> <span class="verse"><a name="9">9</a>Etliche sprachen / er ists / Etliche aber / er ist jm ehnlich. Er selbs aber sprach / Jch bins.</span> <span class="verse"><a name="10">10</a>Da sprachen sie zu jm / Wie sind deine augen auffgethan?</span> <span class="verse"><a name="11">11</a>Er antwortet / vnd sprach / Der Mensch / der Jhesus heisset / machet einen Kot / vnd schmieret meine Augen / vnd sprach / Gehe hin zu dem teich Siloha / vnd wassche dich. Jch gieng hin / vnd wusch mich / vnd ward sehend.</span> <span class="verse"><a name="12">12</a>Da sprachen sie zu jm / Wo ist derselbige? Er sprach / Jch weis nicht.</span> <span class="verse"><a name="13">13</a>DA füreten sie jn zu den Phariseern / der weiland blind war</span> <span class="verse"><a name="14">14</a>(Es war aber Sabbath / da Jhesus den Kot machet / vnd seine augen öffenet)</span> <span class="verse"><a name="15">15</a>Da fragten sie jn abermal / auch die Phariseer / wie er were sehend worden? Er aber sprach zu jnen / Kot leget er mir auff die Augen / vnd ich wusch mich / vnd bin nu sehend.</span> <span class="verse"><a name="16">16</a>Da sprachen etliche der Phariseer / Der Mensch ist nicht von Gott / die weil er den Sabbath nicht helt. Die andern aber sprachen / Wie kan ein sündiger Mensch solche zeichen thun? Vnd es ward eine zwitracht vnter jnen.</span> <span class="verse"><a name="17">17</a>Sie sprachen wider zu dem Blinden / Was sagestu von jm / das er hat deine augen auffgethan? Er aber sprach / Er ist ein Prophet.</span> <span class="verse"><a name="18">18</a>DJe Jüden gleubten nicht von jm / das er Blind gewesen / vnd sehend worden were / Bis das sie rieffen den Eltern des / der sehend war worden /</span> <span class="verse"><a name="19">19</a>fragten sie vnd sprachen / Jst das ewer Son / welchen jr saget / er sey blind geboren? Wie ist er denn nu sehend?</span> <span class="verse"><a name="20">20</a>Seine Eltern antworten jnen / vnd sprachen / Wir wissen / das dieser vnser Son ist / vnd das er blind geborn ist /</span> <span class="verse"><a name="21">21</a>Wie er aber nu sehend ist / wissen wir nicht / Oder wer jm hat seine Augen auffgethan wissen wir auch nicht / Er ist alt gnug / fraget jn / lasset jn selbs fur sich reden.</span> <span class="verse"><a name="22">22</a>Solchs sagten seine Eltern / denn sie furchten sich fur den Jüden / Denn die Jüden hatten sich schon vereiniget / So jemand jn fur Christum bekennete / das derselbige in Bann gethan würde.</span> <span class="verse"><a name="23">23</a>Darumb sprachen seine Eltern / Er ist alt gnug / fraget jn.</span> <span class="verse"><a name="24">24</a>DA rieffen sie zum andern mal dem Menschen / der blind gewesen war / vnd sprachen zu jm / gib Gott die ehre / Wir wissen das dieser Mensch ein Sünder ist.</span> <span class="verse"><a name="25">25</a>Er antwortet / vnd sprach / Jst er ein Sünder / das weis ich nicht / Eines weis ich wol / das ich blind war / vnd bin nu sehend.</span> <span class="verse"><a name="26">26</a>Da sprachen sie wider zu jm / Wa thet er dir? Wie thet er deine Augen auff?</span> <span class="verse"><a name="27">27</a>Er antwortet jnen / Jch habs euch jtzt gesagt / habt jrs nicht gehöret? was wolt jrs abermal hören? Wolt jr auch seine Jünger werden?</span> <span class="verse"><a name="28">28</a>Da fluchten sie jm / vnd sprachen / Du bist sein Jünger / Wir aber sind Moses Jünger.</span> <span class="verse"><a name="29">29</a>Wir wissen / das Gott mit Mose geredt hat / Diesen aber wissen wir nicht von wannen er ist.</span> <span class="verse"><a name="30">30</a>DEr Mensch antwortet / vnd sprach zu jnen / Das ist ein wunderlich ding das jr nicht wisset / von wannen er sey / vnd er hat meine Augen auffgethan.</span> <span class="verse"><a name="31">31</a>Wir wissen aber / das Gott die Sünder nicht höret / Sondern so jemand Gott fürchtig ist / vnd thut seinen willen / den höret er.</span> <span class="verse"><a name="32">32</a>Von der Welt an ists nicht erhöret / das jemand einem geboren Blinden die augen auffgethan habe.</span> <span class="verse"><a name="33">33</a>Were dieser nicht von Gott / er kündte nichts thun.</span> <span class="verse"><a name="34">34</a>Sie antworten / vnd sprachen zu jm / Du bist gantz in sünden geboren / vnd lerest vns / Vnd stiessen jn hin aus.</span> <span class="verse"><a name="35">35</a>ES kam fur Jhesum / das sie jn ausgestossen hatten / Vnd da er jn fand / sprach er zu jm / Gleubstu an den Son Gottes?</span> <span class="verse"><a name="36">36</a>Er antwortet / vnd sprach / HErr welcher ists? auff das ich an jn gleube.</span> <span class="verse"><a name="37">37</a>Jhesus sprach zu jm / Du hast jn gesehen / vnd der mit dir redet / der ists.</span> <span class="verse"><a name="38">38</a>Er aber sprach / HErr / Jch gleube / Vnd betet jn an.</span> <span class="verse"><a name="39">39</a>VND Jhesus sprach / Jch bin zum Gerichte auff diese Welt komen / Auff das die da nicht sehen / sehend werden / Vnd die da sehen / blind werden.</span> <span class="verse"><a name="40">40</a>Vnd solches höreten etliche der Phariseer / die bey jm waren / vnd sprachen zu jm / Sind wir denn auch blind?</span> <span class="verse"><a name="41">41</a>Jhesus sprach zu jnen / Weret jr blind / so hettet jr keine sünde / Nu jr aber sprecht / Wir sind sehend / bleibet ewre Sünde.</span> </p></div</div></div></body></html>