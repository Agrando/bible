<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/john/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/john">John</a> &gt <strong>Chapter 7</strong></div><p><span class="verse"><a name="1">1</a>DArnach zoch Jhesus vmbher in Galilea / Denn er wolte nicht in Judea vmbher ziehen / Darumb / das jm die Jüden nach dem Leben stelleten.</span> <span class="verse"><a name="2">2</a>Es war aber nahe der Jüden Fest der Laubrust.</span> <span class="verse"><a name="3">3</a>Da sprachen seine Brüder zu jm / Mache dich auff von dannen / vnd gehe in Judean / auff das auch deine Jünger sehen / die werck die du thust.</span> <span class="verse"><a name="4">4</a>Niemand thut etwas im verborgen / vnd wil doch frey offenbar sein / Thustu solchs / so offenbare dich fur der Welt.</span> <span class="verse"><a name="5">5</a>Denn auch seine Brüder gleubten nicht an jn. Leui. 23.</span> <span class="verse"><a name="6">6</a>DA spricht Jhesus zu jnen / Meine zeit ist noch nicht hie / Ewer zeit aber ist allewege.</span> <span class="verse"><a name="7">7</a>Die Welt kan euch nicht hassen / Mich aber hasset sie / Denn ich zeuge von jr / Das jre werck böse sind.</span> <span class="verse"><a name="8">8</a>Gehet jr hin auff / auff dieses Fest / Jch wil noch nicht hinauff gehen auff dieses Fest / denn meine zeit ist noch nicht erfüllet.</span> <span class="verse"><a name="9">9</a>Da er aber das zu jnen gesaget / bleib er in Galilea.</span> <span class="verse"><a name="10">10</a>Als aber seine Brüder waren hin auff gegangen / Da gieng er auch hin auff zu dem Fest / nicht offenbarlich / sondern gleich heimlich.</span> <span class="verse"><a name="11">11</a>Da suchten jn die Jüden am Fest / vnd sprachen / Wo ist der?</span> <span class="verse"><a name="12">12</a>Vnd es war ein gros gemürmel von jm vnter dem volck. Etliche sprachen / Er ist frum / Die andern aber sprachen / Nein / sondern er verfüret das Volck.</span> <span class="verse"><a name="13">13</a>Niemand aber redet frey von jm / vmb der furcht willen fur den Jüden.</span> <span class="verse"><a name="14">14</a>ABer mitten im Fest / gieng Jhesus hin auff in den Tempel vnd leret.</span> <span class="verse"><a name="15">15</a>Vnd die Jüden verwunderten sich / vnd sprachen / Wie kan dieser die Schrifft / so er sie doch nicht gelernet hat?</span> <span class="verse"><a name="16">16</a>Jhesus antwortet jnen / vnd sprach / Meine Lere ist nicht mein / sondern des der mich gesand hat.</span> <span class="verse"><a name="17">17</a>So jemand wil des willen thun / der wird innen werden / ob diese Lere von Gott sey / oder ob ich von mir selbs rede.</span> <span class="verse"><a name="18">18</a>Wer von jm selbs redet / Der suchet seine eigen ehre / Wer aber suchet die Ehre des / der jn gesand hat / der ist warhafftig / vnd ist keine vngerechtigkeit an jm.</span> <span class="verse"><a name="19">19</a>HAt euch nicht Moses das Gesetze gegeben / vnd niemand vnter euch thutVolbringet / helt / Rom. 2 Das dem Gesetz vmmüglich war etc. das Gesetze? Warumb suchet jr mich zu tödten?</span> <span class="verse"><a name="20">20</a>Das Volck antwortet / vnd sprach / Du hast den Teufel / wer suchet dich zu tödten?</span> <span class="verse"><a name="21">21</a>Jhesus antwortet / vnd sprach / Ein einiges werck hab ich gethan / vnd es wundert euch alle.</span> <span class="verse"><a name="22">22</a>Moses hat euch darumb gegeben die Beschneitung / nicht das sie von Mose kompt / sondern von den Vetern / Noch beschneitet jr den Menschen am SabbathSabbath halten / ist Moses gesetz. Beschneiten / ist der Veter gesetz / Die sind ja wider einander / wenn jemand auff den Sabbath sich beschneiten lesset / vnd eines mus dem andern weichen. Darumb stehet des Gesetzes erfüllung ja nicht auff dem Buchstaben / sondern im Geist.</span> <span class="verse"><a name="23">23</a>So ein Mensch die Beschneitung annimpt am Sabbath / auff das nicht das gesetze Mose gebrochen werde / Zürnet jr denn vber mich / das ich den gantzen Menschen habe am Sabbath gesund gemacht?</span> <span class="verse"><a name="24">24</a>Richtet nicht nach dem ansehen / sondern richtet ein recht Gerichte.</span> <span class="verse"><a name="25">25</a>DA sprachen etliche von Jerusalem / Jst das nicht der / den sie suchten zu tödten?</span> <span class="verse"><a name="26">26</a>Vnd sihe zu / er redet frey / vnd sie sagen jm nichts. Erkennen vnser Obersten nu gewis / das er gewis Christus sey?</span> <span class="verse"><a name="27">27</a>Doch wir wissen von wannen dieser ist / Wenn aber Christus komen wird / so wird niemand wissen von wannen er ist.</span> <span class="verse"><a name="28">28</a>DA rieff Jhesus im Tempel / leret vnd sprach / Ja jr kennet mich / vnd wisset von wannen ich bin / Vnd von mir selbs bin ich nicht komen / sondern es ist ein Warhafftiger / der mich gesand hat / welchen jr nicht kennet.</span> <span class="verse"><a name="29">29</a>Jch kenne jn aber / denn ich bin von jm / vnd er hat mich gesand.</span> <span class="verse"><a name="30">30</a>Da suchten sie jn zu greiffen / Aber niemand leget die hand an jn / Denn seine stunde war noch nicht komen.</span> <span class="verse"><a name="31">31</a>Aber viel vom Volck gleubten an jn / vnd sprachen / Wenn Christus komen wird / wird er auch mehr Zeichen thun / denn dieser thut?</span> <span class="verse"><a name="32">32</a>VND es kam fur die Phariseer / das das Volck solchs von jm mummelte. Da sandten die Phariseer vnd Hohenpriester Knechte aus / das sie jn grieffen.</span> <span class="verse"><a name="33">33</a>Da sprach Jhesus zu jnen / Jch bin noch eine kleine zeit bey euch / vnd denn gehe ich hin zu dem / der mich gesand hat.</span> <span class="verse"><a name="34">34</a>Jr werdet mich suchen / vnd nicht finden / vnd da ich bin / könnet jr nich hin komen.</span> <span class="verse"><a name="35">35</a>Da sprachen die Jüden vnternander / Wo wil dieser hin gehen / das wir jn nicht finden sollen? Wil er vnter die Griechen gehen die hin vnd her zerstrewet ligen / vnd die Griechen leren?</span> <span class="verse"><a name="36">36</a>Was ist das fur eine Rede / das er saget / Jr werdet mich suchen / vnd nicht finden / vnd / Wo ich bin / da könnet jr nicht hin komen?</span> <span class="verse"><a name="37">37</a>ABer am letzten tage des Festes / der am herrlichsten war / trat Jhesus auff / rieff vnd sprach / Wen da dürstet / der kome zu mir / vnd trincke.</span> <span class="verse"><a name="38">38</a>Wer an mich gleubet / wie die Schrifft saget / von des Leibe werden ströme des lebendigen Wassers fliessen.</span> <span class="verse"><a name="39">39</a>Das saget er aber von dem Geist / welchen empfahen solten / die an jn gleubten / Denn der heilige Geist war noch nicht da / denn Jhesus war noch nicht verkleret.</span> <span class="verse"><a name="40">40</a>Viel nu vom Volck / die diese rede höreten / sprachen / Dieser ist ein rechter Prophet.</span> <span class="verse"><a name="41">41</a>Die andern sprachen / Er ist Christus. Etliche aber sprachen / Sol Christus aus Galilea komen?</span> <span class="verse"><a name="42">42</a>Spricht nicht die Schrifft / von dem samen Dauid / vnd aus dem flecken Bethlehem / da Dauid war / solle Christus komen?</span> <span class="verse"><a name="43">43</a>Also ward eine zwitracht vnter dem volck vber jm.</span> <span class="verse"><a name="44">44</a>Es wolten aber etliche jn greiffen / Aber niemand leget die hand an jn. Jesa. 44; Mich. 5.</span> <span class="verse"><a name="45">45</a>DJe Knechte kamen zu den Hohenpriestern vnd Phariseern / vnd sie sprachen zu jnen / Warumb habt jr jn nicht gebracht?</span> <span class="verse"><a name="46">46</a>Die Knechte antworten / Es hat nie kein Mensch also geredt / wie dieser Mensch.</span> <span class="verse"><a name="47">47</a>Da antworten jnen die Phariseer / Seid jr auch verfüret?</span> <span class="verse"><a name="48">48</a>Gleubet auch jrgend ein Oberster oder Phariseer an jn?</span> <span class="verse"><a name="49">49</a>Sondern das Volck / das nichts vom Gesetz weis / ist verflucht.</span> <span class="verse"><a name="50">50</a>Spricht zu jnen Nicodemus / der bey der nacht zu jm kam / welcher einer vnter jnen war /</span> <span class="verse"><a name="51">51</a>Richtet vnser Gesetz auch einen Menschen / ehe man jn verhöret / vnd erkenne / was er thut?</span> <span class="verse"><a name="52">52</a>Sie antworten vnd sprachen zu jm / Bistu auch ein Galileer? Forsche vnd sihe / Aus Galilea stehet kein Prophet auff.</span> <span class="verse"><a name="53">53</a>Vnd ein jglicher gieng also heim.</span> </p></div</div></div></body></html>