<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/john/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/john">John</a> &gt <strong>Chapter 16</strong></div><p><span class="verse"><a name="1">1</a>SOlchs hab ich zu euch geredt / das jr euch nicht ergert.</span> <span class="verse"><a name="2">2</a>Sie werden euch in den Bann thun. Es kompt aber die zeit / das / wer euch tödtet / wird meinen / er thu Gott einen Dienst dran.</span> <span class="verse"><a name="3">3</a>Vnd solchs werden sie euch darumb thun / das sie weder meinen Vater noch mich erkennen.</span> <span class="verse"><a name="4">4</a>Aber solchs habe ich zu euch geredt / auff das / wenn die zeit komen wird / das jr dran gedencket / das ichs euch gesagt habe. Solchs aber habe ich euch von anfang nicht gesagt / denn ich war bey euch. Mat. 20; Mat. 24; Mar. 13; Luc. 22.</span> <span class="verse"><a name="5">5</a>Nv aber gehe ich hin zu dem / der mich gesand hat / vnd niemand vnter euch fraget mich / wo gehestu hin?</span> <span class="verse"><a name="6">6</a>Sondern die weil ich solches zu euch geredt habe / ist ewer Hertz vol trawrens worden.</span> <span class="verse"><a name="7">7</a>Aber ich sage euch die warheit / Es ist euch gut / das ich hin gehe. Denn so ich nicht hin gehe / so kompt der Tröster nicht zu euch. So ich aber gehe / wil ich jn zu euch senden.</span> <span class="verse"><a name="8">8</a>Vnd wenn der selbige kompt / der wird die Welt straffen / vmb die SündeWelt / Natur / Vernunfft etc. weis nicht / das vnglaub sünde / vnd glaube gerechtigkeit sey / vnd Gottes gerichte verdamne alles / was sie vnd der Teufel wider die Christen vrteilen / vnter dem schein Göttlichs diensts vnd Namens. Darumb straffet der heilige Geist im Euangelio / Es sey alles sünde / was nicht glaube ist.  / vmb die Gerechtigkeit / vnd vmb das Gerichte.</span> <span class="verse"><a name="9">9</a>Vmb die Sünde / das sie nicht gleuben an mich.</span> <span class="verse"><a name="10">10</a>Vmb die Gerechtigkeit aber / Das ich zum Vater gehe / vnd jr mich fort nicht sehet.</span> <span class="verse"><a name="11">11</a>Vmb das Gerichte / das der Fürst dieser welt gerichtet ist.</span> <span class="verse"><a name="12">12</a>JCH habe euch noch viel zu sagen / Aber jr könnets jtzt nicht tragen.</span> <span class="verse"><a name="13">13</a>Wenn aber jener / der Geist der warheit komen wird / der wird euch in alle warheit leiten. Denn er wird nicht von jm selber reden / sondern was er hören wird / das wird er reden / vnd was zukünfftig ist / wird er euch verkündigen.</span> <span class="verse"><a name="14">14</a>Derselbige wird mich verkleren / denn von dem meinem wird ers nemen / vnd euch verkündigen.</span> <span class="verse"><a name="15">15</a>Alles was der Vater hat / das ist mein / Darumb hab ich gesagt / Er wirds von dem meinem nemen / vnd euch verkündigen.</span> <span class="verse"><a name="16">16</a>Vber ein kleines / so werdet jr mich nicht sehen / vnd aber vber ein kleines / so werdet jr mich sehen / denn ich gehe zum Vater.</span> <span class="verse"><a name="17">17</a>Da sprachen etliche vnter seinen Jüngern vnternander / Was ist das / das er saget zu vns / Vber ein kleines / so werdet jr mich nicht sehen / vnd aber vber ein kleines / so werdet jr mich sehen / Vnd das ich zum Vater gehe?</span> <span class="verse"><a name="18">18</a>Da sprachen sie / Was ist das / das er saget / Vber ein kleines? Wir wissen nicht / was er redet.</span> <span class="verse"><a name="19">19</a>Da mercket Jhesus / das sie jn fragen wolten / vnd sprach zu jnen / Dauon fraget jr vnternander / das ich gesagt hab / Vber ein kleines / so werdet jr mich nicht sehen / vnd aber vber ein kleines / so werdet jr mich sehen.</span> <span class="verse"><a name="20">20</a>Warlich / warlich / ich sage euch / Jr werdet weinen vnd heulen / Aber die welt wird sich frewen / Jr aber werdet trawrig sein / Doch ewer trawrigkeit sol in freude verkeret werden.</span> <span class="verse"><a name="21">21</a>EJn Weib wenn sie gebirt / so hat sie trawrigkeit / Denn jre stunde ist komen. Wenn sie aber das Kind geboren hat / dencket sie nicht mehr an die angst / vmb der freude willen / das der Mensch zur welt geboren ist.</span> <span class="verse"><a name="22">22</a>Vnd jr habt auch nu trawrigkeit / Aber ich wil euch wider sehen / vnd ewer Hertz sol sich frewen / vnd ewer freude sol niemand von euch nemen.</span> <span class="verse"><a name="23">23</a>Vnd an dem selbigen tage werdet jr mich nichts fragen. WARlich / warlich / Jch sage euch / So jr den Vater etwas bitten werdet in meinem Namen / so wird ers euch geben.</span> <span class="verse"><a name="24">24</a>Bisher habt jr nichts gebeten / in meinem Namen. Bittet / so werdet jr nemen / das ewre freude volkomen sey.</span> <span class="verse"><a name="25">25</a>Solchs hab ich zu euch durch Sprichwort geredt. Es kompt aber die zeit / das ich nicht mehr durch Sprichwort mit euch reden werde / sondern euch frey heraus verkündigen von meinem Vater.</span> <span class="verse"><a name="26">26</a>An dem selbigen tage werdet jr bitten in meinem Namen. Vnd ich sage euch nicht / das ich den Vater fur euch bitten wil /</span> <span class="verse"><a name="27">27</a>Denn er selbs der Vater hat euch lieb / darumb / das jr mich liebet / vnd gleubet das ich von Gott ausgegangen bin.</span> <span class="verse"><a name="28">28</a>Jch bin vom Vater ausgegangen vnd komen in die welt / Widerumb verlasse ich die welt / vnd gehe zum Vater.</span> <span class="verse"><a name="29">29</a>SPrechen zu jm seine Jünger / Sihe / nu redestu frey heraus / vnd sagest kein Sprichwort.</span> <span class="verse"><a name="30">30</a>Nu wissen wir / das du alle ding weissest / vnd bedarffest nicht / das dich jemand frageDas ist / Man darff dich nicht fragen / Denn du kompst zuor mit Antwort / als der das hertze vnd alles heimlich sihet.  / Darumb gleuben wir / das du von Gott ausgegangen bist.</span> <span class="verse"><a name="31">31</a>Jhesus antwortet jnen / Jtzt gleubet jr.</span> <span class="verse"><a name="32">32</a>Sihe / es kompt die stunde / vnd ist schon komen / Das jr zurstrewet werdet ein jglicher in das seine vnd mich alleine lasset. Aber ich bin nicht alleine / Denn der Vater ist bey mir.</span> <span class="verse"><a name="33">33</a>Solchs habe ich mit euch geredt / Das jr in Mir friede habet. Jn der Welt habet jr Angst / Aber seid getrost / Jch habe die Welt vberwunden.</span> </p></div</div></div></body></html>