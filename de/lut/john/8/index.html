<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/john/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/john">John</a> &gt <strong>Chapter 8</strong></div><p><span class="verse"><a name="1">1</a>JHEsus aber gieng an den Oleberg /</span> <span class="verse"><a name="2">2</a>Vnd früe morgens kam er wider in den Tempel / vnd alles Volck kam zu jm / Vnd er satzte sich / vnd leret sie.</span> <span class="verse"><a name="3">3</a>ABer die Schrifftgelerten vnd Phariseer brachten ein Weib zu jm / im Ehebruch begriffen / vnd stelleten sie ins mittel dar /</span> <span class="verse"><a name="4">4</a>vnd sprachen zu jm / Meister / Dis Weib ist begriffen auff frischer that im Ehebruch.</span> <span class="verse"><a name="5">5</a>Moses aber hat vns im Gesetz geboten / solche zu steinigen. Was sagestu?</span> <span class="verse"><a name="6">6</a>Da sprachen sie aber / jn zuuersuchen / auff das sie eine sache zu jm hetten. Leu. 20. Aber Jhesus bücket sich nider / vnd schreib mit dem Finger auff die erden.</span> <span class="verse"><a name="7">7</a>Als sie nu anhielten jn zu fragen / richtet er sich auff / vnd sprach zu jnen / Wer vnter euch on sunde ist / der werffe den ersten stein auff sie.</span> <span class="verse"><a name="8">8</a>Vnd bücket sich wider nider / vnd schreib auff die erden.</span> <span class="verse"><a name="9">9</a>Da sie aber das höreten / giengen sie hinaus / einer nach dem andern / von den Eltesten an / vnd Jhesus ward gelassen alleine / vnd das Weib im mittel stehend.</span> <span class="verse"><a name="10">10</a>Jhesus aber richtet sich auff / vnd da er niemand sahe / denn das weib / sprach er zu jr / Weib / wo sind sie / deine Verkleger? Hat dich niemand verdampt?</span> <span class="verse"><a name="11">11</a>Sie aber sprach / HErr / niemand. Jhesus aber sprach / So verdamne ich dich auch nicht. Gehe hin / vnd sündige fort nicht mehr.</span> <span class="verse"><a name="12">12</a>DA redet Jhesus abermal zu jnen / vnd sprach / Jch bin das Liecht der Welt / wer mir nachfolget / der wird nicht wandeln im Finsternis / sondern wird das Liecht des Lebens haben.</span> <span class="verse"><a name="13">13</a>Da sprachen die Phariseer zu jm / Du zeugest von dir selbs / dein zeugnis ist nicht war.</span> <span class="verse"><a name="14">14</a>Jhesus antwortet / vnd sprach zu jnen / So ich von mir selbs zeugen würde / so ist mein zeugnis war / Denn ich weis von wannen ich komen bin / vnd wo ich hin gehe / Jr aber wisset nicht / von wannen ich kome / vnd wo ich hin gehe.</span> <span class="verse"><a name="15">15</a>Jr richtet nach dem fleisch / Jch richte niemands.</span> <span class="verse"><a name="16">16</a>So ich aber richte / so ist mein Gerichte recht / Denn ich bin nicht alleine / sondern Jch vnd der Vater der mich gesand hat.</span> <span class="verse"><a name="17">17</a>Auch stehet in ewrem Gesetze geschrieben / Das zweier Menschen zeugnis war sey.</span> <span class="verse"><a name="18">18</a>Jch bins der ich von mir selbs zeuge / vnd der Vater der mich gesand hat / zeuget auch von mir.</span> <span class="verse"><a name="19">19</a>Da sprachen sie zu jm / Wo ist dein Vater? Jhesus antwortet / Jr kennet weder mich noch meinen Vater. Wenn jr mich kennetet / so kennetet jr auch meinen Vater.</span> <span class="verse"><a name="20">20</a>Diese wort redet Jhesus an dem Gotteskasten / da er leret im Tempel. Vnd niemand greiff jn / Denn seine stunde war noch nicht komen. Deut. 19.</span> <span class="verse"><a name="21">21</a>DA sprach Jhesus abermal zu jnen / Jch gehe hin weg / vnd jr werdet mich suchen / Vnd in ewer sunde sterben. Wo ich hin gehe / da könnet jr nicht hin komen.</span> <span class="verse"><a name="22">22</a>Da sprachen die Jüden / Wil er sich denn selbs tödten / das er spricht / Wo hin ich gehe / da künd jr nicht hin komen?</span> <span class="verse"><a name="23">23</a>Vnd er sprach zu jnen / Jr seid von vnten her / Jch bin von oben herab. Jr seid von dieser welt / Jch bin nicht von dieser welt.</span> <span class="verse"><a name="24">24</a>So hab ich euch gesagt / Das jr sterben werdet in ewren sünden / Denn so jr nicht gleubet / das Jchs sey / So werdet jr sterben in ewren sünden.</span> <span class="verse"><a name="25">25</a>DA sprachen sie zu jm / Wer bistu denn? Vnd Jhesus sprach zu jnen / ErstlichDas ist / Jch bin ewer Prediger. Wenn jr das zu erst gleubet / so werdet jr wol erfaren / wer ich sey / vnd sonst nicht. der / der ich mit euch rede.</span> <span class="verse"><a name="26">26</a>Jch habe viel von euch zu reden vnd zu richten / Aber der mich gesand hat / ist warhafftig / vnd was ich von jm gehört habe / das rede ich fur der welt.</span> <span class="verse"><a name="27">27</a>Sie vernamen aber nicht / das er jnen von dem Vater sagete.</span> <span class="verse"><a name="28">28</a>Da sprach Jhesus zu jnen / Wenn jr des menschen Son erhöhen werdet / denn werdet jr erkennen das ichs sey / vnd nichts von mir selber thu / Sondern / wie mich mein Vater geleret hat / so rede ich.</span> <span class="verse"><a name="29">29</a>Vnd der mich gesand hat / ist mit mir. Der Vater lesset mich nicht alleine / Denn ich thue allezeit was jm gefellet.</span> <span class="verse"><a name="30">30</a>Da er solchs redet / gleubten viel an jn.</span> <span class="verse"><a name="31">31</a>DA sprach nu Jhesus zu den Jüden / die an jn gleubten / So jr bleiben werdet an meiner Rede / so seid jr meine rechte Jünger /</span> <span class="verse"><a name="32">32</a>vnd werdet die warheit erkennen / vnd die Warheit wird euch frey machen.</span> <span class="verse"><a name="33">33</a>Da antworten sie jm / Wir sind Abrahams samen / sind nie kein mal jemands Knecht gewesen / Wie sprichstu denn / Jr solt frey werden?</span> <span class="verse"><a name="34">34</a>Jhesus antwortet jnen / vnd sprach / Warlich / warlich / Jch sage euch / Wer Sünde thut / der ist der sünden Knecht /</span> <span class="verse"><a name="35">35</a>Der Knecht aber bleibet nicht ewiglich im Hause / Der Son bleibet ewiglich.</span> <span class="verse"><a name="36">36</a>So euch nu der Son frey machet / so seid jr recht frey.</span> <span class="verse"><a name="37">37</a>Jch weis wol / das jr Abrahams samen seid / Aber jr suchet mich zu tödten / Denn meine Rede fehet nicht vnter euch.</span> <span class="verse"><a name="38">38</a>Jch rede was ich von meinem Vater gesehen habe / So thut jr / was jr von ewrem Vater gesehen habt.</span> <span class="verse"><a name="39">39</a>SJe antworten / vnd sprachen zu jm / Abraham ist vnser Vater. Spricht Jhesus zu jnen / Wenn jr Abrahams kinder weret / so thetet jr Abrahams werck.</span> <span class="verse"><a name="40">40</a>Nu aber suchet jr mich zu tödten / einen solchen Menschen / der ich euch die Warheit gesagt habe / die ich von Gott gehöret habe / Das hat Abraham nicht gethan.</span> <span class="verse"><a name="41">41</a>Jr thut ewers Vaters werck. Da sprachen sie / Wir sind nicht vnehelich geborn / Wir haben einen Vater / Gott.</span> <span class="verse"><a name="42">42</a>Jhesus sprach zu jnen / Were Gott ewer Vater / so liebetet jr mich. Denn ich bin ausgegangen vnd kome von Gott / Denn ich bin nicht von mir selber komen / sondern er hat mich gesand.</span> <span class="verse"><a name="43">43</a>Warumb kennet jr denn meine Sprache nicht? Denn jr künd ja meine wort nicht hören.</span> <span class="verse"><a name="44">44</a>JR seid von dem Vater dem Teufel / vnd nach ewers Vaters lust wolt jr thun. Derselbige ist ein Mörder von anfang / vnd ist nicht bestanden in der Warheit / Denn die warheit ist nicht in jm. Wenn er die Lügen redet / so redet er von seinem eigen / Denn er ist ein Lügener vnd ein Vater derselbigen.</span> <span class="verse"><a name="45">45</a>Jch aber / weil ich die warheit sage / so gleubet jr mir nicht.</span> <span class="verse"><a name="46">46</a>WElcher vnter euch kan mich einer sünde zeihen? So ich euch aber die warheit sage / Warumb gleubet jr mir nicht?</span> <span class="verse"><a name="47">47</a>Wer von Gott ist / der höret Gottes wort. Darumb höret jr nicht / denn jr seid nicht von Gott.</span> <span class="verse"><a name="48">48</a>Da antworten die Jüden / vnd sprachen zu jm / Sagen wir nicht recht / das du ein Samariter bist / vnd hast den Teufel?</span> <span class="verse"><a name="49">49</a>Jhesus antwortet / Jch habe keinen Teufel / Sondern ich ehre meinen Vater / vnd jr vnehret mich.</span> <span class="verse"><a name="50">50</a>Jch suche nicht meine Ehre / Es ist aber einer / der sie suchet / vnd richtet.</span> <span class="verse"><a name="51">51</a>Warlich / warlich / Jch sage euch / So jemand mein Wort wird halten / der wird den Tod nicht sehen ewiglich.</span> <span class="verse"><a name="52">52</a>Da sprachen die Jüden zu jm / Nu erkennen wir das du den Teufel hast. Abraham ist gestorben / vnd die Propheten / vnd du sprichst / So jemand mein WortDas ist vom wort des glaubens oder Euangelium gesagt. helt / der wird den Tod nicht schmecken ewiglich.</span> <span class="verse"><a name="53">53</a>Bistu mehr denn vnser vater Abraham? welcher gestorben ist / vnd die Propheten sind gestorben. Was machstu aus dir selbs?</span> <span class="verse"><a name="54">54</a>JHesus antwortet / So ich mich selber ehre / so ist meine Ehre nichts. Es ist aber mein Vater / der mich ehret / welchen jr sprecht / Er sey ewer Gott /</span> <span class="verse"><a name="55">55</a>Vnd kennet jn nicht / Jch aber kenne jn. Vnd so ich würde sagen / Jch kenne sein nicht / so würde ich ein Lügener / gleich wie jr seid. Aber ich kenne jn / vnd halte sein wort.</span> <span class="verse"><a name="56">56</a>AbrahamAlle Heiligen von der Welt anfang haben denselbigen glauben an Christum gehabt / den wir haben / vnd sind rechte Christen. ewer Vater ward fro / das er meinen tag sehen solt / vnd er sahe jn / vnd frewet sich.</span> <span class="verse"><a name="57">57</a>Da sprachen die Jüden zu jm / Du bist noch nicht funffzig jar alt / vnd hast Abraham gesehen?</span> <span class="verse"><a name="58">58</a>Jhesus sprach zu jnen / Warlich / warlich ich sage euch / Ehe denn Abraham ward / bin ich.</span> <span class="verse"><a name="59">59</a>Da huben sie steine auff / das sie auff jn würffen. Aber Jhesus verbarg sich / vnd gieng zum Tempel hinaus.</span> </p></div</div></div></body></html>