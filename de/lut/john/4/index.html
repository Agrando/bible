<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/john/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/john">John</a> &gt <strong>Chapter 4</strong></div><p><span class="verse"><a name="1">1</a>DA nu der HErr innen ward / das fur die Phariseer komen war / wie Jhesus mehr Jünger machet / vnd teuffet / denn Johannes</span> <span class="verse"><a name="2">2</a>(wiewol Jhesus selber nicht teuffet / sondern seine Jünger)</span> <span class="verse"><a name="3">3</a>verlies er das land Judea / vnd zoch wider in Galilean /</span> <span class="verse"><a name="4">4</a>Er muste aber durch Samarian reisen.</span> <span class="verse"><a name="5">5</a>DA kam er in eine stad Samarie / die heisset Sichar / nahe bey dem Dörfflin / das Jacob seinem son Joseph gab /</span> <span class="verse"><a name="6">6</a>Es war aber daselbs Jacobs brun. Da nu Jhesus müde war von der Reise / satzte er sich also auff den brun / Vnd es war vmb die sechste stunde.</span> <span class="verse"><a name="7">7</a>Da kompt ein Weib von Samaria wasser zu schepffen. Jhesus spricht zu jr / Gib mir trincken.</span> <span class="verse"><a name="8">8</a>Denn seine Jünger waren in die Stad gegangen / das sie Speise keufften.</span> <span class="verse"><a name="9">9</a>Spricht nu das Samaritisch weib zu jm / Wie bittestu von mir trincken / so du ein Jüde bist / vnd ich ein Samaritisch weib? Denn die Jüden haben keine gemeinschafft mit den Samaritern.</span> <span class="verse"><a name="10">10</a>Jhesus antwortet / vnd sprach zu jr / Wenn du erkennetest die gabe Gottes / vnd wer der ist / der zu dir saget / Gib mir trincken / Du betest jn / vnd er gebe dir lebendiges Wasser. Gen. 48.</span> <span class="verse"><a name="11">11</a>SPricht zu jm das weib / Herr / hastu doch nichts / da mit du schepffest / vnd der Brun ist tieff / Wo her hastu denn lebendig wasser?</span> <span class="verse"><a name="12">12</a>Bistu mehr denn vnser Vater Jacob / der vns diesen Brun gegeben hat? vnd er hat draus getruncken / vnd seine Kinder vnd sein Vieh.</span> <span class="verse"><a name="13">13</a>Jhesus antwortet / vnd sprach zu jr / Wer dis wasser trincket / Den wird wider dürsten.</span> <span class="verse"><a name="14">14</a>Wer aber des wassers trincken wird / das ich jm gebe / den wird ewiglich nicht dürsten / Sondern das wasser / das ich jm geben werde / das wird in jm ein Brun des wassers werden / das in das ewige Leben quillet.</span> <span class="verse"><a name="15">15</a>SPricht das weib zu jm / Herr / Gib mir dasselbige wasser / auff das mich nicht dürste / das ich nicht her komen müsse zu schepffen.</span> <span class="verse"><a name="16">16</a>Jhesus spricht zu jr / Gehe hin / ruffe deinem Manne / vnd kom her.</span> <span class="verse"><a name="17">17</a>Das weib anrwortet / vnd sprach zu jm / Jch habe keinen Man. Jhesus spricht zu jr / Du hast recht gesagt / Jch habe keinen man /</span> <span class="verse"><a name="18">18</a>Fünff Menner hastu gehabt / vnd den du nu hast / der ist nicht dein man / Da hastu recht gesagt.</span> <span class="verse"><a name="19">19</a>DAs weib spricht zu jm / Herr / ich sehe / das du ein Prophet bist.</span> <span class="verse"><a name="20">20</a>Vnser Veter haben auff diesem Berge angebetet / vnd jr saget / Zu Jerusalem sey die Stete / da man anbeten solle.</span> <span class="verse"><a name="21">21</a>Jhesus spricht zu jr / Weib / gleube mir / Es kompt die zeit / das jr weder auff diesem Berge / noch zu Jerusalem werdet den Vater an beten.</span> <span class="verse"><a name="22">22</a>Jr wisset nicht / was jr anbetet / Wir wissen aber / was wir anbeten / Denn das Heil kompt von den Jüden.</span> <span class="verse"><a name="23">23</a>Aber es kompt die zeit / vnd ist schon jtzt / Das die warhafftigen Anbeter werden den Vater anbeten / im Geist vnd in der Warheit / Denn der Vater wil auch haben / die jn also anbeten.</span> <span class="verse"><a name="24">24</a>Gott ist ein Geist / vnd die jn anbeten / die müssen jn im Geist vnd in der Warheit anbeten.</span> <span class="verse"><a name="25">25</a>SPricht das Weib zu jm / Jch weis / das Messias kompt / der da Christus heist / Wenn derselbige komen wird / so wird ers vns alles verkündigen.</span> <span class="verse"><a name="26">26</a>Jhesus spricht zu jr / Jch bins / der mit dir redet.</span> <span class="verse"><a name="27">27</a>Vnd vber dem kamen seine Jünger / vnd es nam sie wunder / das er mit dem Weibe redet. Doch sprach niemand / was fragestu / oder was redestu mit jrMit einer Samaritin vnd Heidin. ?</span> <span class="verse"><a name="28">28</a>Da lies das Weib jren Krug stehen / vnd gieng hin in die Stad / vnd spricht zu den Leuten /</span> <span class="verse"><a name="29">29</a>Komet / sehet einen Menschen / der mir gesagt hat / alles was ich gethan habe / Ob er nicht Christus sey?</span> <span class="verse"><a name="30">30</a>Da giengen sie aus der Stad / vnd kamen zu jm.</span> <span class="verse"><a name="31">31</a>JN des aber ermaneten jn die Jünger / vnd sprachen / Rabbi / iss.</span> <span class="verse"><a name="32">32</a>Er aber sprach zu jnen / Jch habe eine SpeiseSeine Speise ist des Vaters willen thun. Des Vaters willen aber ist / das durch sein leiden das Euangelium in alle welt geprediget würde. Das war nu fur handen / Gleich wie da zumal die Erndte nahe war. zu essen / da wisset jr nicht von.</span> <span class="verse"><a name="33">33</a>Da sprachen die Jünger vnternander / Hat jm jemand zu essen gebracht?</span> <span class="verse"><a name="34">34</a>Jhesus spricht zu jnen / Meine Speise ist die / das ich thu den Willen des der mich gesand hat / vnd volende seine Werck.</span> <span class="verse"><a name="35">35</a>Saget jr nicht selber / Es sind noch vier monden / so kompt die Erndte? Sihe / Jch sage euch / hebet ewre augen auff / vnd sehet in das Feld / Denn es ist schon weis zur Erndte.</span> <span class="verse"><a name="36">36</a>Vnd wer da schneit der empfehet Lohn / vnd samlet Frucht zum ewigen Leben / Auff das sich mit einander frewen / der da seet und der da schneit.</span> <span class="verse"><a name="37">37</a>Denn hie ist der Spruch war / Dieser seet / Der ander schneit.</span> <span class="verse"><a name="38">38</a>Jch habe euch gesand zu schneiten / das jr nicht habt geerbeitet / AnderDie Propheten haben geseet 1. Pet. 1 Sie habens nicht jnen selbs / sondern vns / dargethan. haben geerbeitet / vnd jr seid in jre Erbeit komen.</span> <span class="verse"><a name="39">39</a>ES gleubten aber an jn viel der Samariter / aus der selbigen Stad / vmb des Weibes rede willen / welchs da zeugete / Er hat mir gesagt / alles was ich gethan habe.</span> <span class="verse"><a name="40">40</a>Als nu die Samariter zu jm kamen / baten sie jn / das er bey jnen bliebe / Vnd er bleib zween tage da.</span> <span class="verse"><a name="41">41</a>Vnd viel mehr gleubeten vmb seines Worts willen /</span> <span class="verse"><a name="42">42</a>vnd sprachen zum weibe / Wir gleuben nu fort nicht vmb deiner Rede willen / Wir haben selber gehöret vnd erkennet / Das dieser ist warlich Christus / der welt Heiland.</span> <span class="verse"><a name="43">43</a>ABer nach zween tagen / zoch er aus von dannen / vnd zoch in Galilean /</span> <span class="verse"><a name="44">44</a>Denn er selber Jhesus zeugete / Das ein Prophet da heim nichts gilt.</span> <span class="verse"><a name="45">45</a>Da er nu in Galilean kam / namen jn die Galileer auff / die gesehen hatten / alles was er zu Jerusalem auffs Fest gethan hatte / Denn sie waren auch zum Fest komen.</span> <span class="verse"><a name="46">46</a>Vnd Jhesus kam abermal gen Cana in Galilea / das er das wasser hatte zu wein gemacht. Mat. 13; Mar. 6; Luc. 4.</span> <span class="verse"><a name="47">47</a>VND es war ein Königischer / des Son lag kranck zu Capernaum. Dieser höret / das Jhesus kam aus Judea in Galilean / vnd gieng hin zu jm / vnd bat jn / Das er hinab keme vnd hülffe seinem Son / Denn er war tod kranck.</span> <span class="verse"><a name="48">48</a>Vnd Jhesus sprach zu jm / Wenn jr nicht Zeichen vnd Wunder sehet / so gleubet jr nicht.</span> <span class="verse"><a name="49">49</a>Der Königische sprach zu jm / HErr / kom hinab / ehe denn mein Kind stirbt.</span> <span class="verse"><a name="50">50</a>Jhesus spricht zu jm / Gehe hin / Dein Son lebet. Der Mensch gleubete dem wort / das Jhesus zu jm saget / vnd gieng hin.</span> <span class="verse"><a name="51">51</a>VND in dem er hin ab gieng / begegneten jm seine Knechte / verkündigeten jm / vnd sprachen / Dein Kind lebet.</span> <span class="verse"><a name="52">52</a>Da forschet er von jnen die stunde / in welcher es besser mit jm worden war. Vnd sie sprachen zu jm / Gestern vmb die siebende stunde verlies jn das Fieber.</span> <span class="verse"><a name="53">53</a>Da mercket der Vater / das vmb die stunde were / in welcher Jhesus zu jm gesagt hatte / Dein Son lebet / Vnd er gleubet mit seinem gantzen Hause.</span> <span class="verse"><a name="54">54</a>Das ist nu das ander Zeichen / das Jhesus thet / da er aus Judea in Galilean kam.</span> </p></div</div></div></body></html>