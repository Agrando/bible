<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/john/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/john">John</a> &gt <strong>Chapter 10</strong></div><p><span class="verse"><a name="1">1</a>WArlich / warlich / Jch sage euch / Wer nicht zur Thür hin ein gehet in den Schafstal / sondern steiget anderswo hin ein / Der ist ein Dieb vnd ein Mörder.</span> <span class="verse"><a name="2">2</a>Der aber zur Thür hin eingehet / der ist ein Hirte der Schafe.</span> <span class="verse"><a name="3">3</a>Demselbigen thut der Thurhüter auff / vnd die Schafe hören seine stimme. Vnd er ruffet seinen schafen mit namen / vnd füret sie aus.</span> <span class="verse"><a name="4">4</a>Vnd wenn er seine schafe hat ausgelassen / gehet er fur jnen hin / vnd die schafe folgen jm nach / Denn sie kennen seine stimme.</span> <span class="verse"><a name="5">5</a>Einem Frembden aber folgen sie nicht nach / sondern fliehen von jm / Denn sie kennen der Frembden stimme nicht.</span> <span class="verse"><a name="6">6</a>Diesen Spruch saget Jhesus zu jnen / Sie vernamen aber nicht / was es war / das er zu jnen saget.</span> <span class="verse"><a name="7">7</a>DA sprach Jhesus wider zu jnen / Warlich / warlich / Jch sage euch / Jch bin die Thür zu den Schafen.</span> <span class="verse"><a name="8">8</a>Alle die vor mir komen sind / die sind Diebe vnd Mörder gewesen / Aber die Schafe haben jnen nicht gehorchet.</span> <span class="verse"><a name="9">9</a>Jch bin die Thür / So jemand durch mich eingehet der wird selig werden / vnd wird ein vnd aus gehen / vnd weide finden.</span> <span class="verse"><a name="10">10</a>Ein Dieb kompt nicht / denn das er stele / würge / vnd vmbbringe.</span> <span class="verse"><a name="11">11</a>Jch bin komen / das sie das Leben vnd volle genüge haben sollen.</span> <span class="verse"><a name="12">12</a>JCh bin ein guter Hirte. Ein guter Hirte lesset sein Leben fur die Schafe. Ein Miedling / der nicht Hirte ist / des die Schafe nicht eigen sind / sihet den Wolff komen / vnd verlesset die Schafe / vnd fleucht / vnd der Wolff erhaschet vnd zerstrewet die Schafe.</span> <span class="verse"><a name="13">13</a>Der Miedling aber fleucht / denn er ist ein Miedling / vnd achtet der Schafe nicht.</span> <span class="verse"><a name="14">14</a>Jch bin ein guter Hirte / vnd erkenne die meinen / vnd bin bekand den meinen.</span> <span class="verse"><a name="15">15</a>Wie mich mein Vater kennet / vnd ich kenne den Vater / vnd ich lasse mein Leben fur die Schafe.</span> <span class="verse"><a name="16">16</a>Vnd ich habe noch andere Schafe / die sind nicht aus diesem Stalle / Vnd die selben mus ich her füren / vnd sie werden meine stimme hören / Vnd wird eine Herd vnd ein Hirte werden.</span> <span class="verse"><a name="17">17</a>DArumb liebet mich mein Vater / das ich mein Leben lasse / auff das ichs wider neme.</span> <span class="verse"><a name="18">18</a>Niemand nimpt es von mir / sondern ich lasse es von mir selber / Jch habe es macht zulassen / vnd habe es macht wider zu nemen. Solch Gebot habe ich empfangen von meinem Vater.</span> <span class="verse"><a name="19">19</a>Da ward aber eine zwitracht vnter den Jüden / vber diesen worten.</span> <span class="verse"><a name="20">20</a>Viel vnter jnen sprachen / Er hat den Teufel / vnd ist vnsinnig / was höret jr jm zu?</span> <span class="verse"><a name="21">21</a>Die andern sprachen / Das sind nicht wort eines Besessenen / Kan der Teufel auch der Blinden augen auffthun?</span> <span class="verse"><a name="22">22</a>ES ward aber Kirchweihe zu Jerusalem / vnd war winter /</span> <span class="verse"><a name="23">23</a>Vnd Jhesus wandelte im Tempel in der halle Salomonis.</span> <span class="verse"><a name="24">24</a>Da vmbringeten jn die Jüden / vnd sprachen zu jm / Wie langeDas reden sie aus falschem hertzen / Das sie jn verklagen vnd vmbbringen möchten / wo er sich Christum bekennete / wider das verbot. heltestu vnser seelen auff? Bistu Christ / so sage es vns frey her aus.</span> <span class="verse"><a name="25">25</a>Jhesus antwortet jnen / Jch habe es euch gesagt / vnd jr gleubet nicht. Die Werck die ich thu in meines Vaters namen / die zeugen von mir /</span> <span class="verse"><a name="26">26</a>Aber jr gleubet nicht / denn jr seid meiner Schafe nicht / als ich euch gesagt habe.</span> <span class="verse"><a name="27">27</a>Denn meine Schafe hören meine stimme / vnd ich kenne sie / vnd sie folgen mir /</span> <span class="verse"><a name="28">28</a>Vnd ich gebe jnen das ewige Leben / vnd sie werden nimer mehr vmbkomen / vnd niemand wird sie mir aus meiner Hand reissen.</span> <span class="verse"><a name="29">29</a>Der Vater / der mir sie gegeben hat ist grösser denn alles / vnd niemand kan sie aus meines Vaters hand reissen.</span> <span class="verse"><a name="30">30</a>Jch vnd der Vater sind eines.</span> <span class="verse"><a name="31">31</a>DA huben die Jüden abermal steine auff / das sie jn steinigeten.</span> <span class="verse"><a name="32">32</a>Jhesus antwortet jnen / Viel guter werck habe ich euch erzeiget von meinem Vater / Vmb welchs wercks vnter denselbigen steiniget jr mich?</span> <span class="verse"><a name="33">33</a>Die Jüden antworten jm / vnd sprachen / Vmb des guten wercks willen steinigen wir dich nicht / Sondern vmb der Gotteslesterung willen / vnd / Das du ein Mensch bist / vnd machest dich selbs einen Gott.</span> <span class="verse"><a name="34">34</a>Jhesus antwortet jnen / Stehet nicht geschrieben in ewrem Gesetz / Jch hab gesagt / Jr seid Götter?</span> <span class="verse"><a name="35">35</a>So jr die Götter nennet / zu welchen das wort Gottes geschach / vnd die Schrifft kan doch nicht gebrochen werden /</span> <span class="verse"><a name="36">36</a>Sprecht jr denn zu dem / den der Vater geheiliget vnd in die welt gesand hat / Du lesterst Gott? Darumb / das ich sage / Jch bin Gottes Son?</span> <span class="verse"><a name="37">37</a>Thu ich nicht die werck meines Vaters / so gleubet mir nicht /</span> <span class="verse"><a name="38">38</a>Thu ich sie aber / gleubet doch den wercken / wolt jr mir nicht gleuben / Auff das jr erkennet vnd gleubet / das der Vater in mir ist / vnd ich in jm. Psal. 82.</span> <span class="verse"><a name="39">39</a>SJe suchten aber mal jn zu greiffen / Aber er entgieng jnen / aus jren henden /</span> <span class="verse"><a name="40">40</a>vnd zoch hin wider jenseid des Jordans / an den Ort / da Johannes vorhin getaufft hatte / vnd bleib alda.</span> <span class="verse"><a name="41">41</a>Vnd viel kamen zu jm / vnd sprachen / Johannes thet kein Zeichen. Aber alles was Johannes von diesem gesagt hat / das ist war /</span> <span class="verse"><a name="42">42</a>Vnd gleubten alda viel an jn.</span> </p></div</div></div></body></html>