<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/gen/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/gen">Genesis</a> &gt <strong>Chapter 41</strong></div><p><span class="verse"><a name="1">1</a>VND nach zweien jaren hatte Pharao einen Trawm / Wie er stünde am wasser /</span> <span class="verse"><a name="2">2</a>vnd sehe aus dem wasser steigen sieben schöne fette Küe / vnd giengen an der weide im grase.</span> <span class="verse"><a name="3">3</a>Nach diesen / sahe er ander sieben küe aus dem wasser auffsteigen / die waren heslich vnd mager / vnd traten neben die Küe an das vfer am wasser /</span> <span class="verse"><a name="4">4</a>Vnd die heslichen vnd magere frassen die sieben schönen fette Küe / Da erwacht Pharao.</span> <span class="verse"><a name="5">5</a>VND er schlieff wider ein / vnd jm treumet abermal / vnd sahe / Das sieben Ehern wuchsen aus einem Halm vol vnd dicke.</span> <span class="verse"><a name="6">6</a>Darnach sahe er sieben dünne vnd versengete Ehern auffgehen /</span> <span class="verse"><a name="7">7</a>Vnd die sieben mager Ehern verschlungen die sieben dicke vnd volle Ehern. Da erwachet Pharao / vnd merckt / das ein Traum war.</span> <span class="verse"><a name="8">8</a>Vnd da es morgen ward / war sein Geist bekümmert / vnd schicket aus / vnd lies ruffen alle Warsager in Egypten vnd alle Weisen / vnd erzelet jnen seine Treume / Aber da war keiner / der sie dem Pharao deuten kundte.</span> <span class="verse"><a name="9">9</a>DA redet der öberste Schencke zu Pharao / vnd sprach / Jch gedencke heute an meine sünde /</span> <span class="verse"><a name="10">10</a>Da Pharao zornig ward vber seine Knechte / vnd mich mit dem öbersten Becker ins Gefengnis legt / ins Hofemeisters hause /</span> <span class="verse"><a name="11">11</a>Da treumet vns beiden in einer nacht einem jglichen sein Traum / des deutung jn betraff.</span> <span class="verse"><a name="12">12</a>Da war bey vns ein ebreischer Jüngling / des Hofemeisters knecht / dem erzeleten wirs / Vnd er deutet vns vnsere Treume / einem jglichen nach seinem Traum.</span> <span class="verse"><a name="13">13</a>Vnd wie er vns deutet / so ists ergangen / Denn ich bin wider an mein Ampt gesetzt / vnd jener ist gehenckt.</span> <span class="verse"><a name="14">14</a>DA sandte Pharao hin / vnd lies Joseph ruffen / Vnd liessen jn eilend aus dem Loch / Vnd er lies sich bescheren / vnd zoch andere Kleider an / vnd kam hin ein zu Pharao.</span> <span class="verse"><a name="15">15</a>Da sprach Pharao zu jm / Mir hat ein Traum getreumet / vnd ist niemand / der jn deuten kan / Jch hab aber gehöret von dir sagen / wenn du einen Traum hörest / so kanstu jn deuten.</span> <span class="verse"><a name="16">16</a>Joseph antwortet Pharao / vnd sprach / Das stehet bey mir nichtWil sagen / Jch bins nicht / der die Treume gedeutet hat / oder könne / Gott ists / der es durch mich gethan hat / kan dirs auch thun. Dat gloriam Deo / nec tamen negat ministerium suum.  / Gott wird doch Pharao gutes weissagen. Psal. 105.</span> <span class="verse"><a name="17">17</a>PHArao saget an zu Joseph / Mir treumete / Jch stunde am vfer bey dem Wasser /</span> <span class="verse"><a name="18">18</a>vnd sahe aus dem wasser steigen sieben schöne fette Küe / vnd giengen an der weide im grase.</span> <span class="verse"><a name="19">19</a>Vnd nach jnen / sahe ich andere sieben dürre / seer hesliche vnd magere Kühe her aus steigen / Jch hab in gantz Egyptenland nicht so hesliche gesehen.</span> <span class="verse"><a name="20">20</a>Vnd die sieben magere vnd hesliche Küe / frassen auff die sieben ersten fette Küe.</span> <span class="verse"><a name="21">21</a>Vnd da sie die hinein gefressen hatten / mercket mans nicht an jnen / das sie die gefressen hatten / vnd waren heslich gleich wie vorhin / Da wachet ich auff.</span> <span class="verse"><a name="22">22</a>VND sahe aber mal in meinem Traum / sieben Ehern auff einem Halm wachsen / vol vnd dicke.</span> <span class="verse"><a name="23">23</a>Darnach giengen auff sieben dürre Ehern / dünne vnd versenget /</span> <span class="verse"><a name="24">24</a>Vnd die sieben dünne Ehern verschlungen die sieben dicke Ehren / Vnd ich habs den Warsagern gesagt / Aber die könnens mir nicht deuten.</span> <span class="verse"><a name="25">25</a>JOseph antwortet Pharao / Beide treume Pharao sind einerley / Denn Gott verkündiget Pharao / was er fur hat.</span> <span class="verse"><a name="26">26</a>Die sieben schöne Küe / sind sieben jar / Vnd die sieben gute Ehern / sind auch die sieben jar / Es ist einerley Traum.</span> <span class="verse"><a name="27">27</a>Die sieben magere vnd hesliche Küe / die nach jenen auffgestigen sind / das sind sieben jar / Vnd die sieben magere vnd versengete Ehren / sind sieben jar Thewre zeit.</span> <span class="verse"><a name="28">28</a>Das ist nu / das ich gesagt habe zu Pharao / Das Gott Pharao zeiget / was er fur hat.</span> <span class="verse"><a name="29">29</a>SJhe / sieben reiche jar werden komen in gantz Egyptenlande.</span> <span class="verse"><a name="30">30</a>Vnd nach den selben werden sieben jar Thewrezeit komen / das man vergessen wird aller solcher fülle in Egyptenlande / Vnd die Thewrezeit wird das Land verzehren /</span> <span class="verse"><a name="31">31</a>das man nichts wissen wird von der fülle im Lande / fur der Thewrenzeit / die her nach kompt / denn sie wird fast schweer sein.</span> <span class="verse"><a name="32">32</a>Das aber dem Pharao zum andern mal getreumet hat / bedeut / Das solchs Gott gewislich vnd eilend thun wird.</span> <span class="verse"><a name="33">33</a>NV sehe Pharao nach einem verstendigen vnd weisen Man / den er vber Egyptenland setze /</span> <span class="verse"><a name="34">34</a>vnd schaffe / das er Amptleute verordne im Lande / vnd neme den Fünfften in Egyptenlande / in den sieben reichen jaren /</span> <span class="verse"><a name="35">35</a>vnd samle alle Speise der guten Jare / die komen werden / Das sie Getreide auffschütten in Pharao kornheuser zum Vorrat in den Stedten / vnd verwarens /</span> <span class="verse"><a name="36">36</a>Auff das man Speise verordnet finde dem Lande in den sieben thewren Jaren / die vber Egyptenland komen werden / das nicht das Land fur Hunger verderbe.</span> <span class="verse"><a name="37">37</a>DJE rede gefiel pharao vnd allen seinen Knechten wol.</span> <span class="verse"><a name="38">38</a>Vnd Pharao sprach zu seinen knechten / Wie kündten wir einen solchen Man finden / in dem der geist Gottes sey?</span> <span class="verse"><a name="39">39</a>Vnd sprach zu Joseph / Weil dir Gott solches alles hat kund gethan / ist keiner so verstendig vnd weise als du.</span> <span class="verse"><a name="40">40</a>Du solt vber mein Haus sein / vnd deinem wort sol alle mein Volck gehorsam sein / Alleine des königlichen Stuels wil ich höher sein denn du.</span> <span class="verse"><a name="41">41</a>VND weiter sprach Pharao zu Joseph / Sihe / Jch habe dich vber gantz Egyptenland gesetzt.</span> <span class="verse"><a name="42">42</a>Vnd that seinen Ring von seiner Hand / vnd gab jn Joseph an seine Hand / vnd kleidet jn mit weisser Seiden / vnd hieng jm ein gülden Keten an seinen Hals.</span> <span class="verse"><a name="43">43</a>Vnd lies jn auff seinem andern Wagen fahren / vnd lies vor jm her ausruffen / Der ist des LandesuaterWas Abrech heisse / lassen wir die Zencker suchen bis an den Jüngstentage / wollens die weil verstehen / wie es gedeudscht ist. . Vnd setzt jn vber gantz Egyptenland.</span> <span class="verse"><a name="44">44</a>Vnd Pharao sprach zu Joseph / Jch bin Pharao / on dein willen sol niemand seine Hand oder seinen Fus regen in gantz Egyptenland.</span> <span class="verse"><a name="45">45</a>Vnd nennet jn / den heimlichen Rat / Vnd gab jm ein weib Asnath die tochter Potiphera des Priesters zu On. Also zog Joseph aus / das land Egypten zu besehen /</span> <span class="verse"><a name="46">46</a>Vnd er war dreissig jar alt / da er fur Pharao stund / dem könige in Egypten / Vnd fuhr aus von Pharao / vnd zoch durch gantz Egyptenland.</span> <span class="verse"><a name="47">47</a>Vnd das Land thet also die sieben reichen Jar /</span> <span class="verse"><a name="48">48</a>vnd samleten alle Speise der sieben jar / so im lande Egypten waren / vnd theten sie in die Stedte. Was fur Speise auff dem felde einer jglichen Stad vmbher wuchs / das theten sie hinein /</span> <span class="verse"><a name="49">49</a>Also schüttet Joseph das Getreide auff / vber die mas viel / wie sand am meer / also / das er auffhöret zu zelen / denn man kunds nicht zelen.</span> <span class="verse"><a name="50">50</a>VND Joseph wurden zween Söne geboren / ehe denn die Thewrezeit kam / welche gebar jm Asnath / Potiphera des Priesters zu On tochter.</span> <span class="verse"><a name="51">51</a>Vnd hies den ersten ManasseHeisst vergessen.  / Denn Gott (sprach er) hat mich lassen vergessen alles meines vnglücks / vnd alle meines Vaters hauses.</span> <span class="verse"><a name="52">52</a>Den andern hies er / EphraimHeisst gewachsen.  / Denn Gott (sprach er) hat mich lassen wachsen in dem lande meines elends.</span> <span class="verse"><a name="53">53</a>DA nu die sieben reiche Jar vmb waren im lande Egypten /</span> <span class="verse"><a name="54">54</a>Da fiengen an die sieben thewre Jar zu komen / da Joseph von gesagt hatte. Vnd es ward eine Thewrung in allen Landen / Aber in gantz Egyptenland war Brot.</span> <span class="verse"><a name="55">55</a>Da nu das gantze Egyptenland auch hunger leid / schrey das volck zu Pharao vmb brot. Aber Pharao sprach zu allen Egyptern / Gehet hin zu Joseph / Was euch der saget / das thut.</span> <span class="verse"><a name="56">56</a>Als nu im gantzen lande Thewrung war / thet Joseph allenthalben Kornheuser auff / vnd verkauffte den Egyptern / Denn die Thewrung ward je lenger je grösser im Lande.</span> <span class="verse"><a name="57">57</a>Vnd alle Land kamen in Egypten zu keuffen bey Joseph / Denn die Thewrung war gros in allen Landen.</span> </p></div</div></div></body></html>