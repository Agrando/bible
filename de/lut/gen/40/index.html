<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/gen/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/gen">Genesis</a> &gt <strong>Chapter 40</strong></div><p><span class="verse"><a name="1">1</a>VND es begab sich darnach / das sich der Schenck des Königes in Egypten vnd der Becker versündigten an jrem Herrn / dem könige in Egypten.</span> <span class="verse"><a name="2">2</a>Vnd Pharao ward zornig vber seine beide Kemerer / vber den Amptman vber die Schencken / vnd vber den Amptman vber die Becker /</span> <span class="verse"><a name="3">3</a>vnd lies sie setzen in des Hofemeisters haus ins Gefengnis / da Joseph gefangen lag.</span> <span class="verse"><a name="4">4</a>Vnd der Hofemeister setzet Joseph vber sie / das er jnen dienete / Vnd sassen etliche tage im Gefengnis.</span> <span class="verse"><a name="5">5</a>VND es treumet jnen beiden / dem Schencken vnd Becker des königs zu Egypten / in einer nacht / einem jglichen ein eigen Traum / vnd eines jglichen Traum hatte seine bedeutung.</span> <span class="verse"><a name="6">6</a>Da nu des morgens Joseph zu jnen hinein kam / vnd sahe / das sie traurig waren /</span> <span class="verse"><a name="7">7</a>Fraget er sie / vnd sprach / Warumb seid jr heute so traurig?</span> <span class="verse"><a name="8">8</a>Sie antworten / Es hat vns getreumet / vnd haben niemand / der es vns auslege. Joseph sprach / Auslegen gehöret Gott zu / doch erzelet mirs.</span> <span class="verse"><a name="9">9</a>DA erzelet der öberst Schenck seinen traum Joseph / vnd sprach zu jm / Mir hat getreumet / Das ein Weinstock fur mir were /</span> <span class="verse"><a name="10">10</a>der hatte drey Reben / vnd er grünete / wuchs vnd blüete / vnd seine Drauben worden reiff /</span> <span class="verse"><a name="11">11</a>Vnd ich hatte den becher Pharao in meiner hand / vnd nam die Beer vnd zudruckt sie in den Becher / vnd gab den becher Pharao in die hand.</span> <span class="verse"><a name="12">12</a>JOseph sprach zu jm / Das ist seine deutung. Drey Reben / sind drey tage /</span> <span class="verse"><a name="13">13</a>Vber drey tage wird Pharao dein Heubt erheben / vnd dich wider an dein Ampt stellen / das du jm den Becher in die hand gebest / nach der vorigen weise / da du sein Schenck warest.</span> <span class="verse"><a name="14">14</a>Aber gedenck meiner / wenn dirs wol gehet / vnd thu Barmhertzigkeit an mir / das du Pharao erinnerst / das er mich aus diesem hause füre /</span> <span class="verse"><a name="15">15</a>Denn ich bin aus dem Lande der Ebreer heimlich gestolen / Dazu hab ich auch allhie nichts gethan / das sie mich eingesetzt haben.</span> <span class="verse"><a name="16">16</a>DA der öberst Becker sahe / das die deutung gut war / sprach er zu Joseph / Mir hat auch getreumet / Jch trüge drey weisse Körbe auff meinem Heubt /</span> <span class="verse"><a name="17">17</a>vnd im öbersten korbe allerley gebacken Speise dem Pharao / Vnd die Vogel assen aus dem korbe auff meinem Heubt.</span> <span class="verse"><a name="18">18</a>Joseph antwortet / vnd sprach / Das ist seine deutung. Drey Körbe / sind drey tage /</span> <span class="verse"><a name="19">19</a>Vnd nach dreien tagen wird dir Pharao dein Heubt erheben / vnd dich an Galgen hengen / vnd die Vogel werden dein Fleisch von dir essen.</span> <span class="verse"><a name="20">20</a>VND es geschach des dritten tages / da begieng Pharao seinen Jartag / vnd er macht eine Malzeit allen seinen Knechten. Vnd erhub das Heubt des öbersten Schencken / vnd das Heubt des öbersten Beckers vnter seinen Knechten /</span> <span class="verse"><a name="21">21</a>Vnd setzet den öbersten Schencken wider zu seinem Schenckampt / das er den Becher reichet in Pharao hand /</span> <span class="verse"><a name="22">22</a>Aber den öbersten Becker lies er hencken / wie jnen Joseph gedeutet hatte.</span> <span class="verse"><a name="23">23</a>Aber der öberste Schenck gedacht nicht an Joseph / sondern vergas sein.</span> </p></div</div></div></body></html>