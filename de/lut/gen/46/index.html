<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 46</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/gen/46"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/gen">Genesis</a> &gt <strong>Chapter 46</strong></div><p><span class="verse"><a name="1">1</a>JSrael zoch hin mit allem das er hatte. Vnd da er gen BerSeba kam / opfferte er Opffer dem Gott seines vaters Jsaac.</span> <span class="verse"><a name="2">2</a>Vnd Gott sprach zu jm des nachts im gesicht / Jacob / Jacob. Er sprach / Hie bin ich.</span> <span class="verse"><a name="3">3</a>Vnd er sprach / Jch bin Gott / der Gott deines vaters / Fürcht dich nicht in Egypten hinab zu ziehen / Denn daselbs wil ich dich zum grossen Volck machen.</span> <span class="verse"><a name="4">4</a>Jch wil mit dir hinab in Egypten ziehen / vnd wil auch dich erauff füren / Vnd Joseph sol seine hende auff deine augen legen.</span> <span class="verse"><a name="5">5</a>DA macht sich Jacob auff von BerSaba / vnd die kinder Jsrael füreten Jacob jren Vater mit jren Kindlin vnd Weibern auff den wagen die Pharao gesand hatte jn zufüren.</span> <span class="verse"><a name="6">6</a>Vnd namen jr Vieh vnd habe / die sie im lande Canaan erworben hatten / vnd kamen also in Egypten / Jacob vnd alle sein Same mit jm /</span> <span class="verse"><a name="7">7</a>seine Kinder vnd seine Kindskinder mit jm / seine Töchter vnd seiner Kinds töchter / vnd alle sein Same / die bracht er mit sich in Egypten.</span> <span class="verse"><a name="8">8</a>Djs sind die namen der kinder jsrael die in Egypten kamen. Jacob vnd seine Söne. Der erstgeborne Jacobs son / Ruben.</span> <span class="verse"><a name="9">9</a>Die kinder Ruben / Hanoch / Pallu / Hezron vnd Charmi.</span> <span class="verse"><a name="10">10</a>Die kinder Simeon / Jemuel / Jamin / Ohad / Jachin / Zohar / vnd Saul der son von dem Cananischen weibe.</span> <span class="verse"><a name="11">11</a>Die kinder Leui / Gerson / Cahath vnd Merari.</span> <span class="verse"><a name="12">12</a>Die kinder Juda / Ger / Onan / Sela / Perez vnd Serah. Aber Ger vnd Onan waren gestorben im lande Canaan. Die kinder aber Perez / Hezron vnd Hamul.</span> <span class="verse"><a name="13">13</a>Die kinder Jsaschar / Thola / Phua / Job vnd Semrom.</span> <span class="verse"><a name="14">14</a>Die kinder Sebulon / Sered / Elon vnd Jahleel.</span> <span class="verse"><a name="15">15</a>Das sind die kinder von Lea / die sie Jacob gebar in Mesopotamia / mit seiner tochter Dina / die machen allesampt mit Sönen vnd Töchtern / drey vnd dreissig Seelen. Gen. 38.</span> <span class="verse"><a name="16">16</a>DJE kinder Gad / Ziphion / Haggi / Suni / Ezbon / Eri / Arodi vnd Areli.</span> <span class="verse"><a name="17">17</a>Die kinder Asser / Jemna / Jesua / Jesui / Bria / vnd Serah jre Schwester. Aber die kinder Bria / Heber vnd Malchiel.</span> <span class="verse"><a name="18">18</a>Das sind die kinder von Silpa / die Laban gab Lea seiner Tochter / vnd gebar Jacob diese sechzehen Seelen.</span> <span class="verse"><a name="19">19</a>DJe kinder Rahel Jacobs weib / Joseph vnd BenJamin.</span> <span class="verse"><a name="20">20</a>Vnd Joseph wurden geboren in Egyptenland / Manasse vnd Ephraim / die jm gebar Asnath die tochter Potiphera / des Priesters zu On.</span> <span class="verse"><a name="21">21</a>Die kinder BenJamin / Bela / Becher / Asbel / Gera / Naaman / Ehi / Ros / Mupim / Hupim vnd Ard.</span> <span class="verse"><a name="22">22</a>Das sind kinder von Rahel / die Jacob geboren sind / allesampt vierzehen Seelen.</span> <span class="verse"><a name="23">23</a>DJe kinder Dan / Husim.</span> <span class="verse"><a name="24">24</a>Die kinder Naphthali / Jahzeel / Guni / Jezer vnd Sillem.</span> <span class="verse"><a name="25">25</a>Das sind die kinder Bilha die Laban seiner tochter Rahel gab / vnd gebar Jacob die sieben seelen.</span> <span class="verse"><a name="26">26</a>Alle seelen die mit Jacob in Egypten kamen / die aus seinen Lenden komen waren (ausgenomen die weiber seiner Kinder) sind alle zusamen sechs vnd sechzig seelen.</span> <span class="verse"><a name="27">27</a>Vnd die kinder Joseph die in Egypten geboren sind / waren zwo Seelen / Also das alle seelen des hauses Jacob / die in Egypten kamen / waren siebenzig.</span> <span class="verse"><a name="28">28</a>Vnd er sandte juda fur jm hin zu joseph / das er jn anweiset zu Gosen / vnd kamen in das land Gosen.</span> <span class="verse"><a name="29">29</a>Da spannet Joseph seinen Wagen an / vnd zoch hin auff seinem vater Jsrael entgegen gen Gosen / Vnd da er jn sahe / fiel er vmb seinen Hals / vnd weinet lange an seinem halse.</span> <span class="verse"><a name="30">30</a>Da sprach Jsrael zu Joseph / Jch wil nu gerne sterben / nach dem ich dein angesicht gesehen habe / das du noch lebest.</span> <span class="verse"><a name="31">31</a>JOseph sprach zu seinen Brüdern vnd seines Vaters hause / Jch wil hin auff ziehen / vnd Pharao ansagen vnd zu jm sprechen / Meine brüder vnd meines Vaters haus ist zu mir komen aus dem lande Canaan /</span> <span class="verse"><a name="32">32</a>vnd sind Viehhirten / Denn es sind Leute die mit vieh vmbgehen / Jre klein vnd gros Vieh / vnd alles was sie haben / haben sie mit bracht.</span> <span class="verse"><a name="33">33</a>Wenn euch nu Pharao wird ruffen / vnd sagen / Was ist ewr narung?</span> <span class="verse"><a name="34">34</a>So solt jr sagen / Deine knechte sind Leute die mit Vieh vmbgehen / von vnser Jugent auff bisher / beide wir vnd vnsere Veter / Auff das jr wonen mügt im lande Gosen / Denn was Viehhirten sind / das ist den Egyptern ein grewel.</span> </p></div</div></div></body></html>