<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/gen/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/gen">Genesis</a> &gt <strong>Chapter 11</strong></div><p><span class="verse"><a name="1">1</a>ES hatte aber alle Welt einerley zungen vnd sprache.</span> <span class="verse"><a name="2">2</a>Da sie nu zogen gen Morgen / funden sie ein eben Land / im lande Sinear / vnd woneten daselbs.</span> <span class="verse"><a name="3">3</a>Vnd sprachen vnternander / Wolauff / lasst vns Ziegel streichen vnd brennen / Vnd namen ziegel zu stein / vnd thon zu kalck /</span> <span class="verse"><a name="4">4</a>vnd sprachen / Wolauff / Lasst vns eine Stad vnd Thurn bawen / des spitze bis an den Himel reiche / das wir vns einen namen machen / Denn wir werden vieleicht zerstrewet in alle Lender.</span> <span class="verse"><a name="5">5</a>DA fur der HERR ernider / das er sehe die Stad vnd Thurn / die die Menschenkinder baweten.</span> <span class="verse"><a name="6">6</a>Vnd der HERR sprach / Sihe / Es ist einerley Volck vnd einerley Sprach vnter jnen allen / vnd haben das angefangen zu thun / sie werden nicht ablassen von allem das sie furgenomen haben zu thun.</span> <span class="verse"><a name="7">7</a>Wolauff / lasst vns ernider faren / vnd jre Sprache da selbs verwirren / das keiner des andern sprache verneme.</span> <span class="verse"><a name="8">8</a>Also zerstrewet sie der HERR von dannen in alle Lender / das sie musten auffhören die Stad zu bawen /</span> <span class="verse"><a name="9">9</a>Da her heisst jr name BabelAuff Deudsch / Ein vermischung oder verwirrung.  / das der HERR daselbs verwirret hatte aller Lender sprache / vnd sie zerstrewet von dannen in alle Lender.</span> <span class="verse"><a name="10">10</a>Djs sind die geschlecht sem / sem war hundert jar alt / vnd zeuget Arphachsad / zwey jar nach der Sindflut /</span> <span class="verse"><a name="11">11</a>Vnd lebet darnach funffhundert jar / vnd zeuget Söne vnd Töchter.</span> <span class="verse"><a name="12">12</a>ARphachsad ward funff vnd dreissig jar alt / vnd zeugete Salah /</span> <span class="verse"><a name="13">13</a>Vnd lebet darnach vierhundert vnd drey jar / vnd zeuget Söne vnd Töchter.</span> <span class="verse"><a name="14">14</a>SAlah war dreissig jar alt / vnd zeuget Eber /</span> <span class="verse"><a name="15">15</a>Vnd lebet darnach vier hundert vnd drey jar / vnd zeugete Söne vnd Töchter.</span> <span class="verse"><a name="16">16</a>EBer war vier vnd dreissig jar alt / vnd zeuget Peleg /</span> <span class="verse"><a name="17">17</a>Vnd lebet darnach vier hundert vnd dreissig jar / vnd zeuget Söne vnd Töchter.</span> <span class="verse"><a name="18">18</a>PEleg war dreissig jar alt / vnd zeuget Regu /</span> <span class="verse"><a name="19">19</a>Vnd lebet darnach zwey hundert vnd neun jar / vnd zeuget Söne vnd Töchter.</span> <span class="verse"><a name="20">20</a>REgu war zwey vnd dreissig jar alt / vnd zeuget Serug /</span> <span class="verse"><a name="21">21</a>Vnd lebet darnach zwey hundert vnd sieben jar / vnd zeuget Söne vnd Töchter.</span> <span class="verse"><a name="22">22</a>SErug war dreissig jar alt / vnd zeuget Nahor /</span> <span class="verse"><a name="23">23</a>Vnd lebet darnach zwey hundert jar / vnd zeuget Söne vnd Töchter.</span> <span class="verse"><a name="24">24</a>NAhor war neun vnd zwenzig jar alt / vnd zeuget Tharah /</span> <span class="verse"><a name="25">25</a>Vnd lebet darnach hundert vnd neunzehen jar / vnd zeuget Söne vnd Töchter.</span> <span class="verse"><a name="26">26</a>THArah war siebenzig jar alt / vnd zeuget / Abram / Nahor / vnd Haran.</span> <span class="verse"><a name="27">27</a>Djs sind die geschlecht tharah / tharah zeuget Abram / Nahor / vnd Haran / Aber Haran zeuget Lot.</span> <span class="verse"><a name="28">28</a>Haran aber starb vor seinem Vater Tharah in seinem Vaterland zu Vr in Chaldea.</span> <span class="verse"><a name="29">29</a>Da namen Abram vnd Nahor weiber / Abrams weib hies Sarai / vnd Nahors weib Milca Harans tochter / der ein Vater war der Milca / vnd der Jisca /</span> <span class="verse"><a name="30">30</a>Aber Sarai war vnfruchtbar / vnd hatte kein Kind.</span> <span class="verse"><a name="31">31</a>DA nam Tharah seinen son Abram / vnd Lot seines sons Harans son / vnd seine schnur Sarai / seines sons Abrams weib / vnd füret sie von Vr aus Chaldea / das er ins land Canaan zöge / Vnd sie kamen gen Haran / vnd woneten daselbs.</span> <span class="verse"><a name="32">32</a>Vnd Tharah ward zwey hundert vnd funff jar alt / vnd starb in Haran.</span> </p></div</div></div></body></html>