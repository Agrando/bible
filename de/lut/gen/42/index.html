<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 42</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/gen/42"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/gen">Genesis</a> &gt <strong>Chapter 42</strong></div><p><span class="verse"><a name="1">1</a>DA aber Jacob sahe / das Getreide in Egypten veil war / sprach er zu seinen Sönen / Was sehet jr euch lang vmb?</span> <span class="verse"><a name="2">2</a>Sihe / Jch höre / es sey in Egypten getreide veil / Zihet hinab / vnd keufft vns getreid / das wir leben vnd nicht sterben.</span> <span class="verse"><a name="3">3</a>Also zogen hinab zehen Brüder Joseph / das sie in Egypten getreide keufften.</span> <span class="verse"><a name="4">4</a>Aber BenJamin Josephs bruder lies Jacob nicht mit seinen Brüdern ziehen / Denn er sprach / Es möchte jm ein vnfal begegnen.</span> <span class="verse"><a name="5">5</a>Also kamen die kinder Jsrael getreide zu keuffen / sampt andern / die mit jnen zogen / Denn es war im lande Canaan auch thewr.</span> <span class="verse"><a name="6">6</a>Aber joseph war der regent im lande / vnd verkeufft getreide allem Volck im Lande. Da nu seine Brüder zu jm kamen / fielen sie fur jm nider zur Erden auff jr andlitz.</span> <span class="verse"><a name="7">7</a>Vnd er sahe sie an / vnd kandte sie / vnd stellet sich frembd gegen sie / vnd redet hart mit jnen / vnd sprach zu jnen / Woher kompt jr? Sie sprachen / Aus dem lande Canaan / speise zu keuffen.</span> <span class="verse"><a name="8">8</a>Aber wiewol er sie kennet / kandten sie jn doch nicht.</span> <span class="verse"><a name="9">9</a>VND Joseph gedacht an die Treume / die jm von jnen getreumet hatten / vnd sprach zu jnen / Jr seid Kundschaffer / vnd seid komen zu sehen / wo das Land offen ist.</span> <span class="verse"><a name="10">10</a>Sie antworten jm / Nein / mein Herr / Deine knechte sind komen Speise zu keuffen.</span> <span class="verse"><a name="11">11</a>Wir sind alle eins Mans söne / wir sind redlich / vnd deine knechte sind nie Kundschaffer gewesen.</span> <span class="verse"><a name="12">12</a>Er sprach zu jnen / Nein / Sondern jr seid komen zu besehen / wo das Land offen ist.</span> <span class="verse"><a name="13">13</a>Sie antworten jm / Wir deine knechte sind zwelff Brüder eins mans Söne im lande Canaan / vnd der Jüngste ist noch bey vnserm Vater / Aber der eine ist nicht mehr furhanden. Gen. 37.</span> <span class="verse"><a name="14">14</a>JOseph sprach zu jnen / Das ists / das ich euch gesagt habe / Kundschaffer seid jr.</span> <span class="verse"><a name="15">15</a>Daran wil ich euch prüfen / bey dem leben Pharaonis / Jr solt nicht von dannen komen / es kome denn her ewer jüngster Bruder.</span> <span class="verse"><a name="16">16</a>Sendet einen vnter euch hin / der ewrn Bruder hole / Jr aber solt gefangen sein. Also wil ich prüfen ewer rede / ob jr mit warheit vmbgehet oder nicht / Denn wo nicht / so seid jr / bey dem leben Pharaonis / Kundschaffer.</span> <span class="verse"><a name="17">17</a>Vnd lies sie bey samen verwaren drey tage lang.</span> <span class="verse"><a name="18">18</a>AM dritten tage aber sprach er zu jnen / Wolt jr leben / so thut also / denn ich fürchte Gott.</span> <span class="verse"><a name="19">19</a>Seid jr redlich / so lasst ewer Brüder einen gebunden liegen in ewrem Gefengnis / Jr aber ziehet hin / vnd bringet heim was jr gekaufft habt fur den Hunger /</span> <span class="verse"><a name="20">20</a>Vnd bringet ewren jüngsten Bruder zu mir / So wil ich ewren worten gleuben / das jr nicht sterben müsset / Vnd sie theten also.</span> <span class="verse"><a name="21">21</a>SJE aber sprachen vnternander / Das haben wir an vnserm Bruder verschuldet / das wir sahen die angst seiner Seelen / da er vns flehet / vnd wir wolten jn nicht erhören / Darumb kompt nu diese trübsal vber vns.</span> <span class="verse"><a name="22">22</a>Ruben antwortet jnen / vnd sprach / Sagt ich euchs nicht / da ich sprach / Versündiget euch nicht an dem Knaben / vnd jr woltet nicht hören? Nu wird sein Blut gefoddert.</span> <span class="verse"><a name="23">23</a>Sie wusten aber nicht das Joseph verstund / Denn er redet mit jnen durch einen Dolmetscher /</span> <span class="verse"><a name="24">24</a>Vnd er wand sich von jnen / vnd weinet. Da er nu sich wider zu jnen wand / vnd mit jnen redet / Nam er aus jnen Simeon / vnd band jn fur jren augen.</span> <span class="verse"><a name="25">25</a>VND Joseph thet befelh / das man jre Secke mit getreide füllet / vnd jr Geld widergebe / einem jglichen in seinen sack / Dazu auch Zerung auff den weg / Vnd man thet jnen also.</span> <span class="verse"><a name="26">26</a>Vnd sie luden jre Wahr auff jre Esel / vnd zogen von dannen.</span> <span class="verse"><a name="27">27</a>Da aber einer seinen Sack auffthet / das er seinem Esel futter gebe in der Herberge / ward er gewar seines Gelds / das oben im sack lag /</span> <span class="verse"><a name="28">28</a>vnd sprach zu seinen Brüdern / Mein geld ist mir wider worden / sihe / in meinem sack ist es. Da entfiel jnen jr hertz / vnd erschrocken vnternander / vnd sprachen / Warumb hat vns Gott das gethan? Gen. 37.</span> <span class="verse"><a name="29">29</a>DA sie nu heim kamen zu jrem vater jacob ins land Canaan / sagten sie jm alles / was jnen begegnet war / vnd sprachen /</span> <span class="verse"><a name="30">30</a>Der Man / der im lande Herr ist / redet hart mit vns / vnd hielt vns fur Kundschaffer des Lands.</span> <span class="verse"><a name="31">31</a>Vnd da wir jm antworten / Wir sind redlich / vnd nie Kundschaffer gewesen /</span> <span class="verse"><a name="32">32</a>sondern zwelff Brüder vnsers Vaters söne / Einer ist nicht mehr fur handen / vnd der Jüngst ist noch bey vnserm Vater im lande Canaan /</span> <span class="verse"><a name="33">33</a>Sprach der Herr im Lande zu vns / Daran wil ich mercken ob jr redlich seid / Einen ewer Brüder lasset bey mir / vnd nemet die Notdurfft fur ewer Haus / vnd ziehet hin /</span> <span class="verse"><a name="34">34</a>vnd bringet ewern jüngsten Bruder zu mir / So mercke ich / das jr nicht Kundschaffer / sondern redlich seid / So wil ich euch auch ewren Bruder geben / vnd mügt im Lande werben.</span> <span class="verse"><a name="35">35</a>VND da sie die Secke ausschutten / fand ein jglicher sein Bündlin gelds in seinem sack. Vnd da sie sahen / das es Bündlin jres gelds waren / sampt jrem Vater erschracken sie.</span> <span class="verse"><a name="36">36</a>DA sprach Jacob jr Vater zu jnen / Jr beraubt mich meiner Kinder. Joseph ist nicht mehr fur handen / Simeon ist nicht mehr fur handen / BenJamin wolt jr hin nemen / Es gehet alles vber mich.</span> <span class="verse"><a name="37">37</a>Ruben antwortet seinem Vater / vnd sprach / Wenn ich dir jn nicht wider bringe / so erwürge meine zween Söne / Gib jn nur in meine Hand / ich wil jn dir wider bringen. Er sprach /</span> <span class="verse"><a name="38">38</a>Mein Son sol nicht mit euch hinabziehen / denn sein Bruder ist tod / vnd er ist allein vberblieben / Wenn jm ein vnfal auff dem wege begegnete / da jr auff reiset / würdet jr meine grawe Har mit hertzeleide in die Gruben bringen.</span> </p></div</div></div></body></html>