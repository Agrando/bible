<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/1thess/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/1thess">1 Thessalonians</a> &gt <strong>Chapter 4</strong></div><p><span class="verse"><a name="1">1</a>WEiter / lieben Brüder / bitten wir euch / vnd ermanen in dem HErrn Jhesu / Nach dem jr von vns empfangen habt / wie jr sollet wandeln vnd Gotte gefallen / das jr jmer völliger werdet.</span> <span class="verse"><a name="2">2</a>Denn jr wisset / welche Gebot wir euch gegeben haben / durch den HErrn Jhesum.</span> <span class="verse"><a name="3">3</a>Denn das ist der wille Gottes / ewer Heiligung / das jr meidet die Hurerey /</span> <span class="verse"><a name="4">4</a>vnd ein jglicher vnter euch wisse sein Fas zubehalten / in heiligung vnd ehren /</span> <span class="verse"><a name="5">5</a>nicht in der lust seuche / wie die Heiden / die von Gott nichts wissen.</span> <span class="verse"><a name="6">6</a>Vnd das niemand zu weit greiffe noch verforteile seinen Bruder im Handel / Denn der HErr ist der Recher vber das alles / wie wir euch zu vor gesagt vnd bezeuget haben.</span> <span class="verse"><a name="7">7</a>Denn Gott hat vns nicht beruffen zur vnreinigkeit / sondern zur heiligung.</span> <span class="verse"><a name="8">8</a>Wer nu verachtet / Der verachtet nicht Menschen / sondern Gott / der seinen heiligen Geist gegeben hat in euch.</span> <span class="verse"><a name="9">9</a>VON der brüderlichen Liebe aber / ist nicht not euch zu schreiben. Denn jr seid selbs von Gott geleret / euch vnternander zu lieben /</span> <span class="verse"><a name="10">10</a>vnd das thut jr auch an allen Brüdern / die in gantz Macedonia sind. Wir ermanen euch aber / lieben Brüder / das jr noch völliger werdet /</span> <span class="verse"><a name="11">11</a>Vnd ringet darnach / das jr stille seid / vnd das ewre schaffet / Vnd erbeitet mit ewren eigen henden / wie wir euch geboten haben /</span> <span class="verse"><a name="12">12</a>Auff das jr erbarlich wandelt gegen die / die draussen sind / vnd jrer keinesdas ist / Neeret euch selber vnd ligt nicht den Leuten auff dem Halse / wie die faulen Bettelmünche / widerteuffer Landleuffer / Denn solche sind vnnütze Leute / vnd ergern die vngleubigen. bedürffet.</span> <span class="verse"><a name="13">13</a>WJr wollen euch aber / lieben Brüder / nicht verhalten von denen die da Schlaffen / Auff das jr nicht trawrig seid / wie die andern / die keine hoffnung haben.</span> <span class="verse"><a name="14">14</a>Denn so wir gleuben / das Jhesus gestorben vnd aufferstanden ist / Also wird Gott auch / die da entschlaffen sind durch Jhesum / mit jm füren.</span> <span class="verse"><a name="15">15</a>DEnn das sagen wir euch / als ein wort des HErrn / Das wir / die wir leben vnd vberbleiben in der zukunfft des HErrn / werden denen nicht vorkomen die da schlaffen.</span> <span class="verse"><a name="16">16</a>Denn er selbs der HErr wird mit einem Feldgeschrey vnd stimme des Ertzengels / vnd mit der posaunen Gottes ernidder komen vom Himel / Vnd die Todten in Christo werden aufferstehen zu erst.</span> <span class="verse"><a name="17">17</a>Darnach wir / die wir leben vnd vberbleiben / werden zu gleich mit denselbigen hin gerückt werden in den wolcken / dem HErrn entgegen in der lufft / vnd werden also bey dem HErrn sein alle zeit.</span> <span class="verse"><a name="18">18</a>So tröstet euch mit diesen worten vnternander.</span> </p></div</div></div></body></html>