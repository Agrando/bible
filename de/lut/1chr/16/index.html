<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/1chr/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/1chr">1 Chronicles</a> &gt <strong>Chapter 16</strong></div><p><span class="verse"><a name="1">1</a>VND da sie die lade Gottes hin ein brachten / setzten sie sie in die Hütten / die jr Dauid auffgericht hatte / vnd opfferten Brandopffer vnd Danckopffer fur Gott.</span> <span class="verse"><a name="2">2</a>Vnd da Dauid die Brandopffer vnd Danckopffer ausgericht hatte / segenet er das volck im Namen des HERRN.</span> <span class="verse"><a name="3">3</a>Vnd teilet aus jederman in Jsrael / beide Man vnd Weibern / ein laib brotsDiese drey Ebreische wörter / Cicar / Espar / Asisa / heissen nicht allein die materia / als / brot / fleisch / wein / Sondern auch das mas oder gewicht / Als so ich auff deudsch spreche / Es gab ein lot Brots / ein pfund Fleisch / ein Nössel Weins.  / vnd stück fleischs / vnd ein nössel weins. 2. Reg. 6.</span> <span class="verse"><a name="4">4</a>VND er stellet fur die laden des HERRN etliche Leuiten zu diener das sie preiseten / danckten / vnd lobten den HERRN den Gott Jsrael /</span> <span class="verse"><a name="5">5</a>nemlich / Assaph den ersten / Sacharja den andern. Jeiel / Semiramoth / Jehiel / Mathithja / Eliab / Benaja / ObedEdom / vnd Jeiel mit Psaltern vnd Harffen / Assaph aber mit hellen Cimbalen /</span> <span class="verse"><a name="6">6</a>Benaja aber vnd Jehasiel die Priester mit Drometen / allezeit fur der Laden des Bunds Gottes.</span> <span class="verse"><a name="7">7</a>ZV der zeit bestellet Dauid zum ersten dem HERRN zu dancken / durch Assaph vnd seine brüder.</span> <span class="verse"><a name="8">8</a>DAncket dem HERRN / predigt seinen Namen / Thut kund vnter den Völckern sein Thun. Psal. 105.</span> <span class="verse"><a name="9">9</a>Singet / spielet vnd tichtet jm / Von allen seinen Wundern.</span> <span class="verse"><a name="10">10</a>Rhümet seinen heiligen Namen / Es frewe sich das hertze dere die den HERRN suchen.</span> <span class="verse"><a name="11">11</a>Fraget nach dem HERRN vnd nach seiner Macht / Suchet sein Angesicht allezeit.</span> <span class="verse"><a name="12">12</a>Gedenckt seiner Wunder die er gethan hat / Seiner Wunder vnd seines Worts.</span> <span class="verse"><a name="13">13</a>Jr der samen Jsrael seines Knechts / Jr kinder Jacob seines Ausserweleten.</span> <span class="verse"><a name="14">14</a>Er ist der HERR vnser Gott / Er richtet in aller Welt.</span> <span class="verse"><a name="15">15</a>GEdenckt ewiglich seines Bunds / Was er verheissen hat jn tausent Geschlecht.</span> <span class="verse"><a name="16">16</a>DEn er gemacht hat mit Abraham / Vnd seines Eides mit Jsaac.</span> <span class="verse"><a name="17">17</a>Vnd stellet dasselb Jacob zum Recht / Vnd Jsrael zum ewigen Bund.</span> <span class="verse"><a name="18">18</a>Vnd sprach / Dir wil ich das land Canaan geben / Das Los ewers Erbteils.</span> <span class="verse"><a name="19">19</a>Da sie wenig vnd gering waren / Vnd Frembdlinge drinnen.</span> <span class="verse"><a name="20">20</a>VNd sie zogen von eim Volck zum andern / Vnd aus eim Königreich zum andern Volck.</span> <span class="verse"><a name="21">21</a>Er lies niemand jnen schaden thun / Vnd straffet Könige vmb jrer willen.</span> <span class="verse"><a name="22">22</a>Tastet meine Gesalbeten nicht an / Vnd thut meinen Propheten kein leid.</span> <span class="verse"><a name="23">23</a>SJnget dem HERRN alle Land / Verkündiget teglich sein Heil. Psal. 96.</span> <span class="verse"><a name="24">24</a>Erzelet vnter den Heiden seine Herrligkeit / Vnd vnter den Völckern seine Wunder.</span> <span class="verse"><a name="25">25</a>DEnn der HERR ist gros vnd fast löblich / Vnd herrlich vber alle ander Götter.</span> <span class="verse"><a name="26">26</a>DEnn aller Heiden Götter sind Götzen / Der HERR aber hat den Himel gemacht.</span> <span class="verse"><a name="27">27</a>Es stehet herrlich vnd prechtig fur jm / Vnd gehet gewaltiglich vnd frölich zu an seinem Ort.</span> <span class="verse"><a name="28">28</a>BRinget her dem HERRN jr Völcker / Bringet her dem HERRN Ehre vnd Macht.</span> <span class="verse"><a name="29">29</a>Bringet her des HERRN Namen die Ehre / Bringet Geschenck / vnd kompt fur jn / Vnd betet den HERRN an in heiligem Schmuck.</span> <span class="verse"><a name="30">30</a>Es fürchte jn alle Welt / Er hat den Erdboden bereit / das er nicht bewegt wird.</span> <span class="verse"><a name="31">31</a>ES frewe sich der Himel / vnd die Erden sey frölich / Vnd man sage vnter den Heiden / Das der HERR regieret.</span> <span class="verse"><a name="32">32</a>Das Meer brause / vnd was drinnen ist / Vnd das Feld sey frölich / vnd alles was drauff ist.</span> <span class="verse"><a name="33">33</a>Vnd lasset jauchtzen alle Bewme im Wald fur dem HERRN / Denn er kompt zu richten die Erden.</span> <span class="verse"><a name="34">34</a>DAncket dem HERRN / Denn er ist freundlich / Vnd seine Güte weret ewiglich.</span> <span class="verse"><a name="35">35</a>Vnd sprecht / Hilff vns Gott vnser Heiland / vnd samle vns vnd errette vns aus den Heiden / Das wir deinem heiligen Namen dancken / vnd dir Lob sagen.</span> <span class="verse"><a name="36">36</a>GElobt sey der HERR der Gott Jsrael / von ewigkeit zu ewigkeit / Vnd alles volck sage / Amen / Vnd lobe den HERRN.</span> <span class="verse"><a name="37">37</a>ALso lies er daselbs fur der laden des Bunds des HERRN / Assaph vnd seine brüder zu dienen fur der Laden allezeit / ein jglichen tag sein tagwerck.</span> <span class="verse"><a name="38">38</a>Aber ObedEdom vnd jre brüder / acht vnd sechzig / vnd ObedEdom den son Jedithun / vnd Hossa zu Thorhütern.</span> <span class="verse"><a name="39">39</a>VNd Zadok den Priester / vnd seine brüder die Priester / lies er fur der Wonung des HERRN auff der Höhe zu Gibeon /</span> <span class="verse"><a name="40">40</a>das sie dem HERRN teglich Brandopffer theten auff dem Brandopffers altar / des morgens vnd des abends / Wie geschrieben stehet im Gesetz des HERRN / das er an Jsrael geboten hat.</span> <span class="verse"><a name="41">41</a>Vnd mit jnen Heman vnd Jedithun / vnd die andern erweleten die mit namen benennet waren / zu dancken dem HERRN / das seine güte weret ewiglich.</span> <span class="verse"><a name="42">42</a>Vnd mit jnen Heman vnd Jedithun mit Drometen vnd Cymbaln zu klingen / vnd mit Seitenspielen Gottes / Die kinder aber Jedithun macht er zu Thorhütern.</span> <span class="verse"><a name="43">43</a>Also zoch alles Volck hin / ein jglicher in sein haus / Vnd Dauid keret auch hin sein haus zu segenen.</span> </p></div</div></div></body></html>