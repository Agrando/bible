<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/heb/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/heb">Hebrews</a> &gt <strong>Chapter 10</strong></div><p><span class="verse"><a name="1">1</a>DEnn das Gesetz hat den schatten von den zukünfftigen Gütern / nicht das wesen der güter selbs / Alle jar mus man opffern jmer einerley Opffer / vnd kan nicht / die da opffern / volkomen machen.</span> <span class="verse"><a name="2">2</a>Sonst hette das opffern auffgehöret / wo die / so am Gottesdienst sind / kein gewissen mehr hetten von den sünden / wenn sie ein mal gereiniget weren.</span> <span class="verse"><a name="3">3</a>Sondern es geschicht nur durch dieselbigen ein Gedechtnis der sünde alle jar /</span> <span class="verse"><a name="4">4</a>Denn es ist vmmüglich / durch Ochsen vnd Bocksblut sünde wegnemen.</span> <span class="verse"><a name="5">5</a>DArumb / da er in die Welt kompt / spricht er / Opffer vnd Gaben hastu nicht gewolt / Den Leib aber hastu mir zubereit /</span> <span class="verse"><a name="6">6</a>Brandopffer / vnd Sündopffer gefallen dir nicht.</span> <span class="verse"><a name="7">7</a>Da sprach ich / Sihe ich kome / Jm Buch stehet furnemlich von mir geschrieben / Das ich thun sol Gott deinen willen.</span> <span class="verse"><a name="8">8</a>Droben als er gesagt hatte / Opffer vnd Gaben / Brandopffer / vnd Sündopffer hastu nicht gewolt / sie gefallen dir auch nicht (welche nach dem Gesetz geopffert werden)</span> <span class="verse"><a name="9">9</a>Da sprach er / Sihe / Jch kome zuthun Gott deinen willen / Da hebet er das erste auff / Das er das ander einsetze /</span> <span class="verse"><a name="10">10</a>Jn welchem willen wir sind geheiliget / ein mal geschehen / durch das Opffer des leibes Jhesu Christi. Psal. 40.</span> <span class="verse"><a name="11">11</a>VND ein jglicher Priester ist eingesetzt / das er alle tage Gottesdienst pflege / vnd offtmals einerley Opffer thue / welche nimermehr künden die sünde ab nemen.</span> <span class="verse"><a name="12">12</a>Dieser aber / da er hat ein Opffer fur die sünde geopffert / das ewiglich gilt / Sitzt er nu zur rechten Gottes /</span> <span class="verse"><a name="13">13</a>vnd wartet hinfurt / Bis das seine Feinde zum schemel seiner füsse gelegt werden.</span> <span class="verse"><a name="14">14</a>Denn mit einem Opffer hat er in ewigkeit volendet die geheiliget werden. Psal. 110.</span> <span class="verse"><a name="15">15</a>ES bezeuget vns aber des auch der heilige Geist / Denn nach dem er zuvor gesagt hatte /</span> <span class="verse"><a name="16">16</a>Das ist das Testament / das ich jnen machen wil / nach diesen tagen / spricht der HERR / Jch wil mein Gesetz in jr Hertz geben / vnd in jre Sinne wil ich es schreiben /</span> <span class="verse"><a name="17">17</a>Vnd jrer sünde vnd jrer vngerechtigkeit wil ich nicht mehr gedencken.</span> <span class="verse"><a name="18">18</a>Wo aber derselbigen vergebung ist / da ist nicht mehr Opffer fur die sünde. Jere. 31.</span> <span class="verse"><a name="19">19</a>SO wir denn nu haben / lieben Brüder / die freidigkeit zum eingang / in das Heilige / durch das blut Jhesu /</span> <span class="verse"><a name="20">20</a>welchen er vns zubereitet hat / zum newen vnd lebendigen wege / durch den Vorhang / das ist durch sein Fleisch /</span> <span class="verse"><a name="21">21</a>vnd haben einen Hohenpriester vber das haus Gottes /</span> <span class="verse"><a name="22">22</a>So lasset vns hinzu gehen / mit warhafftigem hertzen / in völligem Glauben / besprenget in vnsern Hertzen / vnd los von dem bösen Gewissen / vnd gewasschen am Leibe / mit reinem wasser /</span> <span class="verse"><a name="23">23</a>Vnd lasset vns halten an der Bekentnis der hoffnung / vnd nicht wancken / Denn er ist trew / der sie verheissen hat /</span> <span class="verse"><a name="24">24</a>Vnd lasset vns vnternander vnser selbs warnemen / mit reitzen zur Liebe vnd guten Wercken /</span> <span class="verse"><a name="25">25</a>vnd nicht verlassen vnsere Versamlung / wie etliche pflegen / Sondern vnternander ermanen / Vnd das so viel mehr / so viel jr sehet / das sich der tag nahet.</span> <span class="verse"><a name="26">26</a>DEnn so wir mutwillig sündigen / nach dem wir die erkentnis der Warheit empfangen haben / Haben wir fürder kein ander Opffer mehr fur die sünde /</span> <span class="verse"><a name="27">27</a>Sondern ein schrecklich warten des Gerichtes vnd des fewer eiuers / der die Widerwertigen verzeren wird.</span> <span class="verse"><a name="28">28</a>Wenn jemand das gesetz Mosi bricht / der mus sterben on barmhertzigkeit / durch zween oder drey Zeugen.</span> <span class="verse"><a name="29">29</a>Wie viel meinet jr erger straff wird er verdienen / Der den Son Gottes mit füssen trit / vnd das blut des Testaments vnrein achtet / durch welches er geheiliget ist / vnd den Geist der gnaden schmehet?</span> <span class="verse"><a name="30">30</a>Denn wir wissen den / der da saget / Die Rache ist mein / Jch wil vergelten / spricht der HERR. Vnd abermal / Der HERR wird sein Volck richten.</span> <span class="verse"><a name="31">31</a>Schrecklich ists / in die Hende des lebendigen Gottes zufallen. Deut. 17; Deut. 32.</span> <span class="verse"><a name="32">32</a>GEdencket aber an die vorigen tage / in welchen jr erleuchtet / erduldet habt einen grossen Kampff des leidens /</span> <span class="verse"><a name="33">33</a>Zum teil selbs / durch schmach vnd trübsal ein Schawspiel worden / Zum teil / gemeinschafft gehabt mit denen / den es also gehet.</span> <span class="verse"><a name="34">34</a>Denn jr habt mit meinen Banden mitleiden gehabt / vnd den Raub ewer güter mit freuden erduldet / Als die jr wisset / das jr bey euch selbs eine bessere vnd bleibende Habe im Himel habt.</span> <span class="verse"><a name="35">35</a>Werffet ewer vertrawen nicht wegSchlahets nicht in den wind. / welchs eine grosse Belohnung hat.</span> <span class="verse"><a name="36">36</a>Gedult aber ist euch not / auff das jr den willen Gottes thut / vnd die Verheissung empfahet.</span> <span class="verse"><a name="37">37</a>Denn noch vber eine kleine weile / So wird komen / der da komen sol / vnd nicht verziehen.</span> <span class="verse"><a name="38">38</a>Der Gerechte aber wird des Glaubens leben. Wer aber weichenDer nicht halten wil / noch der streiche warten / sondern zeucht zu rücke / vnd schleicht dauon. wird / an dem wird meine Seele kein gefallen haben.</span> <span class="verse"><a name="39">39</a>Wir aber sind nicht von denen / die da weichen vnd verdampt werden / Sondern von denen / die da gleuben vnd die Seele erretten. Abac. 2.</span> </p></div</div></div></body></html>