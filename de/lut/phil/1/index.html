<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/phil/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/phil">Philippians</a> &gt <strong>Chapter 1</strong></div><p><span class="verse"><a name="1">1</a>PAulus vnd Timotheus: Knechte Jhesu Christi. Allen Heiligen in Christo Jhesu zu Philippen / sampt den Bischouen vnd Dienern.</span> <span class="verse"><a name="2">2</a>GNade sey mit euch vnd Friede / von Gott vnserm Vater / vnd dem HErrn Jhesu Christo.</span> <span class="verse"><a name="3">3</a>JCH dancke meinem Gott / so offt ich ewer gedencke</span> <span class="verse"><a name="4">4</a>(welchs ich alle zeit thue / in alle meinem Gebet fur euch alle / vnd thu das gebet mit freuden)</span> <span class="verse"><a name="5">5</a>vber ewer gemeinschafft am Euangelio / vom ersten tage an bisher /</span> <span class="verse"><a name="6">6</a>Vnd bin desselbigen in guter zuuersicht / das / der in euch angefangen hat das gute werck / der wirds auch volfüren bis an den tag Jhesu Christi /</span> <span class="verse"><a name="7">7</a>Wie es denn mir billich ist / das ich der massen von euch allen halte / darumb das ich euch in meinem hertzen habe / in diesem meinem Gefengnis / darin ich das Euangelium verantworte vnd bekrefftige / als die jr alle mit mir der gnade teilhafftig seid.</span> <span class="verse"><a name="8">8</a>DEnn Gott ist mein Zeuge / wie mich nach euch allen verlangt von hertzen grund in Jhesu Christo /</span> <span class="verse"><a name="9">9</a>Vnd daselbs vmb bete ich / das ewre Liebe je mehr vnd mehr reich werde / in allerley Erkenntnis vnd Erfarung /</span> <span class="verse"><a name="10">10</a>das jr prüfen müget / was das Beste sey / Auff das jr seid lauter vnd vnanstössig bis auff den tag Christi /</span> <span class="verse"><a name="11">11</a>erfüllet mit Früchten der gerechtigkeit / die durch Jhesum Christum geschehen (in euch) zu ehre vnd lobe Gottes.</span> <span class="verse"><a name="12">12</a>JCH lasse euch aber wissen / lieben Brüder / das wie es vmb mich stehet / das ist nur mehr zur forderung des Euangelij geraten /</span> <span class="verse"><a name="13">13</a>Also / das meine Band offenbar worden sind in Christo / in dem gantzen Richthause / vnd bey den andern allen /</span> <span class="verse"><a name="14">14</a>Vnd viel Brüder in dem HErrn / aus meinen Banden zuuersicht gewonnen / deste dürstiger worden sind / das wort zu reden on schew.</span> <span class="verse"><a name="15">15</a>Etliche zwar predigen Christum / auch vmb hass vnd hadders willen / Etliche aber aus guter meinung.</span> <span class="verse"><a name="16">16</a>Jene verkündigen Christum aus zanck vnd nicht lauter / Denn sie meinen / sie wollen ein trübsal zuwenden meinen banden /</span> <span class="verse"><a name="17">17</a>Diese aber aus liebe / Denn sie wissen / das ich zur verantwortung des Euangelij hie liege.</span> <span class="verse"><a name="18">18</a>WAs ist jm aber denn? das nur Christus verkündiget werde allerley weise / es geschehe zufalles / oder rechter weise / So frewe ich mich doch darinne / vnd wil mich auch frewen.</span> <span class="verse"><a name="19">19</a>Denn ich weis / das mir dasselbige gelinget zur seligkeit / durch ewer gebet / vnd durch handreichung des geistes Jhesu Christi /</span> <span class="verse"><a name="20">20</a>Wie ich endlich warte vnd hoffe / das ich in keinerley stück zu schanden werde / sondern das mit aller freidigkeit / gleich wie sonst alle zeit / also auch jtzt / Christus hoch gepreiset werde an meinem Leibe / es sey durch leben oder durch tod /</span> <span class="verse"><a name="21">21</a>Denn Christus ist mein Leben / vnd sterben ist mein Gewin.</span> <span class="verse"><a name="22">22</a>SJntemal aber im Fleisch leben / dienet mehr Frucht zuschaffen / So weis ich nicht / welchs ich erwelen sol.</span> <span class="verse"><a name="23">23</a>Denn es ligt mir beides hart an / Jch habe lust abzuscheiden / vnd bey Christo zu sein / welchs auch viel besser were /</span> <span class="verse"><a name="24">24</a>Aber es ist nötlicher im Fleisch bleiben / vmb ewren willen.</span> <span class="verse"><a name="25">25</a>Vnd in guter zuuersicht weis ich / das ich bleiben vnd bey euch allen sein werde / euch zur forderung vnd zur freude des glaubens /</span> <span class="verse"><a name="26">26</a>Auff das jr euch seer rhümen müget / in Christo Jhesu / an mir / durch meine zukunfft wider zu euch.</span> <span class="verse"><a name="27">27</a>WAndelt nur wirdiglich dem Euangelio Christi / auff das / ob ich kome vnd sehe euch / oder abwesend von euch höre / das jr stehet in einem Geist vnd einer Seele / vnd sampt vns kempffet fur den glauben des Euangelij.</span> <span class="verse"><a name="28">28</a>Vnd euch in keinem weg erschrecken lasset von den Widersachern / welchs ist ein anzeigen jnen der Verdamnis / Euch aber der seligkeit / vnd dasselbige von Gott.</span> <span class="verse"><a name="29">29</a>Denn euch ist gegeben / vmb Christus willen / zu thun / das jr nicht allein an jn gleubet / sondern auch vmb seinen willen leidet /</span> <span class="verse"><a name="30">30</a>Vnd habet den selbigen Kampff / welchen jr an mir gesehen habt / vnd nu von mir höret.</span> </p></div</div></div></body></html>