<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/deut/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/deut">Deuteronomy</a> &gt <strong>Chapter 14</strong></div><p><span class="verse"><a name="1">1</a>JR seid Kinder des HERRN ewres Gottes / Jr solt euch nicht Mal stechen / noch Kalh scheren vber den augen / vber einem Todten /</span> <span class="verse"><a name="2">2</a>Denn du bist ein heilig Volck dem HERRN deinem Gott. Vnd der HERR hat dich erwelet / das du sein Eigenthum seiest / aus allen Völckern die auff Erden sind. Leuit. 19.; Exo. 19.</span> <span class="verse"><a name="3">3</a>DV solt keinen Grewel essen.</span> <span class="verse"><a name="4">4</a>Dis ist aber das Thier das jr essen solt / Ochsen / Schaf / Zigen /</span> <span class="verse"><a name="5">5</a>Hirs / Rehe / Püffel / Steinbock / Tendlen / Vrochs / vnd Elend.</span> <span class="verse"><a name="6">6</a>Vnd alles Thier / das seine klawen spaltet vnd widerkewet / solt jr essen.</span> <span class="verse"><a name="7">7</a>Das solt jr aber nicht essen / das widerkewet / vnd die klawen nicht spaltet. Das Camel / der Hase / vnd Caninchen / die da widerkewen / vnd doch die klawen nicht spalten / sollen euch vnrein sein.</span> <span class="verse"><a name="8">8</a>Das Schwein / ob es wol die klawen spaltet / so widerkewet es doch nicht / sol euch vnrein sein / Jrs fleischs solt jr nicht essen / vnd jr Ass solt jr nicht anrüren. Leui. 11.</span> <span class="verse"><a name="9">9</a>DAs ist / das jr essen solt von allem das in wassern ist / Alles was flosfeddern vnd schupen hat / solt jr essen.</span> <span class="verse"><a name="10">10</a>Was aber kein flosfeddern noch schupen hat / solt jr nicht essen / Denn es ist euch vnrein.</span> <span class="verse"><a name="11">11</a>ALle reine Vogel esset.</span> <span class="verse"><a name="12">12</a>Das sind sie aber die jr nicht essen solt / Der Adler / der Habicht / der Fisschar /</span> <span class="verse"><a name="13">13</a>der Teucher / der Weihe / der Geier mit seiner art.</span> <span class="verse"><a name="14">14</a>Vnd alle Raben mit jrer art.</span> <span class="verse"><a name="15">15</a>Der Straus / die Nachteule / der Kuckuc / der Sperber mit seiner art.</span> <span class="verse"><a name="16">16</a>Das Kützlin / der Vhu / die Fledermaus.</span> <span class="verse"><a name="17">17</a>Die Rohrdomel / der Storck / der Schwan /</span> <span class="verse"><a name="18">18</a>der Reiger / der Heher mit seiner art / der Widhop / die Schwalbe.</span> <span class="verse"><a name="19">19</a>Vnd alles Geuögel das kreucht sol euch vnrein sein / vnd solts nicht essen.</span> <span class="verse"><a name="20">20</a>Das reine Geuogel solt jr essen.</span> <span class="verse"><a name="21">21</a>JR solt kein Ass essen / Dem Frembdlingen in deinem thor magstus geben / das ers esse / oder verkeuff es einem Frembden / Denn du bist ein heilig Volck dem HERRN deinem Gott. Du solt das Böcklin nicht kochen / weil es noch seine mutter seuget. Exo. 22.; Exo. 23.</span> <span class="verse"><a name="22">22</a>DV solt alle jar den Zehenden absondern alles Einkomens deiner saat / das aus deinem Acker kompt.</span> <span class="verse"><a name="23">23</a>Vnd solts essen fur dem HERRN deinem Gott / an dem Ort den er erwelet / das sein Name daselbs wone / nemlich / vom Zehenden deines getreides / deines mosts / deines öles / vnd der Erstengeburt deiner rinder vnd deiner schaf / Auff das du lernest fürchten den HERRN deinen Gott / dein leben lang. Leui. 27.</span> <span class="verse"><a name="24">24</a>WEnn aber des weges dir zu viel ist / das du solchs nicht hin tragen kanst / darumb / Das der Ort dir zu ferne ist / den der HERR dein Gott erwelet hat / das er seinen Namen daselbs wonen lasse (denn der HERR dein Gott hat dich gesegnet)</span> <span class="verse"><a name="25">25</a>So gibs vmb gelt / vnd fass das gelt in deine hand / vnd gehe an den Ort / den der HERR dein Gott erwelet hat /</span> <span class="verse"><a name="26">26</a>Vnd gibs gelt vmb alles / was deine seele gelüstet / es sey vmb rinder / schaf / wein / starcken tranck / oder vmb alles das deine seele wündschet / Vnd iss daselbs fur dem HERRN deinem Gott / vnd sey frolich / du / vnd dein haus /</span> <span class="verse"><a name="27">27</a>vnd der Leuit der in deinem thor ist / Du solt jn nicht verlassen / denn er hat kein teil noch erbe mit dir. Num. 18.</span> <span class="verse"><a name="28">28</a>Vber drey jar / soltu aussondern alle Zehenden deines Einkomens desselben jars / vnd solts lassen in deinem Thor.</span> <span class="verse"><a name="29">29</a>So sol komen der Leuit der kein teil noch erbe mit dir hat / vnd der Frembdling / vnd der Waise / vnd die Widwen die in deinem Thor sind / vnd essen vnd sich settigen / Auff das dich der HERR dein Gott segene / in allen wercken deiner hand die du thust.</span> </p></div</div></div></body></html>