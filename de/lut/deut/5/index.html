<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/deut/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/deut">Deuteronomy</a> &gt <strong>Chapter 5</strong></div><p><span class="verse"><a name="1">1</a>VND Mose rieff dem gantzen Jsrael / vnd sprach zu jnen / Höre Jsrael die Gebot vnd Rechte / die ich heute fur ewren ohren rede / vnd lernet sie vnd behaltet sie / das jr darnach thut.</span> <span class="verse"><a name="2">2</a>Der HERR vnser Gott hat einen Bund mit vns gemacht zu Horeb /</span> <span class="verse"><a name="3">3</a>Vnd hat nicht mit vnsern Vetern diesen Bund gemacht / sondern mit vns / die wir hie sind heuts tags / vnd alle leben.</span> <span class="verse"><a name="4">4</a>Er hat von Angesicht mit vns aus dem Fewr auff dem Berge geredt.</span> <span class="verse"><a name="5">5</a>Jch stund zu der selben zeit zwisschen dem HERRN vnd euch / das ich euch ansagete des HERRN wort / Denn jr furchtet euch fur dem Fewr / vnd gienget nicht auff den Berg / Vnd er sprach. Exo. 19.</span> <span class="verse"><a name="6">6</a>JCH bin der HERR dein Gott / der dich aus Egyptenland gefüret hat aus dem Diensthause.</span> <span class="verse"><a name="7">7</a>Du solt kein ander Götter haben fur mir.</span> <span class="verse"><a name="8">8</a>Du solt dir kein Bildnis machen einicher gleichnis / weder oben im Himel / noch vnten auff Erden / noch im Wasser vnter der Erden /</span> <span class="verse"><a name="9">9</a>Du solt sie nicht anbeten / noch jnen dienen. DEnn ich bin der HERR dein Gott / ein eiueriger Gott / Der die missethat der Veter heimsucht vber die Kinder / ins dritte vnd vierde Gliede / die mich hassen.</span> <span class="verse"><a name="10">10</a>Vnd Barmhertzigkeit erzeige in viel tausent / die mich lieben vnd meine Gebot halten. Exo. 20.</span> <span class="verse"><a name="11">11</a>DV solt den Namen des HERRN deines Gottes / nicht misbrauchen / Denn der HERR wird den nicht vngestrafft lassen / der seinen Namen misbrauchet.</span> <span class="verse"><a name="12">12</a>DEN Sabbathtag soltu halten / das du jn heiligest / Wie dir der HERR dein Gott geboten hat.</span> <span class="verse"><a name="13">13</a>Sechs tage soltu erbeiten vnd alle deine werck thun.</span> <span class="verse"><a name="14">14</a>Aber am siebenden tag ist der Sabbath des HERRN deines Gottes / Da soltu kein erbeit thun / noch dein Son / noch deine Tochter / noch dein Knecht / noch deine Magd / noch dein ochse / noch dein esel / noch alle dein vieh / noch der Frembdling der in deinen thoren ist / Auff das dein knecht vnd deine magd ruge / gleich wie du.</span> <span class="verse"><a name="15">15</a>Denn du solt gedencken / Das du auch Knecht in Egyptenland warest / Vnd der HERR dein Gott dich von dannen ausgefüret hat mit einer mechtigen Hand vnd ausgerecktem Arm / Darumb hat dir der HERR dein Gott geboten / das du den Sabbathtag halten solt.</span> <span class="verse"><a name="16">16</a>DV solt deinen Vater vnd deine Mutter ehren / wie dir der HERR dein Gott geboten hat / Auff das du lange lebest / vnd das dirs wolgehe / in dem Lande / das dir der HERR dein Gott geben wird. Exod. 20.; Ephe. 6.</span> <span class="verse"><a name="17">17</a>DV solt nicht tödten. Matt. 5.</span> <span class="verse"><a name="18">18</a>DV solt nicht Ehebrechen.</span> <span class="verse"><a name="19">19</a>DV solt nicht stelen.</span> <span class="verse"><a name="20">20</a>DV solt kein falsch Zeugnis reden wider deinen Nehesten.</span> <span class="verse"><a name="21">21</a>LAs dich nicht gelüsten deines Nehesten Weib. DV solt nicht begeren deines Nehesten Haus / Acker / Knecht / Magd / ochsen / esel / Noch alles was sein ist.</span> <span class="verse"><a name="22">22</a>DAS sind die wort / die der HERR redet zu ewr gantzen Gemeine / auff dem Berge / aus dem Fewr vnd der wolcken vnd tunckel mit grosser stim / Vnd thet nichts dazu / vnd schreib sie auff zwo steinern Tafeln / vnd gab sie mir.</span> <span class="verse"><a name="23">23</a>DA jr aber die stim aus der finsternis höret / vnd den Berg mit fewr brennen / trattet jr zu mir / alle Obersten vnter ewrn stemmen vnd ewer Eltesten /</span> <span class="verse"><a name="24">24</a>vnd spracht / Sihe / der HERR vnser Gott hat vns lassen sehen / seine Herrligkeit vnd seine Maiestet / vnd wir haben seine stimme aus dem Fewr gehöret / Heuts tages haben wir gesehen / das Gott mit Menschen redet / vnd sie lebendig bleiben.</span> <span class="verse"><a name="25">25</a>Vnd nu / warumb sollen wir sterben / das vns dis grosse fewr verzehre? Wenn wir des HERRN vnsers Gottes stimme mehr hören / so müssen wir sterben.</span> <span class="verse"><a name="26">26</a>Denn was ist alles Fleisch das es hören müge die stimme des lebendigen Gottes aus dem fewr reden / wie wir / vnd lebendig bleibe?</span> <span class="verse"><a name="27">27</a>Trit du hin zu / vnd höre alles was der HERR vnser Gott saget / vnd sags vns / Alles was der HERR vnser Gott mit dir reden wird / das wöllen wir hören vnd thun. Exo. 20.</span> <span class="verse"><a name="28">28</a>DA aber der HERR ewre wort höret / die jr mit mir redet / sprach er zu mir / Jch hab gehöret die wort dieses Volcks / die sie mit dir geredt haben / Es ist alles gut / was sie geredt haben.</span> <span class="verse"><a name="29">29</a>Ah / das sie ein solch Hertz hetten / mich zufürchten / vnd zuhalten alle meine Gebot / jr leben lang / Auff das jnen wol gienge vnd jren Kindern ewiglich.</span> <span class="verse"><a name="30">30</a>Gehe hin vnd sage jnen / Gehet heim in ewre Hütten /</span> <span class="verse"><a name="31">31</a>Du aber solt hie fur mir stehen / das ich mit dir rede alle Gesetz vnd Gebot vnd Rechte / die du sie leren solt / Das sie darnach thun im Lande / das ich jnen geben werde einzunemen.</span> <span class="verse"><a name="32">32</a>SO behaltet nu das jr thut / wie euch der HERR ewr Gott geboten hat vnd weicht nicht weder zur Rechten noch zur Lincken.</span> <span class="verse"><a name="33">33</a>Sondern wandelt in allen wegen / die euch der HERR ewr Gott geboten hat / Auff das jr leben müget / vnd euch wolgehe / vnd lange lebet im Lande / das jr einnemen werdet.</span> </p></div</div></div></body></html>