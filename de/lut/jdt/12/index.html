<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/jdt/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/jdt">Judith</a> &gt <strong>Chapter 12</strong></div><p><span class="verse"><a name="1">1</a>DA lies er sie hin ein füren in die Schatzkamer / da sie bleiben solt / vnd befalh / Das man sie von seinem Tisch speisen solt.</span> <span class="verse"><a name="2">2</a>Aber Judith antwortet / vnd sprach / Jch thar noch nicht essen von deiner Speise / das ich mich nicht versündige / Sondern ich hab ein wenig mit mir genomen / dauon wil ich essen.</span> <span class="verse"><a name="3">3</a>Da sprach Holofernes selb / Wenn das auff ist / das du mit dir bracht hast / wo her sollen wir dir anders schaffen?</span> <span class="verse"><a name="4">4</a>Judith antwortet / Mein Herr / so gewis du lebst / ehe deine Magd alles verzeren wird / so wird Gott durch mich ausrichten / was er furhat.</span> <span class="verse"><a name="5">5</a>VND da sie die Knechte in das Gemach füren wolten / wie er befolhen hatte /</span> <span class="verse"><a name="6">6</a>bat sie / Das man jr erleubete / abends vnd morgens heraus zugehen / vnd jr Gebet zu thun zum HERRN.</span> <span class="verse"><a name="7">7</a>Da befalh Holofernes seinen Kamerdienern / das man sie drey tage / solt frey aus vnd ein lassen gehen / jr Gebet zu thun zu Gott.</span> <span class="verse"><a name="8">8</a>Vnd des abends gieng sie heraus / in das tal fur Bethulia / vnd wussch sich im wasser.</span> <span class="verse"><a name="9">9</a>Darnach betet sie zum HERRN / dem Gott Jsrael / das er jr glück gebe / sein Volck zuerlösen /</span> <span class="verse"><a name="10">10</a>Vnd gieng wider in das Gezelt / vnd hielt sich rein / vnd ass nicht vor abends.</span> <span class="verse"><a name="11">11</a>AM vierden tage / machet Holofernes ein Abendmal / seinen nehesten Dienern allein / vnd sprach zu Bagoa seinem Kemerer / Gehe hin / vnd berede das Ebreische weib / das sie sich nicht wegere zu mir zu komen.</span> <span class="verse"><a name="12">12</a>Denn es ist ein schande bey den Assyrern / das ein solch Weib solt vnbeschlaffen von vns komen / vnd einen Man genarret haben.</span> <span class="verse"><a name="13">13</a>Da kam Bagoa zu Judith / Schöne fraw / jr wollet euch nicht wegern zu meinem Herrn zun ehren komen / vnd mit jm essen vnd trincken / vnd frölich sein.</span> <span class="verse"><a name="14">14</a>Da sprach Judith / Wie thar ichs meinem Herrn versagen?</span> <span class="verse"><a name="15">15</a>Alles was jm lieb ist / das wil ich von hertzen gerne thun / all mein lebenlang.</span> <span class="verse"><a name="16">16</a>VND sie stund auff vnd schmücket sich / vnd gieng hin ein fur jn / vnd stund fur jm.</span> <span class="verse"><a name="17">17</a>Da wallet dem Holofernes sein hertz / Denn er war entzündet mit brunst gegen jr.</span> <span class="verse"><a name="18">18</a>Vnd sprach zu jr / Sitz nider / trinck vnd sey frölich / Denn du hast gnade funden bey mir.</span> <span class="verse"><a name="19">19</a>Vnd Judith antwortet / Ja Herr / ich wil frölich sein / denn ich bin mein leben lang / so hoch nicht geehret worden.</span> <span class="verse"><a name="20">20</a>Vnd sie ass vnd tranck fur jm / was jre Magd bereit hatte.</span> <span class="verse"><a name="21">21</a>Vnd Holofernes war frölich mit jr / vnd tranck so viel / als er sonst nicht pflegt zu trincken.</span> </p></div</div></div></body></html>