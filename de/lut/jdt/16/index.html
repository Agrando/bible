<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/jdt/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/jdt">Judith</a> &gt <strong>Chapter 16</strong></div><p><span class="verse"><a name="1">1</a>DA sang Judith dem HERRN dis Lied / vnd sprach.</span> <span class="verse"><a name="2">2</a>SPielet dem HERRN mit Paucken / vnd klinget jm mit Cimbeln / Singet jm ein newes Lied / seid frölich / vnd ruffet seinen Namen an.</span> <span class="verse"><a name="3">3</a>DEr HERR ists / der den Kriegen stewren kan / HERR heisst sein Name.</span> <span class="verse"><a name="4">4</a>ER streitet fur sein Volck / das er vns errette von allen vnsern Feinden.</span> <span class="verse"><a name="5">5</a>ASsur kam vom Gebirge von Mitternacht / mit einer grossen Macht / Seine Menge bedecket die Wasser / Vnd seine Pferde bedeckten das Land.</span> <span class="verse"><a name="6">6</a>ER drewet mein Land zu verbrennen / Vnd meine Manschafft zu erwürgen / Kinder vnd Jungfrawen weg zu füren.</span> <span class="verse"><a name="7">7</a>ABer der HERR der allmechtige Gott hat jn gestrafft / Vnd hat jn in eines Weibs hende gegeben.</span> <span class="verse"><a name="8">8</a>DEnn kein Man noch kein Krieger hat jn vmbbracht / vnd kein Rise hat jn angriffen / Sondern Judith die tochter Merari / hat jn nidergelegt mit jrer schönheit.</span> <span class="verse"><a name="9">9</a>DEnn sie legte jre Widwekleider ab / vnd zoch jre schöne Kleider an / Zur freud den kindern Jsrael.</span> <span class="verse"><a name="10">10</a>SJe bestreich sich mit köstlichem Wasser / Vnd flochte jre Har ein / jn zu betriegen.</span> <span class="verse"><a name="11">11</a>Jre schöne Schuch verblendten jn / Jr Schönheit fieng sein hertz / Aber sie hieb jm den Kopff abe.</span> <span class="verse"><a name="12">12</a>Das sich die Persen vnd Meden entsetzten / fur solcher küner That /</span> <span class="verse"><a name="13">13</a>vnd der Assyrer Heer heulet / Da meine Elenden erfur kamen / so fur Durst verschmacht waren.</span> <span class="verse"><a name="14">14</a>DJe Knaben erstachen die Assyrer / vnd schlugen sie in der flucht / wie Kinder / Sie sind vertilget / von dem Heer des HERRN meines Gottes.</span> <span class="verse"><a name="15">15</a>LAsst vns singen / ein newes Lied / Dem HERRN vnserm Gott.</span> <span class="verse"><a name="16">16</a>HERR Gott du bist der mechtige Gott / der grosse Thaten thut / Vnd niemand kan dir widerstehen.</span> <span class="verse"><a name="17">17</a>ES mus dir alles dienen / Denn was du sprichst / das mus geschehen / Wo du einem ein mut gibst / das mus fort gehen / Vnd deinem wort kan niemand widerstand thun.</span> <span class="verse"><a name="18">18</a>Die Berge müssen zittern / vnd die Felsen zuschmeltzen / Wie wachs fur dir.</span> <span class="verse"><a name="19">19</a>ABer die dich fürchten / Denen erzeigest du grosse gnade. Denn alles Opffer vnd Fette ist viel zugering fur dir / Aber den HERRN fürchten / das ist seer gros.</span> <span class="verse"><a name="20">20</a>WEh den Heiden / die mein Volck verfolgen / Denn der allmechtige HERR rechet sie / vnd suchet sie heim / zur zeit der rache.</span> <span class="verse"><a name="21">21</a>Er wird jren Leib plagen mit Fewr vnd Würmen / Vnd werden brennen vnd heulen in ewigkeit.</span> <span class="verse"><a name="22">22</a>NAch solchem Sieg / zoch alles Volck von Bethulia gen Jerusalem / den HERRN anzubeten / vnd reinigten sich / vnd opfferten Brandopffer / vnd was sie gelobt hatten.</span> <span class="verse"><a name="23">23</a>Vnd Judith hengte auff im Tempel / alle woffen Holofernis / vnd den Furhang den sie von seinem Bette genomen hatte / das es dem HERRN verbannet solt sein ewiglich.</span> <span class="verse"><a name="24">24</a>Vnd das Volck war frölich zu Jerusalem bey dem Heiligthum / mit der Judith / drey monden lang vnd feireten den Sieg.</span> <span class="verse"><a name="25">25</a>Darnach zoch jederman wider heim. VND Judith kam auch wider gen Bethulia /</span> <span class="verse"><a name="26">26</a>vnd ward hoch geehret im gantzen land Jsrael.</span> <span class="verse"><a name="27">27</a>Vnd sie nam keinen Man / nach jres ersten mannes Manasses tod.</span> <span class="verse"><a name="28">28</a>Vnd sie ward seer alt / vnd bleib in jres Mannes hause / bis sie hundert vnd fünff jar alt ward / Vnd jre magd Abra machet sie frey. Darnach starb sie zu Bethulia / vnd man begrub sie bey jrem man Manasse.</span> <span class="verse"><a name="29">29</a>Vnd das Volck trawret vmb sie / sieben tage lang. Vnd all jr Gut teilet sie vnter jres Mans freunde.</span> <span class="verse"><a name="30">30</a>Vnd weil sie lebete / vnd dazu lang hernach / thurste niemand Jsrael vberziehen.</span> <span class="verse"><a name="31">31</a>Vnd der tag dieses Siegs / wird bey den Ebreern fur ein gros Fest gehalten / vnd von jnen gefeiret ewiglich. - Ende des Buchs Judith.</span> </p></div</div></div></body></html>