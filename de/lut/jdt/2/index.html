<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/jdt/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/jdt">Judith</a> &gt <strong>Chapter 2</strong></div><p><span class="verse"><a name="1">1</a>JM dreizehenden jar NebucadNezar des Königs / am zwey vnd zwenzigsten tag des ersten Mondes / ward geratschlagt im hause NebucadNezar / des königs von Assyrien / das er sich wolte rechen.</span> <span class="verse"><a name="2">2</a>Vnd er fodderte alle seine Rete / Fürsten vnd Heubtleute /</span> <span class="verse"><a name="3">3</a>vnd ratschlaget heimlich mit jnen / vnd hielt jnen fur / wie er gedechte / alle diese Lande vnter sein Reich zu bringen.</span> <span class="verse"><a name="4">4</a>DA solches jnen allen wolgefiel / fodderte der könig NebucadNezar Holofernen seinen Feldheubtman / vnd sprach /</span> <span class="verse"><a name="5">5</a>Zeuch aus wider alle Reich / die gegen Abend ligen / vnd sonderlich wider die / so mein Gebot verachtet haben.</span> <span class="verse"><a name="6">6</a>Du solt keinem Reich verschonen / vnd alle feste Stedte soltu mir vnterthenig machen.</span> <span class="verse"><a name="7">7</a>DA fodderte Holofernes die Heubtleute / vnd die Obersten des Assyrischen Kriegsuolcks / vnd rüstete das volck zum Kriege / wie jm der König geboten hatte / Hundert vnd zwenzig tausent zu fusse / vnd zwelff tausent Schützen zu rosse.</span> <span class="verse"><a name="8">8</a>Vnd er lies all sein Kriegsuolck / fur jm hin ziehen / mit vnzelichen Kamelen / gros Vorrat / da zu mit ochsen vnd schafen on zal / fur sein Volck.</span> <span class="verse"><a name="9">9</a>Vnd lies aus gantz Syrien Korn zufüren / zu seinem Zug.</span> <span class="verse"><a name="10">10</a>Gold vnd geld aber / nam er aus der massen viel mit sich / aus des Königes kamer.</span> <span class="verse"><a name="11">11</a>Vnd zoch also fort mit dem gantzen Heer / mit Wagen / Reutern vnd Schützen / welche den Erdbodem bedeckten / wie Hewschrecken.</span> <span class="verse"><a name="12">12</a>DA er nu vber die grentze des Assyrisschen landes gezogen war / kam er zu dem grossen gebirge Ange / an der lincken seiten Cilicien / vnd eröberte alle jre Flecken vnd feste Stedte.</span> <span class="verse"><a name="13">13</a>Vnd zerstörete Melothi eine berümbte stad / vnd beraubete alle Leute in Tharsis / vnd die kinder Jsmael / die da woneten gegen der Wüsten / vnd gegen mittag des landes Chellon.</span> <span class="verse"><a name="14">14</a>Er zoch auch vber den Phrat / vnd kam in Mesopotamien / vnd zerstörete alle hohe Stedte die er fand / vom bach Mambre an / bis ans Meer /</span> <span class="verse"><a name="15">15</a>Vnd nam da die Grentzen ein / von Cilicien an / bis an die grentzen Joppe / die gegen mittag ligen.</span> <span class="verse"><a name="16">16</a>Vnd fürete auch weg die kinder Midian / vnd raubete all jr Gut / vnd schluge alle die jm widerstrebten / mit der scherffe des schwerts.</span> <span class="verse"><a name="17">17</a>Darnach reiset er hin ab ins land Damasken / in der Erndte / vnd verbrandte all jr Getreide / vnd lies nider hawen alle Bewme vnd Weinberge /</span> <span class="verse"><a name="18">18</a>Vnd das gantze Land furchte sich fur jm.</span> </p></div</div></div></body></html>