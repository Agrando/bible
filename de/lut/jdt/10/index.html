<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/jdt/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/jdt">Judith</a> &gt <strong>Chapter 10</strong></div><p><span class="verse"><a name="1">1</a>DA sie nu ausgebett hatte / stund sie auff /</span> <span class="verse"><a name="2">2</a>vnd ruffet jrer magd Abra / vnd gieng herunter ins Haus / leget den Sack abe / vnd zoch jre Widwenkleid aus /</span> <span class="verse"><a name="3">3</a>vnd wusch sich / vnd salbete sich mit köstlichem Wasser / vnd flochte jr Har ein / vnd setzet eine Hauben auff / vnd zoch jre schöne Kleider an /</span> <span class="verse"><a name="4">4</a>vnd schmücket sich mit Spangen vnd Geschmeide / vnd zoch jren Schmuck an.</span> <span class="verse"><a name="5">5</a>Vnd der HERR gab jr gnade / das sie lieblich anzusehen war / Denn sie schmücket sich nicht aus furwitz / sondern Gotte zu lob.</span> <span class="verse"><a name="6">6</a>Vnd sie gab jrer Magd ein gepichte haut vol Wein / vnd einen krug mit Ole / vnd einen Sack / darinn sie hatte / Feigen / Mehl vnd Brot / das sie essen thurste / Vnd sie gieng dahin.</span> <span class="verse"><a name="7">7</a>VND am Thor / fand sie Osiam vnd die Eltesten die jr warteten / wie es verlassen war.</span> <span class="verse"><a name="8">8</a>Vnd sie wunderten sich / das sie so schöne war /</span> <span class="verse"><a name="9">9</a>Doch fragten sie nicht / was sie furhette / sondern liessen sie hinaus / vnd sprachen / Der Gott vnser Veter / gebe dir gnade / vnd lasse dein furnemen geraten / Das sich Jsrael dein frewe / vnd dein name werde gerechnet vnter die Heiligen.</span> <span class="verse"><a name="10">10</a>Vnd alle die da waren / sprachen / Amen / Amen.</span> <span class="verse"><a name="11">11</a>Aber Judith betet / vnd gieng fort mit jrer magd Abra.</span> <span class="verse"><a name="12">12</a>VND da sie früe morgen den Berg hinab gieng / begegneten jr die Wechter der Assyrer / vnd fielen sie an / vnd fragten sie / Von wannen sie keme / vnd wo sie hin wolte?</span> <span class="verse"><a name="13">13</a>Vnd sie antwortet / Jch bin ein Ebreisch weib / vnd bin von jnen geflohen / Denn ich weis / das sie euch in die hende komen werden / Darumb das sie euch veracht haben / vnd nicht wollen gnad suchen / vnd sich willig ergeben.</span> <span class="verse"><a name="14">14</a>Darumb hab ich mir furgenomen / zu dem Fürsten Holofernes zukomen / das ich jm jre heimligkeit offenbare / vnd sage jm / wie er sie leichtlich gewinnen müge / Das er nicht einen Man verlieren dürffe.</span> <span class="verse"><a name="15">15</a>DJeweil sie so redet / schaweten sie sie an / vnd verwunderten sich seer / das sie so schön war /</span> <span class="verse"><a name="16">16</a>vnd sprachen / Das möchte dich helffen / das du es so gut meinest / vnd zu vnserm Herrn gehen wilt /</span> <span class="verse"><a name="17">17</a>Denn wenn du fur jn kompst / so wird er dir gnedig sein / vnd wirst von hertzen jm wolgefallen.</span> <span class="verse"><a name="18">18</a>Vnd sie füreten sie hin / in Holofernes gezelt / vnd sagten jm von jr.</span> <span class="verse"><a name="19">19</a>Vnd da sie fur jn kam / ward er so bald entzündet gegen jr.</span> <span class="verse"><a name="20">20</a>Vnd seine Diener sprachen vnternander / Das Ebreisch volck ist trawen nicht zu verachten / weil es schöne Weiber hat / Solt man vmb solcher schöner Weiber willen nicht kriegen?</span> <span class="verse"><a name="21">21</a>Da nu Judith Holofernem sahe sitzen vnter seinem Teppich / das schön gewirckt war / mit Purpur vnd Gold / vnd mit Smaragden / vnd viel Edelstein geziert / fiel sie fur jm nider / vnd betet jn an. Vnd Holofernes hies sie wider auffrichten.</span> </p></div</div></div></body></html>