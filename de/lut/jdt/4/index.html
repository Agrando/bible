<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/jdt/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/jdt">Judith</a> &gt <strong>Chapter 4</strong></div><p><span class="verse"><a name="1">1</a>DA die kinder Jsrael / die im lande Juda woneten / solches höreten / furchten sie sich seer fur jm /</span> <span class="verse"><a name="2">2</a>vnd zittern vnd schrecken kam sie an / Denn sie besorgeten sich / er möchte der stad Jerusalem vnd dem Tempel des HERRN auch so thun / wie er den andern Stedten vnd jren Götzenheusern gethan hatte.</span> <span class="verse"><a name="3">3</a>Darumb sandten sie ins gantze land Samarien vmb her / bis an Jeriho / vnd besatzten die Festungen auff den Bergen /</span> <span class="verse"><a name="4">4</a>vnd machten mauren vmb jre Flecken / vnd schafften Vorrat zum Kriege.</span> <span class="verse"><a name="5">5</a>VND der Priester Joiakim schriebe zu allen / so gegen Esdrelom woneten / das ist / gegen dem grossen felde bey Dothaim / vnd zu allen da die Feinde mochten durchkomen / Das sie die Klippen am Gebirge gegen Jerusalem solten verwaren.</span> <span class="verse"><a name="6">6</a>Vnd die kinder Jsrael thaten / wie jnen Joiakim des HERRN Priester befolhen hatte. Jnfr. 15.</span> <span class="verse"><a name="7">7</a>VND alles Volck schrey mit ernst zum HERRN / vnd sie vnd jre Weiber demütigeten sich mit fasten vnd beten.</span> <span class="verse"><a name="8">8</a>Die Priester aber zogen Secke an / vnd die Kinder lagen fur dem Tempel des HERRN / vnd des HERRN Altar bedecket man mit einem Sacke.</span> <span class="verse"><a name="9">9</a>Vnd sie schrien zum HERRN dem Gott Jsrael / einmütiglich / Das jre Kinder vnd Weiber nicht weggefüret / jre Stedte nicht zerstöret / jr Heiligthum nicht verunreiniget / vnd sie von den Heiden nicht geschendet würden.</span> <span class="verse"><a name="10">10</a>VND Joiakim der Hohepriester des HERRN / gieng vmbher / vermanete das gantze volck Jsrael /</span> <span class="verse"><a name="11">11</a>vnd sprach / Jr solt ja wissen / das der HERR ewer Gebet erhören wird / so jr nicht ablasset / mit fasten vnd beten fur dem HERRN.</span> <span class="verse"><a name="12">12</a>Gedencket an Mosen den Diener des HERRN / der nicht mit dem Schwert / sondern mit heiligem Gebet den Amalech schluge / der sich auff seine Krafft vnd macht / auff sein Heer / schilt / wagen vnd reuter verlies /</span> <span class="verse"><a name="13">13</a>So sol es auch gehen allen Feinden Jsrael / so jr euch also bessert / wie jr angefangen habt. Exod. 17.</span> <span class="verse"><a name="14">14</a>NAch solcher vermanung / baten sie den HERRN / vnd blieben fur dem HERRN / also / das auch die Priester in Secken giengen / vnd asschen auff dem Heubt hatten / vnd also Brandopffer dem HERRN auffrichteten. Vnd baten alle den HERRN von gantzem hertzen / Das er sein volck Jsrael besuchen wolte.</span> </p></div</div></div></body></html>