<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/luke/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/luke">Luke</a> &gt <strong>Chapter 20</strong></div><p><span class="verse"><a name="1">1</a>VND es begab sich der tage einen / da er das Volck leret im Tempel vnd predigt das Euangelium / Da tratten zu jm die Hohenpriester vnd Schrifftgelerten mit den Eltesten /</span> <span class="verse"><a name="2">2</a>vnd sagten zu jm / vnd sprachen / Sage vns / Aus waser macht thustu das? Oder wer hat dir die Macht gegeben?</span> <span class="verse"><a name="3">3</a>Er aber antwortet / vnd sprach zu jnen / Jch wil euch auch ein wort fragen / saget mirs.</span> <span class="verse"><a name="4">4</a>Die tauffe Johannis / war sie vom Himel oder von Menschen?</span> <span class="verse"><a name="5">5</a>Sie aber gedachten bey sich selbs / vnd sprachen / Sagen wir vom Himel / so wird er sagen / Warumb habt jr jm denn nicht gegleubt?</span> <span class="verse"><a name="6">6</a>Sagen wir aber / von Menschen / So wird vns alles Volck steinigen / Denn sie stehen drauff / das Johannes ein Prophet sey.</span> <span class="verse"><a name="7">7</a>Vnd sie antworten / Sie wüstens nicht / wo sie her were.</span> <span class="verse"><a name="8">8</a>Vnd Jhesus sprach zu jnen / So sage ich euch auch nicht / Aus waser macht ich das thu. Matt. 21; Mar. 11.</span> <span class="verse"><a name="9">9</a>ER fieng aber an zu sagen dem Volck diese Gleichnis / Ein Mensch pflantzet einen Weinberg / vnd thet jn den Weingartnern aus / vnd zoch vber Land eine gute zeit.</span> <span class="verse"><a name="10">10</a>Vnd zu seiner zeit sandte er einen Knecht zu den Weingartnern / das sie jm geben von der Frucht des Weinberges. Aber die Weingartner steupten jn / vnd liessen jn leer von sich.</span> <span class="verse"><a name="11">11</a>Vnd vber das / sandte er noch einen andern Knecht. Sie aber steupten denselbigen auch / vnd höneten jn / vnd liessen jn leer von sich.</span> <span class="verse"><a name="12">12</a>Vnd vber das sandte er den dritten. Sie aber verwundeten den auch / vnd stiessen jn hinaus. Mat. 21; Mar. 12.</span> <span class="verse"><a name="13">13</a>DA sprach der Herr des weinberges / Was sol ich thun? Jch wil meinen lieben Son senden / vieleicht / wenn sie den sehen / werden sie sich schewen.</span> <span class="verse"><a name="14">14</a>Da aber die Weingartner den Son sahen / dachten sie bey sich selbs / vnd sprachen / Das ist der Erbe / komet / lasset vns jn tödten / das das Erbe vnser sey.</span> <span class="verse"><a name="15">15</a>Vnd sie stiessen jn hinaus fur den Weinberg / vnd tödten jn. Was wird nu der Herr des weinberges den selbigen thun?</span> <span class="verse"><a name="16">16</a>Er wird komen / vnd diese Weingartner vmbbringen / vnd seinen Weinberg andern austhun. Da sie das höreten / sprachen sie / Das sey ferne.</span> <span class="verse"><a name="17">17</a>ER aber sahe sie an / vnd sprach / Was ist denn das / das geschrieben stehet / Der Stein den die Bawleute verworffen haben / ist zum Eckstein worden?</span> <span class="verse"><a name="18">18</a>Welcher auff diesen Stein fellet / der wird zuschellen / Auff welchen aber er fellet / den wird er zumalmen.</span> <span class="verse"><a name="19">19</a>Vnd die Hohenpriester vnd Schrifftgelerten trachten darnach / wie sie die Hende an jn legten zu der selbigen stunde / vnd furchten sich fur dem Volck / Denn sie vernamen / das er auff sie diese Gleichnis gesagt hatte. Matt. 21; Mar. 12; Psal. 118.</span> <span class="verse"><a name="20">20</a>VND sie hielten auff jn / vnd sandten Laurer aus / die sich stellen solten / als weren sie frum / Auff das sie jn in der Rede fiengen / da mit sie jn vber antworten kundten der Oberkeit vnd gewalt des Landpflegers.</span> <span class="verse"><a name="21">21</a>Vnd sie fragten jn vnd sprach / Meister / wir wissen das du auffrichtig redest / vnd lerest / vnd achtest keines Menschen ansehen / Sondern du lerest den weg Gottes recht.</span> <span class="verse"><a name="22">22</a>Jsts recht / Das wir dem Keiser den Schos geben oder nicht?</span> <span class="verse"><a name="23">23</a>Er aber mercket jre liste / vnd sprach zu jnen / Was versuchet jr mich?</span> <span class="verse"><a name="24">24</a>Zeiget mir den Grosschen / Wes bilde vnd vberschrifft hat er? Sie antworten vnd sprachen / des Keisers.</span> <span class="verse"><a name="25">25</a>Er aber sprach zu jnen / So gebet dem Keiser / was des Keisers ist / vnd Gotte / was Gottes ist.</span> <span class="verse"><a name="26">26</a>Vnd sie kundten sein wort nicht taddeln fur dem Volck / Vnd verwunderten sich seiner antwort / vnd schwiegen stille. Mat. 22; Mar. 12.</span> <span class="verse"><a name="27">27</a>DA tratten zu jm etliche Saduceer (welche da halten / es sey kein Aufferstehen) vnd fragten jn /</span> <span class="verse"><a name="28">28</a>vnd sprachen / Meister / Moses hat vns geschrieben / So jemands Bruder stirbt / der ein Weib hat / vnd stirbet erblos / So sol sein Bruder das Weib nemen / vnd seinem bruder einen Samen erwecken.</span> <span class="verse"><a name="29">29</a>Nu waren sieben Brüder / Der erste nam ein weib / vnd starb erblos.</span> <span class="verse"><a name="30">30</a>Vnd der ander nam das weib / vnd starb auch erblos.</span> <span class="verse"><a name="31">31</a>Vnd der dritte nam sie. Desselbigen gleichen alle sieben / vnd liessen keine Kinder / vnd storben /</span> <span class="verse"><a name="32">32</a>Zuletzt nach allen / starb auch das Weib.</span> <span class="verse"><a name="33">33</a>Nu in der Aufferstehung / welches weib wird sie sein vnter denen? Denn alle sieben haben sie zum weibe gehabt. Mat. 22; Mar. 12; Deut. 25.</span> <span class="verse"><a name="34">34</a>VND Jhesus antwortet / vnd sprach zu jnen / Die Kinder dieser welt freien vnd lassen sich freien /</span> <span class="verse"><a name="35">35</a>Welche aber wirdig sein werden / jene welt zu erlangen / vnd die aufferstehung von den Todten / die werden weder freien noch sich freien lassen /</span> <span class="verse"><a name="36">36</a>Denn sie können hinfurt nicht sterben. Denn sie sind den Engeln gleich vnd Gottes kinder / dieweil sie Kinder sind der aufferstehung.</span> <span class="verse"><a name="37">37</a>Das aber die Todten aufferstehen / hat auch Moses gedeutet bey dem Pusch / da er den HERRN heisset / Gott Abraham vnd Gott Jsaac / vnd Gott Jacob.</span> <span class="verse"><a name="38">38</a>Gott aber ist nicht der Todten / sondern der Lebendigen Gott / denn sie leben jm alle.</span> <span class="verse"><a name="39">39</a>Da antworten etliche der Schrifftgelerten / vnd sprachen / Meister / du hast recht gesagt.</span> <span class="verse"><a name="40">40</a>Vnd sie thursten jn fürder nichts mehr fragen. Exo. 3.</span> <span class="verse"><a name="41">41</a>ER sprach aber zu jnen / Wie sagen sie / Christus sey Dauids son?</span> <span class="verse"><a name="42">42</a>Vnd er selbs Dauid spricht im Psalmbuch / Der HERR hat gesagt zu meinem Herrn / setze dich zu meiner Rechten /</span> <span class="verse"><a name="43">43</a>Bis das ich lege deine Feinde zum schemel deiner Füsse.</span> <span class="verse"><a name="44">44</a>Dauid nennet jn einen HErrn / wie ist er denn sein Son? Mat. 22; Mar. 12; Psal. 110.</span> <span class="verse"><a name="45">45</a>DA aber alles Volck zuhöret / sprach er zu seinen Jüngern /</span> <span class="verse"><a name="46">46</a>Hütet euch fur den Schrifftgelerten / die da wollen einher tretten in langen Kleidern / vnd lassen sich gerne grüssen auff dem Marckte / vnd sitzen gerne oben an in den Schulen / vnd vber tisch.</span> <span class="verse"><a name="47">47</a>Sie fressen der Widwen heuser / vnd wenden lange Gebet fur / Die werden deste schwerer verdamnis empfahen. Mat. 23; Mar. 12.</span> </p></div</div></div></body></html>