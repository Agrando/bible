<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/luke/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/luke">Luke</a> &gt <strong>Chapter 11</strong></div><p><span class="verse"><a name="1">1</a>VND es begab sich / das er war an einem ort / vnd betet. Vnd da er auffgehöret hatte / sprach seiner Jünger einer zu jm / HErr / Lere vns beten / wie auch Johannes seine Jünger lerete.</span> <span class="verse"><a name="2">2</a>Er aber sprach zu jnen / Wenn jr betet / so sprecht / Vnser Vater im Himel. Dein Name werde geheiliget. Dein Reich kome. Dein wille geschehe / auff Erden wie im Himel.</span> <span class="verse"><a name="3">3</a>Gib vns vnser teglich Brot jmerdar.</span> <span class="verse"><a name="4">4</a>Vnd vergib vns vnser Sünde / Denn auch wir vergeben allen die vns schüldig sind. Vnd füre vns nicht in Versuchung. Sondern erlöse vns von dem Vbel.</span> <span class="verse"><a name="5">5</a>VND er sprach zu jnen / Welcher ist vnter euch / der einen Freund hat / vnd gieng zu jm zu mitternacht / vnd spreche zu jm / Lieber Freund / leihe mir drey brot /</span> <span class="verse"><a name="6">6</a>Denn es ist mein Freund zu mir komen von der strassen / vnd ich habe nicht das ich jm furlege /</span> <span class="verse"><a name="7">7</a>Vnd er drinnen würde antworten / vnd sprechen / Mach mir keine vnruge / die Thür ist schon zugeschlossen / vnd meine Kindlin sind bey mir in der Kamer / ich kan nicht auffstehen / vnd dir geben.</span> <span class="verse"><a name="8">8</a>Jch sage euch / vnd ob er nicht auffstehet / vnd gibt jm / darumb / das er sein Freund ist / So wird er doch vmb seines vnuerschampten geilens willen auffstehen / vnd jm geben wie viel er bedarff.</span> <span class="verse"><a name="9">9</a>VNd Jch sage euch auch / Bittet so wird euch gegeben / Suchet / so werdet jr finden / Klopffet an / so wird euch auffgethan.</span> <span class="verse"><a name="10">10</a>Denn wer da bittet / der nimpt / vnd wer da suchet / der findet / vnd wer da anklopffet / dem wird auffgethan.</span> <span class="verse"><a name="11">11</a>Wo bittet vnter euch ein Son den Vater vmbs brot / Der jm einen Stein dafür biete? Vnd so er vmb einen Fisch bittet / Der jm eine Schlangen fur den fisch biete?</span> <span class="verse"><a name="12">12</a>Oder so er vmb ein Ey bittet / Der jm einen Scorpion da fur biete?</span> <span class="verse"><a name="13">13</a>So denn jr die jr arg seid / könnet ewern Kindern gute gaben geben / Viel mehr wird der Vater im Himel den heiligen Geist geben / denen / die jn bitten. Matt. 7; Joh. 16.</span> <span class="verse"><a name="14">14</a>Vnd er treib einen teufel aus / der war stum / Vnd es geschach / da der Teufel ausfur / da redete der Stumme / Vnd das Volck verwunderte sich.</span> <span class="verse"><a name="15">15</a>Etliche aber vnter jnen sprachen / Er treibt die Teufel aus / durch Beelzebub den obersten der Teufel.</span> <span class="verse"><a name="16">16</a>Die andern aber versuchten jn / vnd begerten ein Zeichen von jm / vom Himel.</span> <span class="verse"><a name="17">17</a>Er aber vernam jre gedancken / vnd sprach zu jnen / Ein jglich reich / so es mit jm selbs vneins wird / das wird wüste / Vnd ein Haus fellet vber das ander.</span> <span class="verse"><a name="18">18</a>Jst denn der Satanas auch mit jm selbs vneins / Wie wil sein Reich bestehen? Die weil jr saget / Jch treibe die Teufel aus durch Beelzebub.</span> <span class="verse"><a name="19">19</a>So aber ich die Teufel durch Beelzebub austreibe / durch wen treiben sie ewre Kinder aus? Darumb werden sie ewre Richter sein.</span> <span class="verse"><a name="20">20</a>So ich aber durch Gottes finger die Teufel austreibe / So kompt je das reich Gottes zu euch. Matt. 12; Mar. 3.</span> <span class="verse"><a name="21">21</a>WEnn ein Starcker gewapneter sein Pallast bewaret / so bleibt das seine mit frieden.</span> <span class="verse"><a name="22">22</a>Wenn aber ein Stercker vber jn kompt / vnd vberwindet jn / So nimpt er jm seinen Harnisch / darauff er sich verlies / vnd teilet den Raub aus.</span> <span class="verse"><a name="23">23</a>Wer nicht mit mir ist / Der ist wider mich / Vnd wer nicht mit mir samlet / der zurstrewet.</span> <span class="verse"><a name="24">24</a>WEnn der vnsauber Geist von dem Menschen ausferet / So durchwandelt er dürre stete / sucht ruge / vnd findet jr nicht. So spricht er / Jch wil wider vmbkeren in mein Haus / daraus ich gegangen bin.</span> <span class="verse"><a name="25">25</a>Vnd wenn er kompt / So findet ers mit besemen gekeret vnd geschmücket.</span> <span class="verse"><a name="26">26</a>Denn gehet er hin / vnd nimpt sieben Geister zu sich / die erger sind / denn er selbs / Vnd wenn sie hin ein komen / wonen sie da / Vnd wird hernach mit dem selbigen Menschen erger / denn vorhin.</span> <span class="verse"><a name="27">27</a>VND es begab sich / da er solchs redet / Erhob ein Weib im volck die stimme / vnd sprach zu jm / Selig ist der Leib / der dich getragen hat / vnd die Brüste die du gesogen hast.</span> <span class="verse"><a name="28">28</a>Er aber sprach / Ja selig sind / die das wort Gottes hören / vnd bewaren.</span> <span class="verse"><a name="29">29</a>DAs Volck aber drang hin zu / Da fieng er an / vnd saget / Dis ist ein arge Art / Sie begeret ein Zeichen / vnd es wird jr kein zeichen gegeben / denn nur das zeichen des Propheten Jonas.</span> <span class="verse"><a name="30">30</a>Denn wie Jonas ein Zeichen war den Niniuiten / Also wird des menschen Son sein diesem Geschlecht.</span> <span class="verse"><a name="31">31</a>Die Königin von Mittag wird aufftretten fur dem Gerichte / mit den Leuten dieses Geschlechts / Vnd wird sie verdamnen / Denn sie kam von der Welt ende / zu hören die weisheit Salomonis / Vnd sihe / hie ist mehr denn Salomon.</span> <span class="verse"><a name="32">32</a>Die Leute von Niniue werden aufftretten fur dem Gerichte / mit diesem Geschlecht / Vnd werdens verdamnen / Denn sie thetten busse nach der predigt Jonas / Vnd sihe / hie ist mehr denn Jonas. Jon. 1; Jon. 2; 3. Reg. 10; Jon. 3.</span> <span class="verse"><a name="33">33</a>NJemand zündet ein Liecht an / vnd setzt es an einen heimlichen Ort / auch nicht vnter einen Scheffel / sondern auff den Leuchter / auff das / wer hin eingehet das liecht sehe.</span> <span class="verse"><a name="34">34</a>Das auge ist des leibs liecht / Wenn nu dein Auge einfeltig sein wird / so ist dein gantzer Leib liechte. So aber dein Auge ein schalck sein wird / so ist auch dein leib finster.</span> <span class="verse"><a name="35">35</a>So schawe drauff / das nicht das liecht in dir finsternis sey.</span> <span class="verse"><a name="36">36</a>Wenn nu dein Leib gantz liechte ist / das er kein stück vom finsternis hat / so wird er gantz liecht sein / vnd wird dich erleuchten / wie ein heller Blitz. Mat. 5; Mar. 4; Mat. 6.</span> <span class="verse"><a name="37">37</a>DA er aber in der Rede war / bat jn ein Phariseer / das er mit jm das Mittagsmalh esse. Vnd er gieng hin ein / vnd satzte sich zu tische.</span> <span class="verse"><a name="38">38</a>Da das der Phariseer sahe / verwunderte er sich / das er sich nicht vor dem essen gewasschen hette.</span> <span class="verse"><a name="39">39</a>Der HErr aber sprach zu jm / Jr Phariseer haltet die Becher vnd Schüssel auswendig reinlich / Aber ewer inwendiges ist vol raubs vnd bosheit?</span> <span class="verse"><a name="40">40</a>Jr Narren / meinet jr / das inwendig rein sey / wens auswendig rein ist?</span> <span class="verse"><a name="41">41</a>Doch gebt Almosen von dem das da ist / sihe / so ists euch alles rein.</span> <span class="verse"><a name="42">42</a>ABer weh euch Phariseer / das jr verzehendet die Mintze vnd Rauten / vnd allerley Kol / Vnd gehet fur dem Gericht vber / vnd fur der liebe Gottes. Dis solt man thun / Vnd jenes nicht lassen. Matt. 23.</span> <span class="verse"><a name="43">43</a>WEh euch Phariseer / das jr gerne oben ansitzet in den Schulen / Vnd wolt gegrüsset sein auff dem Marckte.</span> <span class="verse"><a name="44">44</a>WEH euch Schrifftgelerten vnd Phariseer / jr Heuchler / Das jr seid wie verdeckte Todtengreber / darüber die Leute lauffen / vnd kennen sie nicht.</span> <span class="verse"><a name="45">45</a>DA antwortet einer von den Schrifftgelerten / vnd sprach zu jm / Meister / mit den worten schmehestu vns auch.</span> <span class="verse"><a name="46">46</a>Er aber sprach / Vnd weh auch euch Schrifftgelerten / Denn jr beladet die Menschen mit vntreglichen Lasten / vnd jr rüret sie nicht mit einem finger an.</span> <span class="verse"><a name="47">47</a>WEh euch / Denn jr bawet der Propheten greber / Ewer veter aber haben sie getödtet /</span> <span class="verse"><a name="48">48</a>So bezeuget jr zwar / vnd bewilliget in ewer Veter werck / Denn sie tödten sie / so bawet jr jre Greber. Mat. 23.</span> <span class="verse"><a name="49">49</a>DARumb spricht die Weisheit Gottes / Jch wil Propheten vnd Apostel zu jnen senden / Vnd der selbigen werden sie etliche tödten vnd verfolgen /</span> <span class="verse"><a name="50">50</a>Auff das gefoddert werde von diesem Geschlecht aller Propheten blut / das vergossen ist / sind der Welt grund gelegt ist /</span> <span class="verse"><a name="51">51</a>von Abels blut an / bis auff das blut Zacharie / der vmbkam zwischen dem Altar vnd Tempel. Ja ich sage euch / Es wird gefoddert werden von diesem Geschlechte. 2. Par. 24.</span> <span class="verse"><a name="52">52</a>WEH euch Schrifftgelerten / Denn jr den Schlüssel des erkentnis habt / Jr kompt nicht hin ein / vnd weret denen / die hin ein wöllen. Mat. 23.</span> <span class="verse"><a name="53">53</a>DA er aber solches zu jnen saget / Fiengen an die Schrifftgelerten vnd Phariseer hart auff jn zu dringen / vnd jm mit mancherley Fragen den mund zu stopffen /</span> <span class="verse"><a name="54">54</a>Vnd laureten auff jn / vnd suchten / ob sie etwas erjagen kündten aus seinem munde / Das sie eine sache zu jm hetten.</span> </p></div</div></div></body></html>