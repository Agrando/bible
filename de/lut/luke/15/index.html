<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/luke/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/luke">Luke</a> &gt <strong>Chapter 15</strong></div><p><span class="verse"><a name="1">1</a>ES naheten aber zu jm allerley Zölner vnd Sünder / das sie jn höreten.</span> <span class="verse"><a name="2">2</a>Vnd die Phariseer vnd Schrifftgelerten murreten / vnd sprachen / Dieser nimpt die Sünder an / vnd isset mit jnen.</span> <span class="verse"><a name="3">3</a>Er saget aber zu jnen dis Gleichnis / vnd sprach /</span> <span class="verse"><a name="4">4</a>Welcher Mensch ist vnter euch der hundert Schafe hat / vnd so er der eines verleuret / der nicht lasse die neun vnd neuntzig in der Wüsten / vnd hin gehe nach dem verlornen / bis das ers finde?</span> <span class="verse"><a name="5">5</a>Vnd wenn ers funden hat / so leget ers auff seine Achseln mit freuden.</span> <span class="verse"><a name="6">6</a>Vnd wenn er heim kompt / ruffet er seinen Freunden vnd Nachbarn / vnd spricht zu jnen / Frewet euch mit mir / Denn ich habe mein Schaf funden / das verloren war.</span> <span class="verse"><a name="7">7</a>Jch sage euch / Also wird auch freude im Himel sein / vber einen Sünder / der busse thut / fur neun vnd neunzig Gerechten / die der busse nicht bedürffen.</span> <span class="verse"><a name="8">8</a>ODer / welch Weib ist / die zehen Grosschen hat / so sie der einen verleuret / Die nicht ein Liecht anzünde / vnd kere das Haus / vnd suche mit vleis / bis das sie jn finde?</span> <span class="verse"><a name="9">9</a>Vnd wenn sie jn funden hat / ruffet sie jren Freundinnen vnd Nachbarinnen / vnd spricht / Frewet euch mit mir / Denn ich habe meinen Grosschen funden / den ich verloren hatte.</span> <span class="verse"><a name="10">10</a>Also auch / sage ich euch / wird freude sein fur den Engeln Gottes / vber einen Sünder / der busse thut.</span> <span class="verse"><a name="11">11</a>VND er sprach / ein mensch hatte zween Söne /</span> <span class="verse"><a name="12">12</a>vnd der Jüngste vnter jnen sprach zu dem Vater / Gib mir Vater das teil der Güter / das mir gehört. Vnd er teilet jnen das gut.</span> <span class="verse"><a name="13">13</a>Vnd nicht lang darnach samlet der jüngste Son alles zusamen / vnd zoch ferne vber Land / vnd daselbs bracht er sein Gut vmb mit brassen.</span> <span class="verse"><a name="14">14</a>Da er nu alle das seine verzeret hatte / ward eine grosse Thewrung durch dasselbige gantze Land / vnd er fieng an zu darben.</span> <span class="verse"><a name="15">15</a>Vnd gieng hin / vnd henget sich an einen Bürger desselbigen Landes / der schicket jn auff seinen acker der Sew zu hüten.</span> <span class="verse"><a name="16">16</a>Vnd er begerte seinen Bauch zu füllen mit trebern / die die Sew assen / vnd niemand gab sie jm.</span> <span class="verse"><a name="17">17</a>DA schlug er in sich / vnd sprach / Wie viel Taglöner hat mein Vater / die Brot die fülle haben / Vnd ich verderbe im Hunger.</span> <span class="verse"><a name="18">18</a>Jch wil mich auffmachen vnd zu meinem Vater gehen / vnd zu jm sagen / Vater / Jch habe gesündiget in den Himel vnd fur dir /</span> <span class="verse"><a name="19">19</a>vnd bin fort nicht mehr werd / das ich dein Son heisse / Mache mich als einer deiner Taglöner.</span> <span class="verse"><a name="20">20</a>Vnd er machet sich auff / vnd kam zu seinem Vater. Da er aber noch ferne von dannen war / sahe jn sein Vater / vnd jamert jn / lieff vnd fiel jm vmb seinen Hals / vnd küsset jn.</span> <span class="verse"><a name="21">21</a>Der Son aber sprach zu jm / Vater / Jch hab gesündiget in den Himel vnd fur dir / Jch bin fort nicht mehr werd / das ich dein Son heisse.</span> <span class="verse"><a name="22">22</a>Aber der Vater sprach zu seinen Knechten / Bringet das beste Kleid erfür / vnd thut jn an / vnd gebet jm einen Fingerreiff an seine hand / vnd Schuch an seine füsse /</span> <span class="verse"><a name="23">23</a>vnd bringet ein gemestet Kalb her / vnd schlachtets Lasset vns essen vnd frölich sein /</span> <span class="verse"><a name="24">24</a>Denn dieser mein Son war tod / vnd ist wider lebendig worden / Er war verloren / vnd ist funden worden. Vnd fiengen an frölich zu sein.</span> <span class="verse"><a name="25">25</a>ABer der elteste Son war auff dem felde / Vnd als er nahe zum Hause kam höret er das Gesenge / vnd den Reigen /</span> <span class="verse"><a name="26">26</a>vnd rieff zu sich der Knechte einen vnd fraget / was das were?</span> <span class="verse"><a name="27">27</a>Der aber saget jm / Dein Bruder ist komen / vnd dein Vater hat ein gemestet Kalb geschlachtet / das er jn gesund wider hat.</span> <span class="verse"><a name="28">28</a>Da ward er zornig / vnd wolt nicht hin ein gehen. Da gieng sein Vater her aus / vnd bat jn.</span> <span class="verse"><a name="29">29</a>Er antwortet aber / vnd sprach zum Vater / Sihe / so viel jar diene ich dir / vnd habe dein Gebot noch nie vbertreten / vnd du hast mir nie einen Bock gegeben / das ich mit meinen Freunden frölich were.</span> <span class="verse"><a name="30">30</a>Nu aber dieser dein son komen ist / der sein Gut mit Huren verschlungen hat / hastu jm ein gemestet Kalb geschlachtet.</span> <span class="verse"><a name="31">31</a>Er aber sprach zu jm / Mein son / Du bist allezeit bey mir / vnd alles was mein ist / das ist dein.</span> <span class="verse"><a name="32">32</a>Du soltest aber frölich vnd guts muts sein / Denn dieser dein Bruder war tod / vnd ist wider lebendig worden / Er war verloren / vnd ist wider funden.</span> </p></div</div></div></body></html>