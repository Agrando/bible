<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/luke/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/luke">Luke</a> &gt <strong>Chapter 10</strong></div><p><span class="verse"><a name="1">1</a>DArnach sondert der HErr ander siebentzig aus / vnd sandte sie / ja zween vnd zween / fur jm her / in alle Stedte vnd Ort / da er wolt hin komen.</span> <span class="verse"><a name="2">2</a>Vnd sprach zu jnen / Die Erndte ist gros / der Erbeiter aber ist wenig / Bittet den Herrn der erndten / das er Erbeiter aussende in seine erndte.</span> <span class="verse"><a name="3">3</a>Gehet hin / sihe / Jch sende euch / Als die Lemmer mitten vnter die Wolffe.</span> <span class="verse"><a name="4">4</a>Traget keinen Beutel / noch Tasschen / noch Schuch / vnd grüsset niemand auff der strassen. Matt. 9; Matt. 10; Mar. 6.</span> <span class="verse"><a name="5">5</a>WO jr in ein Haus kompt / da sprecht zu erst / Friede sey in diesem hause /</span> <span class="verse"><a name="6">6</a>Vnd so da selbst wird ein Kind des friedes sein / so wird ewer Friede auff jm berugen / Wo aber nicht / so wird sich ewer Friede wider zu euch wenden.</span> <span class="verse"><a name="7">7</a>Jn dem selbigen Hause aber bleibet / esset vnd trincket / was sie haben. Denn ein Erbeiter ist seines Lohns werd. Jr solt nicht von einem Hause zum andern gehen. 1. Tim. 5.</span> <span class="verse"><a name="8">8</a>VND wo jr in eine Stad kompt / vnd sie euch auffnemen / da esset was euch wird furgetragen /</span> <span class="verse"><a name="9">9</a>vnd heilet die Krancken / die da selbs sind / Vnd saget jnen / Das reich Gottes ist nahe zu euch komen.</span> <span class="verse"><a name="10">10</a>Wo jr aber in eine Stad komet /da sie euch nicht auffnemen / Da gehet heraus auff jre Gassen / vnd sprecht /</span> <span class="verse"><a name="11">11</a>Auch den staub / der sich an vns gehenget hat von ewer Stad / schlahen wir abe auff euch / Doch solt jr wissen / das euch das reich Gottes nahe gewesen ist.</span> <span class="verse"><a name="12">12</a>Jch sage euch / Es wird der Sodoma treglicher ergehen an jenem tage / denn solcher Stad. Matt. 10.</span> <span class="verse"><a name="13">13</a>WEh dir Chorazin / weh dir Bethsaida / Denn weren solche Thaten zu Tyro vnd Sidon geschehen / die bey euch geschehen sind / sie hetten vorzeiten im Sack vnd in der Asschen gesessen / vnd busse gethan.</span> <span class="verse"><a name="14">14</a>Doch es wird Tyro vnd Sidon treglicher ergehen am Gerichte / denn euch.</span> <span class="verse"><a name="15">15</a>Vnd du Capernaum / die du bis an den Himel erhaben bist / Du wirst in die Helle hinunter gestossen werden.</span> <span class="verse"><a name="16">16</a>Wer euch höret / der höret Mich / Vnd wer Euch verachtet / der veracht Mich / Wer aber Mich verachtet / der verachtet Den / der mich gesand hat. Matt. 11; Matt. 10.</span> <span class="verse"><a name="17">17</a>DJe Siebenzig aber kamen wider mit freuden / vnd sprachen / HErr / Es sind vns auch die Teufel vnterthan in deinem Namen.</span> <span class="verse"><a name="18">18</a>Er sprach aber zu jnen / Jch sahe wol den Satanas vom Himel fallen / als einen blitz.</span> <span class="verse"><a name="19">19</a>Sehet / Jch habe euch macht gegeben / zu tretten auff Schlangen vnd Scorpion / vnd vber alle gewalt des Feindes / vnd nichts wird euch beschedigen.</span> <span class="verse"><a name="20">20</a>Doch darin frewet euch nicht / das euch die Geister vnterthan sind / Frewet euch aber / das ewre namen im Himel geschrieben sind.</span> <span class="verse"><a name="21">21</a>ZV der stund frewet sich Jhesus im geist / vnd sprach / Jch preise dich Vater vnd HERR Himels vnd der Erden / Das du solchs verborgen hast den Weisen vnd Klugen / Vnd hast es offenbart den Vnmündigen. Ja Vater / also war es wolgefellig fur dir.</span> <span class="verse"><a name="22">22</a>Es ist mir alles vbergeben von meinem Vater. Vnd niemand weis wer der Son sey / denn nur der Vater / Noch wer der Vater sey / denn nur der Son / vnd welchem es der Son wil offenbaren. Matt. 11; Joh. 1.</span> <span class="verse"><a name="23">23</a>VND er wandte sich zu seinen Jüngern / vnd sprach in sonderheit / Selig sind die augen / die da sehen / das jr sehet.</span> <span class="verse"><a name="24">24</a>Denn ich sage euch / viel Propheten vnd Könige wolten sehen / das jr sehet / vnd habens nicht gesehen / vnd hören das jr höret / vnd habens nicht gehöret. Matt. 13.</span> <span class="verse"><a name="25">25</a>VND sihe / da stund ein Schrifftgelerter auff / versucht jn / vnd sprach / Meister / Was mus ich thun / das ich das ewige Leben ererbe?</span> <span class="verse"><a name="26">26</a>Er aber sprach zu jm / Wie stehet im Gesetz geschrieben? Wie liesestu?</span> <span class="verse"><a name="27">27</a>Er antwortet / vnd sprach / Du solt Gott deinen HERRN lieben / von gantzem hertzen / von gantzer seele / von allen krefften / vnd von gantzem gemüte / Vnd deinen Nehesten / als dich selbs.</span> <span class="verse"><a name="28">28</a>Er aber sprach zu jm / Du hast recht geantwortet / Thue das / so wirstu leben. Deut. 6.</span> <span class="verse"><a name="29">29</a>ER aber wolt sich selbs rechtfertigen / vnd sprach zu Jhesu / Wer ist denn mein Nehester?</span> <span class="verse"><a name="30">30</a>Da antwortet Jhesus / vnd sprach / Es war ein Mensch / der gieng von Jerusalem hin ab gen Jericho / vnd fiel vnter die Mörder / Die zogen jn aus / vnd schlugen jn / vnd giengen dauon / vnd liessen jn halb tod liegen.</span> <span class="verse"><a name="31">31</a>Es begab sich aber on gefehr / das ein Priester dieselbige strasse hin ab zoch / vnd da er jn sahe / gieng er fur vber.</span> <span class="verse"><a name="32">32</a>Desselbigen gleichen auch ein Leuit / da er kam bey die Stet / vnd sahe jn / gieng er fur vber.</span> <span class="verse"><a name="33">33</a>EJn Samariter aber reiset / vnd kam da hin / vnd da er jn sahe / jamerte jn sein /</span> <span class="verse"><a name="34">34</a>gieng zu jm / verband jm seine Wunden / vnd gos drein Ole vnd Wein / vnd hub jn auff sein Thier vnd füret jn in die Herberge / vnd pfleget sein.</span> <span class="verse"><a name="35">35</a>Des andern tages reiset er / vnd zoch eraus zween Grosschen / vnd gab sie dem Wirte / vnd sprach zu jm / Pflege sein / Vnd so du was mehr wirst darthun / wil ich dirs bezalen / wenn ich widerkome.</span> <span class="verse"><a name="36">36</a>Welcher dünckt dich / der vnter diesen dreien der NehestDer Nehest ist nicht allein der wol thut / sondern auch der wolthat bedarff / Denn wir sind alle vnternander Nehesten.sey gewesen / dem / der vnter die Mörder gefallen war?</span> <span class="verse"><a name="37">37</a>Er sprach / Der die barmhertzigkeit an jm that. Da sprach Jhesus zu jm / So gehe hin / vnd thu des gleichen.</span> <span class="verse"><a name="38">38</a>ES begab sich aber / da sie wandelten / gieng er in einen Marckt / da war ein Weib / mit namen Martha / die nam jn auff in jr Haus /</span> <span class="verse"><a name="39">39</a>Vnd sie hatte eine Schwester / die hies Maria / die satzte sich zu Jhesus füssen / vnd höret seiner Rede zu.</span> <span class="verse"><a name="40">40</a>Martha aber machet jr viel zu schaffen jm zu dienen / Vnd sie trat hin zu / vnd sprach / HErr / fragestu nicht darnach / das mich meine Schwester lesst alleine dienen? Sage jr doch / das sie es auch angreiffe.</span> <span class="verse"><a name="41">41</a>Jhesus aber antwortet / vnd sprach zu jr / Martha / Martha / du hast viel sorge vnd mühe.</span> <span class="verse"><a name="42">42</a>Eines aber ist not. Maria hat das gute Teil erwelet / das sol nicht von ir genomen werden.</span> </p></div</div></div></body></html>