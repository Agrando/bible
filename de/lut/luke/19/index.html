<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/luke/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/luke">Luke</a> &gt <strong>Chapter 19</strong></div><p><span class="verse"><a name="1">1</a>VND er zoch hin ein / vnd gieng durch Jericho.</span> <span class="verse"><a name="2">2</a>Vnd sihe / da war ein Man / genant Zacheus / der war ein öberster der Zölner / vnd war reich /</span> <span class="verse"><a name="3">3</a>Vnd begerte Jhesum zusehen / wer er were / vnd kundte nicht fur dem Volck / Denn er war klein von person.</span> <span class="verse"><a name="4">4</a>Vnd er lieff fur hin / vnd steig auff einen Maulberbaum / auff das er jn sehe / Denn alda solt er durch komen.</span> <span class="verse"><a name="5">5</a>Vnd als Jhesus kam an dieselbige stete / sahe er auff / vnd ward sein gewar / vnd sprach zu jm / Zachee / steig eilend ernider / Denn ich mus heute zu deinem Hause einkeren.</span> <span class="verse"><a name="6">6</a>Vnd er steig eilend ernider / vnd nam jn auff mit freuden.</span> <span class="verse"><a name="7">7</a>Da sie das sahen / murreten sie alle / das er bey einem Sünder einkeret.</span> <span class="verse"><a name="8">8</a>ZAcheus aber trat dar / vnd sprach zu dem HErrn / Sihe HErr / die helffte meiner Güter gebe ich den Armen / Vnd so ich jemand betrogen hab / das gebe ich vierfeltig wider.</span> <span class="verse"><a name="9">9</a>Jhesus aber sprach zu jm / Heute ist diesem hause Heil widerfaren / Sintemal er auch Abrahams son ist.</span> <span class="verse"><a name="10">10</a>Denn des menschen Son ist komen zu suchen vnd selig zu machen / das verloren ist.</span> <span class="verse"><a name="11">11</a>DA sie nu zuhöreten / saget er weiter eine Gleichnis / darumb / das er nahe bey Jerusalem war / vnd sie meineten / Das reich Gottes solt also balde offenbart werden.</span> <span class="verse"><a name="12">12</a>Vnd sprach / Ein Edeler zoch von ferne in ein Land / das er ein Reich einneme / vnd denn widerkeme.</span> <span class="verse"><a name="13">13</a>Dieser foddert zehen seiner Knechte / vnd gab jnen zehen Pfund / vnd sprach zu jnen / Handelt / bis das ich widerkome.</span> <span class="verse"><a name="14">14</a>Seine Bürger aber waren jm feind / vnd schicketen Botschafft nach jm / vnd liessen jm sagen / Wir wolen nicht / das dieser vber vns herrsche. Mat. 25.</span> <span class="verse"><a name="15">15</a>VND es begab sich / da er widerkam / nach dem er das Reich eingenomen hatte / hies er dieselbigen Knechte foddern / welchen er das Geld gegeben hatte / Das er wüsste / was ein jglicher gehandelt hette.</span> <span class="verse"><a name="16">16</a>Da trat erzu der Erste vnd sprach / Herr / dein Pfund hat zehen Pfund erworben.</span> <span class="verse"><a name="17">17</a>Vnd er sprach zu jm / Ey du fromer Knecht / dieweil du bist im geringsten trew gewesen / soltu macht haben vber zehen Stedte.</span> <span class="verse"><a name="18">18</a>Der ander kam auch / vnd sprach / Herr / dein Pfund hat fünff Pfund getragen.</span> <span class="verse"><a name="19">19</a>Zu dem sprach er auch / Vnd du solt sein vber fünff Stedte.</span> <span class="verse"><a name="20">20</a>VND der dritte kam / vnd sprach / Herr / sihe da / hie ist dein Pfund / welchs ich habe im Schweistuch behalten /</span> <span class="verse"><a name="21">21</a>Jch furchte mich fur dir / Denn du bist ein harter Man / Du nimpst / das du nicht gelegt hast / vnd erndtest / das du nicht geseet hast.</span> <span class="verse"><a name="22">22</a>Er sprach zu jm / Aus deinem munde richte ich dich / du Schalck / Wustestu / das ich ein harter Man bin / neme das ich nicht gelegt habe / vnd erndte / das ich nicht geseet habe /</span> <span class="verse"><a name="23">23</a>Warumb hastu denn mein Geld nicht in die Wechselbanck gegeben? Vnd wenn ich komen were / hette ichs mit wucher erfoddert.</span> <span class="verse"><a name="24">24</a>VND er sprach zu denen / die da bey stunden / Nemet das Pfund von jm / vnd gebets dem / der zehen pfund hat.</span> <span class="verse"><a name="25">25</a>Vnd sie sprachen zu jm / Herr / hat er doch zehen pfund.</span> <span class="verse"><a name="26">26</a>Jch sage euch aber / Wer da hat / dem wird gegeben werden / Von dem aber / der nicht hat / wird auch das genomen werden das er hat.</span> <span class="verse"><a name="27">27</a>Doch jene meine Feinde / die nicht wolten / das ich vber sie herrschen solte / bringet her / vnd erwürget sie fur mir.</span> <span class="verse"><a name="28">28</a>Vnd als er solchs saget / zoch er fort / vnd reisete hinauff gen Jerusalem.</span> <span class="verse"><a name="29">29</a>VND es begab sich / als er nahet gen bethphage vnd Bethanien / vnd kam an den Oleberg / sandte er seiner Jünger zween /</span> <span class="verse"><a name="30">30</a>vnd sprach / Gehet hin in den Marckt / der gegen euch ligt / Vnd wenn jr hin ein kompt / werdet jr ein Füllen angebunden finden / auff welchem noch nie kein Mensch gesessen ist / Löset es ab / vnd bringets.</span> <span class="verse"><a name="31">31</a>Vnd so euch jemand fraget / Warumb jrs ablöset? So saget also zu jm / Der HErr darff sein.</span> <span class="verse"><a name="32">32</a>Vnd die gesandten giengen hin / vnd funden wie er jnen gesagt hatte.</span> <span class="verse"><a name="33">33</a>Da sie aber das Füllen ablöseten / sprachen seine Herrn zu jnen / warumb löset jr das Füllen ab?</span> <span class="verse"><a name="34">34</a>Sie aber sprachen / Der HErr darff sein.</span> <span class="verse"><a name="35">35</a>Vnd sie brachtens zu Jhesu / vnd worffen jre Kleider auff das Füllen / vnd satzten Jhesum drauff.</span> <span class="verse"><a name="36">36</a>Da er nu hin zoch / breiteten sic jre Kleider nuff den weg. Math. 21; Mar. 11; Joh. 12.</span> <span class="verse"><a name="37">37</a>VND da er nahe hin zu kam / vnd zoch den Oleberg erab / fieng an der gantze Hauffe seiner Jünger / mit freuden Gott zu loben mit lauter stimme / vber alle Thaten / die sie gesehen hatten /</span> <span class="verse"><a name="38">38</a>vnd sprachen / Gelobet sey der da kompt ein König in dem Namen des HERRN / Friede sey im Himel / vnd Ehre in der Höhe.</span> <span class="verse"><a name="39">39</a>Vnd etliche Phariseer im Volck sprachen zu jm / Meister straffe doch deine Jünger.</span> <span class="verse"><a name="40">40</a>Er antwortet / vnd sprach zu jnen / Jch sage euch / Wo diese werden schweigen / so werden die Steine schreien.</span> <span class="verse"><a name="41">41</a>VND als er nahe hinzu kam / sahe er die Stad an / vnd weinet vber sie /</span> <span class="verse"><a name="42">42</a>vnd sprach / Wenn du es wüstest / So würdestu auch bedencken / zu dieser deiner zeit / was zu deinem Friede dienet. Aber nu ists fur deinen augen verborgen.</span> <span class="verse"><a name="43">43</a>Denn es wird die zeit vber dich komen / das deine Feinde werden vmb dich / vnd deine Kinder mit dir / eine Wagenburg schlahen / dich belegern / vnd an allen örten engsten /</span> <span class="verse"><a name="44">44</a>Vnd werden dich schleiffen vnd keinen Stein auff dem andern lassen / Darumb / das du nicht erkennet hast die zeit darinnen du heimgesucht bist.</span> <span class="verse"><a name="45">45</a>VND er gieng in den Tempel / vnd fieng an auszutreiben die darinnen verkaufften vnd kaufften /</span> <span class="verse"><a name="46">46</a>vnd sprach zu jnen / Es stehet geschrieben / Mein Haus ist ein Bethaus / Jr aber habts gemacht zur Mördergruben.</span> <span class="verse"><a name="47">47</a>Vnd leret teglich im Tempel. Aber die Hohenpriester vnd Schrifftgelerten / vnd die Furnemesten im Volck / trachten jm nach / das sie jn vmbbrechten /</span> <span class="verse"><a name="48">48</a>Vnd funden nicht / wie sie jm thun solten / Denn alles Volck hieng jm an / vnd höret jn. Matt. 21; Mar. 11; Jesa. 56.</span> </p></div</div></div></body></html>