<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/luke/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/luke">Luke</a> &gt <strong>Chapter 4</strong></div><p><span class="verse"><a name="1">1</a>JHesus aber / vol heiliges Geistes / kam wider von dem Jordan / vnd ward vom Geist in die wüsten gefüret /</span> <span class="verse"><a name="2">2</a>Vnd ward vierzig tage lang von dem Teufel versucht / Vnd er ass nichts in denselbigen tagen / Vnd da dieselbigen ein ende hatten / hungerte jn darnach.</span> <span class="verse"><a name="3">3</a>Der Teufel aber sprach zu jm / Bistu Gottes Son / so sprich zu dem Stein / das er Brot werde.</span> <span class="verse"><a name="4">4</a>Vnd Jhesus antwortet / vnd sprach zu jm / Es stehet geschrieben / Der Mensch lebt nicht allein vom Brot / sondern von einem jglichen wort Gottes. Matt. 4; Mar. 1; Deut. 8.</span> <span class="verse"><a name="5">5</a>Vnd der Teufel füret jn auff einen hohen Berg / vnd weiset jm alle Reich der gantzen Welt / in einem augenblick /</span> <span class="verse"><a name="6">6</a>vnd sprach zu jm / Diese macht wil ich dir alle geben / vnd jre Herrligkeit / Denn sie ist mir vbergeben / vnd ich gebe sie welchem ich wil /</span> <span class="verse"><a name="7">7</a>So du nu mich wilt anbeten / so sol es alles dein sein.</span> <span class="verse"><a name="8">8</a>Jhesus antwortet jm / vnd sprach / Heb dich von mir weg Satan / Es stehet geschrieben / Du solt Gott deinen HERRN anbeten / vnd jm allein dienen. Deut. 6.</span> <span class="verse"><a name="9">9</a>VND er füret jn gen Jerusalem / vnd stellet jn auff des Tempels zinnen / vnd sprach zu jm / Bistu Gottes Son / so las dich von hinnen hinunter.</span> <span class="verse"><a name="10">10</a>Denn es stehet geschrieben / Er wird befelhen seinen Engeln von dir / Das sie dich bewaren /</span> <span class="verse"><a name="11">11</a>vnd auff den Henden tragen / Auff das du nicht etwa deinen Fus an einen stein stössest.</span> <span class="verse"><a name="12">12</a>Jhesus antwortet / vnd sprach zu jm / Es ist gesaget / Du solt Gott deinen HERRN nicht versuchen.</span> <span class="verse"><a name="13">13</a>Vnd da der Teufel alle versuchung volendet hatte / weich er von jm eine zeit lang. Psal. 91; Deut. 6.</span> <span class="verse"><a name="14">14</a>VND Jhesus kam wider in des Geistes krafft in Galilean / Vnd das gerüchte erschal von jm durch alle vmbligende Ort.</span> <span class="verse"><a name="15">15</a>Vnd er lerete in jren Schulen / vnd ward von jederman gepreiset.</span> <span class="verse"><a name="16">16</a>VND er kam gen nazareth / da er erzogen war / vnd gieng in die Schule nach seiner gewonheit am Sabbath tage / vnd stund auff / vnd wolt lesen.</span> <span class="verse"><a name="17">17</a>Da ward jm das buch des Propheten Jsaias gereicht. Vnd da er das Buch rumb warff / fand er den Ort / da geschrieben stehet /</span> <span class="verse"><a name="18">18</a>Der Geist des HERRN ist bey mir / Derhalben er mich gesalbet hat / vnd gesand zu verkündigen das Euangelium den Armen / zu heilen die zustossen Hertzen / zu predigen den Gefangen / das sie los sein sollen / vnd den Blinden das gesicht / vnd den Zuschlagenen / das sie frey vnd ledig sein sollen /</span> <span class="verse"><a name="19">19</a>Vnd zu predigen das angeneme Jar des HERRN. Jesa. 61.</span> <span class="verse"><a name="20">20</a>VND als er das buch zuthet / gab ers dem Diener / vnd satzte sich. Vnd aller augen die in der Schulen waren / sahen auff jn.</span> <span class="verse"><a name="21">21</a>Vnd er fieng an zu sagen zu jnen / Heute ist diese Schrifft erfüllet fur ewern ohren.</span> <span class="verse"><a name="22">22</a>Vnd sie gaben alle zeugnis von jm / vnd wunderten sich der holdseligen Wort / die aus seinem Munde giengen / vnd sprachen / Jst das nicht Josephs sonWie gehets zu / das Josephs son so leren vnd reden kan / der arme Zimmerknecht? ?</span> <span class="verse"><a name="23">23</a>Vnd er sprach zu jnen / Jr werdet freilich zu mir sagen dis Sprichwort / Artzt hilff dir selber. Denn wie gros ding haben wir gehört zu Capernaum geschehen? Thu auch also hie in deinem Vaterlande.</span> <span class="verse"><a name="24">24</a>Er sprach aber / Warlich / Jch sage euch / Kein Prophet ist angenem in seinem Vaterlande. Matt. 13; Mar. 9; Joh. 4.</span> <span class="verse"><a name="25">25</a>ABer in der warheit sage ich euch / Es waren viel Widwen in Jsrael zu Elias zeiten / da der Himel verschlossen war drey jar vnd sechs monden / da eine grosse Thewrung war im gantzen Lande /</span> <span class="verse"><a name="26">26</a>vnd zu der keiner ward Elias gesand / denn allein gen Sarephtha der Sidoner / zu einer Widwe.</span> <span class="verse"><a name="27">27</a>Vnd viel Aussetzige waren in Jsrael zu des Propheten Eliseus zeiten / Vnd der keiner ward gereiniget / denn alleine Naaman aus Syrien. 3. Reg. 17; 4. Reg. 5.</span> <span class="verse"><a name="28">28</a>VND sie wurden vol zorns alle die in der Schulen waren / da sie das höreten.</span> <span class="verse"><a name="29">29</a>Vnd stunden auff / vnd stiessen jn zur Stad hin aus / vnd füreten jn auff einen hügel des Berges / dar auff jre Stad gebawet war / das sie jn hin ab stürtzeten.</span> <span class="verse"><a name="30">30</a>Aber er gieng mitten durch sie hin weg.</span> <span class="verse"><a name="31">31</a>Vnd kam gen Capernaum in die stad Galilea / vnd leret sie an den Sabbathen.</span> <span class="verse"><a name="32">32</a>Vnd sie verwunderten sich seiner Lere / denn seine Rede war gewaltig. Matt. 7; Mar. 1.</span> <span class="verse"><a name="33">33</a>VND es war ein Mensch in der Schule / besessen mit einem vnsaubern Teufel / Vnd der schrey laut /</span> <span class="verse"><a name="34">34</a>vnd sprach / Halt / was haben wir mit dir zu schaffen Jhesu von Nazareth? Du bist komen vns zu verderben / Jch weis wer du bist / nemlich / der heilige Gottes.</span> <span class="verse"><a name="35">35</a>Vnd Jhesus bedrawet jn / vnd sprach / Verstumme / vnd fare aus von jm. Vnd der Teufel warff jn mitten vnter sie / vnd fur von jm aus / vnd thet jm keinen schaden.</span> <span class="verse"><a name="36">36</a>Vnd es kam eine furcht vber sie alle / vnd redeten mit einander / vnd sprachen / Was ist das fur ein ding? Er gebeut mit macht vnd gewalt den vnsaubern Geisten / vnd sie faren aus.</span> <span class="verse"><a name="37">37</a>Vnd es erschal sein geschrey in alle Orter des vmbligenden Landes. Mar. 1.</span> <span class="verse"><a name="38">38</a>VND er stund auff aus der Schulen / vnd kam in Simonis haus / vnd Simonis schwiger war mit einem harten Fieber behafft. Vnd sie baten jn fur sie /</span> <span class="verse"><a name="39">39</a>Vnd er trat zu jr / vnd gebot dem Fieber / vnd es verlies sie / Vnd bald stund sie auff / vnd dienete jnen. Matt. 8; Mar. 1.</span> <span class="verse"><a name="40">40</a>VND da die Sonne vntergegangen war / alle die so Krancken hatten / mit mancherley Seuchen / brachten sie zu jm. Vnd er leget auff einen jglichen die Hende / vnd machet sie gesund.</span> <span class="verse"><a name="41">41</a>Es furen auch die Teufel aus von vielen / schrien vnd sprachen / Du bist Christus der Son Gottes. Vnd er bedrawet sie / vnd lies sie nicht reden / Denn sie wusten / das er Christus war.</span> <span class="verse"><a name="42">42</a>DA es aber tag ward / gieng er hin aus an eine wüste Stete / Vnd das volck suchte jn / vnd kamen zu jm / vnd hielten jn auff / das er nicht von jnen gienge.</span> <span class="verse"><a name="43">43</a>Er sprach aber zu jnen / Jch mus auch andern Stedten das Euangelium predigen vom reich Gottes / Denn da zu bin ich gesand.</span> <span class="verse"><a name="44">44</a>Vnd er prediget in den schulen Galilea. Mar. 1.</span> </p></div</div></div></body></html>