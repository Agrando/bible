<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/luke/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/luke">Luke</a> &gt <strong>Chapter 2</strong></div><p><span class="verse"><a name="1">1</a>ES begab sich aber zu der zeit / Das ein Gebot von dem Keiser Augusto ausgieng / Das alle Welt geschetztSchetzen ist hie / das ein jglicher hat müssen ein Ort des gülden geben von jglichem Heubt. würde.</span> <span class="verse"><a name="2">2</a>Vnd diese Schatzung war die allererste / vnd geschach zur zeit / da Kyrenius Landpfleger in Syrien war.</span> <span class="verse"><a name="3">3</a>Vnd jederman gieng / das er sich schetzen liesse / ein jglicher in seine Stad.</span> <span class="verse"><a name="4">4</a>Da machet sich auff auch Joseph / aus Galilea / aus der stad Nazareth / in das Jüdischeland / zur stad Dauid / die da heisst Bethlehem / Darumb das er von dem Hause vnd geschlechte Dauid war /</span> <span class="verse"><a name="5">5</a>Auff das er sich schetzen liesse mit Maria seinem vertraweten Weibe / die war schwanger.</span> <span class="verse"><a name="6">6</a>Vnd als sie daselbst waren / kam die zeit / das sie geberen solte.</span> <span class="verse"><a name="7">7</a>Vnd sie gebar jren ersten Son / vnd wickelt jn in Windeln / vnd leget jn in eine Krippen / Denn sie hatten sonst keinen raum in der Herberge. Mat. 1.</span> <span class="verse"><a name="8">8</a>VND es waren Hirten in der selbigen gegend auff dem felde / bey den Hürten / die hüteten des nachts jrer Herde.</span> <span class="verse"><a name="9">9</a>Vnd sihe / des HERRN Engel trat zu jnen / vnd die Klarheit des HERRN leuchtet vmb sie / Vnd sie furchten sich seer.</span> <span class="verse"><a name="10">10</a>Vnd der Engel sprach zu jnen. Fürchtet euch nicht / Sihe / Jch verkündige euch grosse Freude / die allem Volck widerfaren wird /</span> <span class="verse"><a name="11">11</a>Denn Euch ist heute der Heiland gebörn / welcher ist Christus der HErr / in der stad Dauid.</span> <span class="verse"><a name="12">12</a>Vnd das habt zum Zeichen / Jr werdet finden das Kind in windeln gewickelt / vnd in einer Krippen ligen.</span> <span class="verse"><a name="13">13</a>Vnd als bald ward da bey dem Engel die menge der himelischen Herrscharen / die lobten Gott / vnd sprachen /</span> <span class="verse"><a name="14">14</a>Ehre sey Gott in der Höhe / Vnd Friede auff Erden / Vnd den Menschen ein wolgefallenDas die menschen dauon lust vnd liebe haben werden / gegen Gott vnd vnternander. Vnd dasselb mit danck annemen / vnd darüber alles mit freuden lassen vnd leiden. .</span> <span class="verse"><a name="15">15</a>VND da die Engel von jnen gen Himel furen / sprachen die Hirten vnternander / Lasst vns nu gehen gen Bethlehem / vnd die Geschicht sehen / die da geschehen ist / die vns der HERR kund gethan hat.</span> <span class="verse"><a name="16">16</a>Vnd sie kamen eilend / vnd funden beide Mariam vnd Joseph / dazu das Kind in der krippen ligen.</span> <span class="verse"><a name="17">17</a>Da sie es aber gesehen hatten / breiteten sie das wort aus / welchs zu jnen von diesem Kind gesagt war.</span> <span class="verse"><a name="18">18</a>Vnd alle / fur die es kam / wunderten sich der Rede / die jnen die Hirten gesagt hatten.</span> <span class="verse"><a name="19">19</a>Maria aber behielt alle diese wort / vnd beweget sie in jrem hertzen.</span> <span class="verse"><a name="20">20</a>Vnd die Hirten kereten widerumb / preiseten vnd lobten Gott vmb alles / das sie gehöret vnd gesehen hatten / wie denn zu jnen gesagt war.</span> <span class="verse"><a name="21">21</a>VND da acht tage vmb waren / das das Kind beschnitten würde / Da ward sein Name genennet Jhesus / welcher genennet war von dem Engel / ehe denn er in Mutterleibe empfangen ward. Matt. 1.</span> <span class="verse"><a name="22">22</a>VND da die tage jrer reinigung nach dem gesetz Mosi kamen / brachten sie Jn gen Jerusalem / Auff das sie jn darstelleten dem HERRN /</span> <span class="verse"><a name="23">23</a>wie denn geschrieben stehet in dem Gesetz des HERRN / Allerley Menlin / das zum ersten die Mutter bricht / sol dem HERRN geheiliget heissen /</span> <span class="verse"><a name="24">24</a>Vnd das sie geben das Opffer / nach dem gesagt ist im Gesetz des HERRN / ein par Dorteltauben / oder zwo Jungetauben. Exo. 13; Leui. 12.</span> <span class="verse"><a name="25">25</a>Vnd sihe / ein Mensch war zu Jerusalem / mit namen Simeon / vnd derselb Mensch war frum vnd gottfürchtig / vnd wartet auff den trost Jsrael / vnd der heilige Geist war in jm.</span> <span class="verse"><a name="26">26</a>Vnd jm war ein antwort worden von dem heiligen Geist / Er solt den Tod nicht sehen / er hette denn zuuor den Christ des HERRN gesehen.</span> <span class="verse"><a name="27">27</a>Vnd kam aus anregen des Geistes in den Tempel. Vnd da die Eltern das Kind Jhesum in den Tempel brachten / das sie fur jn theten / wie man pfleget nach dem Gesetz /</span> <span class="verse"><a name="28">28</a>Da nam er jn auff seine arm / vnd lobte Gott / vnd sprach.</span> <span class="verse"><a name="29">29</a>HErr / nu lessestu deinen Diener im Friede farenDas ist / Nu wil ich frölich sterben.  / wie du gesagt hast.</span> <span class="verse"><a name="30">30</a>DEnn meine Augen haben deinen Heiland gesehen.</span> <span class="verse"><a name="31">31</a>Welchen du bereitet hast / Fur allen Völckern.</span> <span class="verse"><a name="32">32</a>Ein Liecht zu erleuchten die Heiden / Vnd zum Preis deines volcks Jsrael.</span> <span class="verse"><a name="33">33</a>VND sein Vater vnd Mutter wunderten sich des / das von jm geredt ward.</span> <span class="verse"><a name="34">34</a>Vnd Simeon segenet sie / vnd sprach zu Maria seiner mutter / Sihe / Dieser wird gesetzt zu einem Fall vnd Aufferstehen vieler in Jsrael / Vnd zu einem Zeichen dem widersprochen wird.</span> <span class="verse"><a name="35">35</a>Vnd es wird ein Schwert durch deine Seele dringen / Auff das vieler Hertzen gedancken offenbar werden.</span> <span class="verse"><a name="36">36</a>VND es war eine Prophetin Hanna / eine tochter Phanuel / vom geschlecht Aser. Die war wol betaget / vnd hatte gelebt sieben jar mit jrem Manne / nach jrer Jungfrawschafft.</span> <span class="verse"><a name="37">37</a>Vnd war nu eine Woche Widwe / bey vier vnd achzig jaren / Die kam nimer vom Tempel / dienet Gott mit fasten vnd beten tag vnd nacht.</span> <span class="verse"><a name="38">38</a>Dieselbige trat auch hin zu / zu der selbigen stunde / vnd preisete den HErrn / vnd redete von jm / zu allen / die da auff die erlösung zu Jerusalem warteten.</span> <span class="verse"><a name="39">39</a>VND da sie alles volendet hatten / nach dem gesetz des HERRN / kereten sie wider in Galileam / zu jrer stad Nazareth.</span> <span class="verse"><a name="40">40</a>Aber das Kind wuchs / vnd ward starck im Geist / voller weisheit / vnd Gottes gnade war bey jm.</span> <span class="verse"><a name="41">41</a>VND seine Eltern giengen alle jar gen Jerusalem / auff das Osterfest.</span> <span class="verse"><a name="42">42</a>Vnd da er zwelff jar alt war / giengen sie hin auff gen Jerusalem / nach gewonheit des Festes.</span> <span class="verse"><a name="43">43</a>Vnd da die tage volendet waren / vnd sie wider zu hause giengen / bleib das kind Jhesus zu Jerusalem / vnd seine Eltern wustens nicht.</span> <span class="verse"><a name="44">44</a>Sie meineten aber / er were vnter den Geferten / vnd kamen eine tagereise / vnd suchten jn vnter den Gefreundeten vnd Bekandten.</span> <span class="verse"><a name="45">45</a>Vnd da sie jn nicht funden / giengen sie widerumb gen Jerusalem / vnd suchten jn.</span> <span class="verse"><a name="46">46</a>Vnd es begab sich nach dreien tagen / funden sie jn im Tempel sitzen / mitten vnter den Lerern / das er jnen zuhörete / vnd sie fragete.</span> <span class="verse"><a name="47">47</a>Vnd alle die jm zuhöreten / verwunderten sich seines verstands vnd seiner antwort.</span> <span class="verse"><a name="48">48</a>Vnd da sie jn sahen / entsatzten sie sich. Vnd seine Mutter sprach zu jm / Mein son / warumb hastu vns das gethan? Sihe / dein Vater vnd Jch haben dich mit schmertzen gesucht.</span> <span class="verse"><a name="49">49</a>Vnd er sprach zu jnen / Was ists / das jr mich gesucht habt? Wisset jr nicht / das ich sein mus in dem / das meines Vaters ist?</span> <span class="verse"><a name="50">50</a>Vnd sie verstunden das wort nicht / das er mit jnen redet.</span> <span class="verse"><a name="51">51</a>Vnd er gieng mit jnen hin ab / vnd kam gen Nazareth / vnd war jnen vnterthan. Vnd seine Mutter behielt alle diese wort in jrem hertzen.</span> <span class="verse"><a name="52">52</a>Vnd Jhesus nam zu / an weisheit / alter vnd gnade / bey Gott vnd den Menschen.</span> </p></div</div></div></body></html>