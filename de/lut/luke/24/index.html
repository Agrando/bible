<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/luke/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/luke">Luke</a> &gt <strong>Chapter 24</strong></div><p><span class="verse"><a name="1">1</a>ABer an der Sabbather einem seer früe / kamen sie zum Grabe vnd trugen die Specerey / die sie bereitet hatten / vnd etlich mit jnen.</span> <span class="verse"><a name="2">2</a>Sie funden aber den Stein abgeweltzet von dem Grabe /</span> <span class="verse"><a name="3">3</a>vnd giengen hin ein / vnd funden den Leib des HErrn Jhesu nicht.</span> <span class="verse"><a name="4">4</a>Vnd da sie darumb bekümmert waren / Sihe / da tratten bey sie zween Menner mit glentzenden Kleidern.</span> <span class="verse"><a name="5">5</a>Vnd sie erschracken vnd schlugen jre Angesichte nidder zu der erden. Da sprachen die zu jnen / Was suchet jr den Lebendigen bey den Todten?</span> <span class="verse"><a name="6">6</a>Er ist nicht hie / Er ist aufferstanden. Gedencket dran / wie er euch saget / da er noch in Galilea war /</span> <span class="verse"><a name="7">7</a>vnd sprach / Des menschen Son mus vberantwortet werden in die hende der Sünder / vnd gecreutziget werden / Vnd am dritten tage aufferstehen.</span> <span class="verse"><a name="8">8</a>Vnd sie gedachten an seine wort. Mat. 28; Mar. 16; Joh. 20.</span> <span class="verse"><a name="9">9</a>VND sie giengen wider vom Grabe / vnd verkündigeten das alles den Eilffen vnd den andern allen.</span> <span class="verse"><a name="10">10</a>Es war aber Maria Magdalena vnd Johanna / vnd Maria Jacobi / vnd andere mit jnen / die solches den Aposteln sageten.</span> <span class="verse"><a name="11">11</a>Vnd es dauchte sie jre wort eben als werens Merlin / vnd gleubten jnen nicht.</span> <span class="verse"><a name="12">12</a>Petrus aber stund auff / vnd lieff zum Grabe / vnd bücket sich hin ein / vnd sahe die leinen Tücher alleine ligen / vnd gieng dauon / Vnd es nam jn wunder / wie es zugienge.</span> <span class="verse"><a name="13">13</a>Vnd sihe / zween aus jnen giengen an demselbigen tage in einen Flecken der war von Jerusalem sechzig Feldwegs weit / des namen heisst EmmahusForte est Ebraice Hemaos / Schlöslin / Feste / Burg. /</span> <span class="verse"><a name="14">14</a>Vnd sie redeten mit ein ander von allen diesen Geschichten.</span> <span class="verse"><a name="15">15</a>Vnd es geschach / da sie so redeten vnd befragten sich mit einander / nahet Jhesus zu jnen / vnd wandelte mit jnen /</span> <span class="verse"><a name="16">16</a>Aber jre augen wurden gehalten / das sie jn nicht kandten.</span> <span class="verse"><a name="17">17</a>Er sprach aber zu jnen / Was sind das fur rede / die jr zwischen euch handelt vnter wegen / vnd seid trawrig?</span> <span class="verse"><a name="18">18</a>DA antwortet einer mit namen Cleophas / vnd sprach zu jm / Bistu allein vnter den Frembdlingen zu Jerusalem / der nicht wisse / was in diesen tagen drinnen geschehen ist?</span> <span class="verse"><a name="19">19</a>Vnd er sprach zu jnen / Welchs? Sie aber sprachen zu jm / Das / von Jhesu von Nazareth / welcher war ein Prophet / mechtig von Thaten vnd Worten / fur Gott vnd allem Volck /</span> <span class="verse"><a name="20">20</a>wie jn vnser Hohenpriester vnd Obersten vberantwortet haben / zum verdamnis des Todes / vnd gecreutziget.</span> <span class="verse"><a name="21">21</a>Wir aber hoffeten / er solte Jsrael erlösen. Vnd vber das alles / ist heute der dritte tag / das solchs geschehen ist.</span> <span class="verse"><a name="22">22</a>Auch haben vns erschreckt etliche Weiber der vnsern / die sind früe bey dem Grabe gewesen /</span> <span class="verse"><a name="23">23</a>haben seinen Leib nicht funden / Komen vnd sagen / sie haben ein gesichte der Engel gesehen / welche sagen / er lebe.</span> <span class="verse"><a name="24">24</a>Vnd etliche vnter vns giengen hin zum Grabe / vnd fundens also / wie die Weiber sagten / Aber jn funden sie nicht.</span> <span class="verse"><a name="25">25</a>VND er sprach zu jnen / O jr Thoren vnd treges hertzen / zu gleuben alle dem / das die Propheten geredt haben /</span> <span class="verse"><a name="26">26</a>Muste nicht Christus solches leiden / vnd zu seiner Herrligkeit eingehen?</span> <span class="verse"><a name="27">27</a>Vnd fieng an von Mose vnd allen Propheten / vnd leget jnen alle Schrifft aus / die von jm gesagt waren.</span> <span class="verse"><a name="28">28</a>VND sie kamen nahe zum Flecken / da sie hin giengen. Vnd er stellet sich / als wolt er fürder gehen /</span> <span class="verse"><a name="29">29</a>Vnd sie nötigeten jn / vnd sprachen / Bleib bey vns / Denn es wil abend werden / vnd der tag hat sich geneiget. Vnd er gieng hin ein bey jnen zu bleiben.</span> <span class="verse"><a name="30">30</a>Vnd es geschach / da er mit jnen zu tische sass / Nam er das Brot / dancket / brachs / vnd gabs jnen.</span> <span class="verse"><a name="31">31</a>Da worden jre augen geöffnet / vnd erkenneten jn. Vnd er verschwand fur jnen.</span> <span class="verse"><a name="32">32</a>VND sie sprachen vnternander / Brandte nicht vnser Hertze in vns / da er mit vns redet auff dem wege / als er vns die Schrifft öffnet.</span> <span class="verse"><a name="33">33</a>Vnd sie stunden auff zu der selbigen stunde / kereten wider gen Jerusalem / vnd funden die Eilffe versamlet / vnd die bey jnen waren /</span> <span class="verse"><a name="34">34</a>welche sprachen / Der HErr ist warhafftig aufferstanden / vnd Simoni erschienen.</span> <span class="verse"><a name="35">35</a>Vnd sie erzeleten jnen / was auff dem wege geschehen war / vnd wie er von jnen erkand were / an dem / da er das Brot brach.</span> <span class="verse"><a name="36">36</a>DA sie aber dauon redten / trat er selbs / Jhesus / mitten vnter sie / vnd sprach zu jnen / Friede sey mit euch.</span> <span class="verse"><a name="37">37</a>Sie erschracken aber vnd furchten sich / meineten / sie sehen einen Geist.</span> <span class="verse"><a name="38">38</a>Vnd er sprach zu jnen / Was seid jr so erschrocken? vnd warumb komen solche gedancken in ewer hertz?</span> <span class="verse"><a name="39">39</a>Sehet meine Hende vnd meine Füsse / Jch bins selber / Fület mich vnd sehet / Denn ein Geist hat nicht fleisch vnd bein / wie jr sehet / das ich habe.</span> <span class="verse"><a name="40">40</a>Vnd da er das saget / zeiget er jnen Hende vnd Füsse.</span> <span class="verse"><a name="41">41</a>Da sie aber noch nicht gleubeten fur freuden / vnd sich verwunderten / sprach er zu jnen / Habt jr hie etwas zu essen?</span> <span class="verse"><a name="42">42</a>Vnd sie legten jm fur ein stück vom gebraten Fisch vnd Honigseims /</span> <span class="verse"><a name="43">43</a>vnd er nams vnd ass fur jnen.</span> <span class="verse"><a name="44">44</a>ER aber sprach zu jnen / Das sind die Rede / die ich zu euch saget / da ich noch bey euch war / Denn es mus alles erfüllet werden / was von mir geschrieben ist im gesetz Mosi / in den Propheten / vnd in Psalmen.</span> <span class="verse"><a name="45">45</a>Da öffenet er jnen das verstentnis / das sie die Schrifft verstunden /</span> <span class="verse"><a name="46">46</a>vnd sprach zu jnen / Also ists geschrieben / vnd also muste Christus leiden / vnd aufferstehen / von den Todten am dritten tage /</span> <span class="verse"><a name="47">47</a>Vnd predigen lassen in seinem Namen / Busse vnd Vergebung der sünde / vnter allen Völckern / vnd anheben zu Jerusalem.</span> <span class="verse"><a name="48">48</a>Jr aber seid des alles Zeugen.</span> <span class="verse"><a name="49">49</a>Vnd sihe / Jch wil auff euch senden die Verheissung meines Vaters. Jr aber solt in der stad Jerusalem bleiben / bis das jr angethan werdet mit Krafft aus der Höhe.</span> <span class="verse"><a name="50">50</a>ER füret sie aber hinaus bis gen Bethania / vnd hub die Hende auff / vnd segenet sie.</span> <span class="verse"><a name="51">51</a>Vnd es geschach da er sie segenet / schied er von jnen / vnd fuhr auff gen Himel.</span> <span class="verse"><a name="52">52</a>Sie aber beteten jn an / vnd kereten wider gen Jerusalem mit grosser freude /</span> <span class="verse"><a name="53">53</a>vnd waren allwege im Tempel / preiseten vnd lobeten Gott.</span> </p></div</div></div></body></html>