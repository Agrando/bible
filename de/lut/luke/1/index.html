<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/luke/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/luke">Luke</a> &gt <strong>Chapter 1</strong></div><p><span class="verse"><a name="1">1</a>SJntemal sichs viel vnterwunden haben / zu stellen die Rede von den Geschichten / so vnter vns ergangen sind /</span> <span class="verse"><a name="2">2</a>Wie vns das gegeben haben / die es von anfang selbs gesehen / vnd Diener des Worts gewesen sind /</span> <span class="verse"><a name="3">3</a>Habe ichs auch fur gut angesehen / nach dem ichs alles von anbeginne erkundet habe / Das ichs zu dir / mein guter Theophile / mit vleis ordentlichen schriebe /</span> <span class="verse"><a name="4">4</a>Auff das du gewissen grund erfarest der Lere / welcher du vnterrichtet bist.</span> <span class="verse"><a name="5">5</a>ZV der zeit Herodis des Königes Jüdee / war ein Priester von der ordnung Abia / mit namen Zacharias / vnd sein Weib von den töchtern Aaron / welche hies Elisabeth.</span> <span class="verse"><a name="6">6</a>Sie waren aber alle beide from fur Gott / vnd giengen in allen Geboten vnd Satzungen des HERRN vntaddelich /</span> <span class="verse"><a name="7">7</a>vnd sie hatten kein Kind / Denn Elisabeth war vnfruchtbar / vnd waren beide wol betaget. 1. Par. 24.</span> <span class="verse"><a name="8">8</a>VND es begab sich / da er Priestersampt pfleget fur Gote / zur zeit seiner Ordnung /</span> <span class="verse"><a name="9">9</a>nach gewonheit des Priesterthums / vnd an jm war / das er reuchern solt / gieng er in den Tempel des HERRN /</span> <span class="verse"><a name="10">10</a>Vnd die gantze menge des Volcks war haussen vnd betet / vnter der stunde des Reuchens.</span> <span class="verse"><a name="11">11</a>ES erschein jm aber der Engel des HERRN / vnd stund zur rechtenhand am Reuchaltar.</span> <span class="verse"><a name="12">12</a>Vnd als Zacharias jn sahe erschrack er / vnd es kam jn eine furcht an.</span> <span class="verse"><a name="13">13</a>Aber der Engel sprach zu jm / Fürchte dich nicht Zacharia / Denn dein gebet ist erhöret. Vnd dein weib Elisabeth wird dir einen Son geberen / des namen soltu Johannes heissen /</span> <span class="verse"><a name="14">14</a>vnd du wirst des freude vnd wonne haben / Vnd viel werden sich seiner Geburt frewen.</span> <span class="verse"><a name="15">15</a>Denn er wird gros sein fur dem HERRN / Wein vnd starck Getrencke wird er nicht trincken. Vnd wird noch in mutterleibe erfüllet werden mit dem heiligen Geist /</span> <span class="verse"><a name="16">16</a>Vnd er wird der Kinder von Jsrael viel zu Gott jrem HERRN bekeren.</span> <span class="verse"><a name="17">17</a>Vnd er wird fur Jm her gehen / im geist vnd krafft Elias / zu bekeren die hertzen der Veter zu den Kindern / vnd die Vngleubigen zu der klugheit der Gerechten / zu zurichten dem HERRN ein bereit Volck. Mal. 3.</span> <span class="verse"><a name="18">18</a>VND Zacharias sprach zu dem Engel / Wo bey sol ich das erkennen? Denn ich bin alt / vnd mein Weib ist betaget.</span> <span class="verse"><a name="19">19</a>Der Engel antwortet / vnd sprach zu jm / Jch bin Gabriel / der fur Gott stehet / vnd bin gesand mit dir zu reden / das ich dir solchs verkündigte.</span> <span class="verse"><a name="20">20</a>Vnd sihe / Du wirst erstummen vnd nicht reden können / bis auff den tag / da dis geschehen wird / Darumb das du meinen worten nicht gegleubet hast / welche sollen erfüllet werden zu jrer zeit.</span> <span class="verse"><a name="21">21</a>VND das Volck wartet auff Zacharias / vnd verwunderte sich / das er so lange im Tempel verzog.</span> <span class="verse"><a name="22">22</a>Vnd da er eraus gieng / kundte er nicht mit jnen reden. Vnd sie merckten das er ein Gesichte gesehen hatte im Tempel. Vnd er wincket jnen / vnd bleib stumme.</span> <span class="verse"><a name="23">23</a>Vnd es begab sich / da die zeit seines Ampts aus war / gieng er heim in sein Haus.</span> <span class="verse"><a name="24">24</a>Vnd nach den tagen ward sein weib Elisabeth schwanger / vnd verbarg sich fünff monden / vnd sprach /</span> <span class="verse"><a name="25">25</a>Also hat mir der HERR gethan / in den tagen / da er mich angesehen hat / Das er meine schmach vnter den Menschen von mir neme.</span> <span class="verse"><a name="26">26</a>VND im sechsten mond / ward der engel Gabriel gesand von Gott / in eine stad in Galilea / die heisst Nazareth /</span> <span class="verse"><a name="27">27</a>Zu einer Jungfrawen / die vertrawet war einem Manne / mit namen Joseph / vom hause Dauid / vnd die Jungfraw hies Maria.</span> <span class="verse"><a name="28">28</a>Vnd der Engel kam zu jr hin ein / vnd sprach / Gegrüsset seistu holdselige / der HERR ist mit dir / du GebenedeieteDas ist auff deudsch / Du Hochgelobte. vnter den Weibern.</span> <span class="verse"><a name="29">29</a>DA sie aber jn sahe / erschrack sie vber seiner rede / vnd gedachte / welch ein grus ist das?</span> <span class="verse"><a name="30">30</a>Vnd der Engel sprach zu jr / Fürchte dich nicht Maria / Du hast gnade bey Gott fundenDas ist / du hast einen gnedigen Gott..</span> <span class="verse"><a name="31">31</a>Sihe / du wirst schwanger werden im Leibe / vnd einen Son geberen / des Namen soltu Jhesus heissen.</span> <span class="verse"><a name="32">32</a>Der wird gros / vnd ein Son des Höhesten genennet werden. Vnd Gott der HERR wird jm den stuel seines vaters Dauid geben /</span> <span class="verse"><a name="33">33</a>vnd er wird ein König sein vber das haus Jacob ewiglich / vnd seines Königreichs wird kein ende sein.</span> <span class="verse"><a name="34">34</a>Da sprach Maria zu dem Engel / Wie sol das zugehen? sintemal ich von keinem Manne weis.</span> <span class="verse"><a name="35">35</a>Der Engel antwortet / vnd sprach zu jr / Der heilige Geist wird vber dich komen / vnd die krafft des Höhesten wird dich vberschatten. Darumb auch das Heilige / das von dir geboren wird / wird Gottes Son genennet werden.</span> <span class="verse"><a name="36">36</a>Vnd sihe / Elisabet deine gefreundete / ist auch schwanger mit einem Son / in jrem alter / vnd gehet itzt im sechsten mond / die im geschrey ist / das sie vnfruchtbar sey /</span> <span class="verse"><a name="37">37</a>Denn bey Gott ist kein ding vmmüglich.</span> <span class="verse"><a name="38">38</a>Maria aber sprach Sihe / Jch bin des HERRN magd / mir geschehe wie du gesagt hast. Vnd der Engel schied von jr.</span> <span class="verse"><a name="39">39</a>MAria aber stund auff in den tagen / vnd gieng auff das Gebirge endelich / zu der stad Jude /</span> <span class="verse"><a name="40">40</a>vnd kam in das haus Zacharias / vnd grüsset Elisabeth.</span> <span class="verse"><a name="41">41</a>Vnd es begab sich / als Elisabeth den grus Maria höret / hüpffet das Kind in jrem leibe. Vnd Elisabeth ward des heiligen Geists vol /</span> <span class="verse"><a name="42">42</a>vnd rieff laut / vnd sprach / GebenedeietAuff Deudsch also / Gelobet bistu etc. bistu vnter den Weibern / vnd gebenedeiet ist die Frucht deines Leibes.</span> <span class="verse"><a name="43">43</a>Vnd wo her kompt mir das / das die Mutter meines HErrn zu mir kompt?</span> <span class="verse"><a name="44">44</a>Sihe / da ich die stimme deines Grusses hörete / hüpffet mit freuden das Kind in meinem Leibe.</span> <span class="verse"><a name="45">45</a>Vnd o selig bistu / die du gegleubt hast / Denn es wird volendet werden / was dir gesagt ist von dem HERRN.</span> <span class="verse"><a name="46">46</a>Vnd Maria sprach. Meine Seele erhebt den HERRN.</span> <span class="verse"><a name="47">47</a>Vnd mein Geist frewet sich Gottes meines Heilandes.</span> <span class="verse"><a name="48">48</a>Denn er hat seine elende Magd angesehen / Sihe / von nu an werden mich selig preisen alle Kinds kind.</span> <span class="verse"><a name="49">49</a>Denn er hat grosse Ding an mir gethan / der da Mechtig ist / vnd des Namen heilig ist.</span> <span class="verse"><a name="50">50</a>Vnd seine Barmhertzigkeit weret jmer für vnd für / Bey denen die jn fürchten.</span> <span class="verse"><a name="51">51</a>Er vbet gewalt mit seinem Arm / Vnd zurstrewet die Hoffertig sind in jres hertzen sinn.</span> <span class="verse"><a name="52">52</a>Er stösset die Gewaltigen vom stuel / Vnd erhebt die Elenden.</span> <span class="verse"><a name="53">53</a>Die Hungerigen füllet er mit Güttern / Vnd lesst die Reichen leer.</span> <span class="verse"><a name="54">54</a>Er dencket der Barmhertzigkeit / Vnd hilfft seinem diener Jsrael auff.</span> <span class="verse"><a name="55">55</a>Wie er geredt hat vnsern Vetern / Abraham vnd seinem Samen ewiglich.</span> <span class="verse"><a name="56">56</a>VND Maria bleib bey jr bey dreien monden / Darnach keret sie widerumb heim.</span> <span class="verse"><a name="57">57</a>VND Elisabeth kam jre zeit / das sie geberen solt / Vnd sie gebar einen Son.</span> <span class="verse"><a name="58">58</a>Vnd jre Nachbarn vnd Gefreundeten höreten / das der HERR grosse barmhertzigkeit an jr gethan hatte / vnd freweten sich mit jr.</span> <span class="verse"><a name="59">59</a>Vnd es begab sich am achten tage / kamen sie zu beschneiten das Kindlin / vnd hiessen jn nach seinem vater / Zacharias.</span> <span class="verse"><a name="60">60</a>Aber seine Mutter antwortet / vnd sprach / Mit nichten / sondern er sol Johannes heissen.</span> <span class="verse"><a name="61">61</a>Vnd sie sprachen zu jr / Jst doch niemand in deiner Freundschafft / der also heisse.</span> <span class="verse"><a name="62">62</a>VND sie wincketen seinem Vater / wie er jn wolt heissen lassen.</span> <span class="verse"><a name="63">63</a>Vnd er fodderte ein Teffelin / schreib vnd sprach / Er heisst Johannes. Vnd sie verwunderten sich alle.</span> <span class="verse"><a name="64">64</a>Vnd als bald ward sein Mund vnd seine Zunge auffgethan / vnd redete / vnd lobete Gott.</span> <span class="verse"><a name="65">65</a>Vnd es kam eine furcht vber alle Nachbarn / Vnd dis Geschicht ward alles rüchtbar auff dem gantzen Jüdischen gebirge /</span> <span class="verse"><a name="66">66</a>Vnd alle die es höreten / namens zu hertzen / vnd sprachen / Was meinestu / wil aus dem Kindlin werden? Denn die Hand des HERRN war mit jm.</span> <span class="verse"><a name="67">67</a>VND sein vater Zacharias ward des heiligen Geistes vol / weissaget / vnd sprach.</span> <span class="verse"><a name="68">68</a>GElobet sey der HERR der Gott Jsrael / Denn er hat besucht vnd erlöset sein Volck.</span> <span class="verse"><a name="69">69</a>Vnd hat vns auffgericht ein Horn des Heils / Jn dem hause seines dieners Dauid.</span> <span class="verse"><a name="70">70</a>Als er vorzeiten geredt hat / Durch den Mund seiner heiligen Propheten.</span> <span class="verse"><a name="71">71</a>Das er Vns errettet von vnsern Feinden / Vnd von der Hand aller die vns hassen.</span> <span class="verse"><a name="72">72</a>Vnd die Barmhertzigkeit erzeigete vnsern Vetern / Vnd gedechte an seinen heiligen Bund.</span> <span class="verse"><a name="73">73</a>Vnd an den Eid / den er geschworen hat vnserm vater Abraham / Vns zu geben.</span> <span class="verse"><a name="74">74</a>Das wir erlöset aus der hand vnser Feinde / jm dieneten on furcht vnser lebelang.</span> <span class="verse"><a name="75">75</a>Jn Heiligkeit vnd Gerechtigkeit / Die jm gefellig ist.</span> <span class="verse"><a name="76">76</a>VND du Kindlin wirst ein Prophet des Höhesten heissen / Du wirst fur dem HErrn her gehen / das du seinen weg bereitest.</span> <span class="verse"><a name="77">77</a>Vnd erkenntnis des HeilsDas sie wissen sollen / wie sie selig werden müssen. Nicht durch die werck des Gesetzes / sondern durch vergebung der sünden etc.gebest seinem Volck / Die da ist in vergebung jrer Sünde.</span> <span class="verse"><a name="78">78</a>Durch die hertzliche Barmhertzigkeit vnsers Gottes / Durch welche vns besucht hat der AuffgangChristus nach der Gottheit / ist der Auffgang in der höhe vom Vater. aus der Höhe.</span> <span class="verse"><a name="79">79</a>Auff das er erscheine / denen / die da sitzen im finsternis vnd schatten des Todes / Vnd richte vnsere füsse auff den weg des Friedes.</span> <span class="verse"><a name="80">80</a>VND das Kindlin wuchs vnd war starck im geist / Vnd war in der Wüsten / bis das er solt erfür tretten fur das volck Jsrael.</span> </p></div</div></div></body></html>