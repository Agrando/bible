<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/luke/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/luke">Luke</a> &gt <strong>Chapter 23</strong></div><p><span class="verse"><a name="1">1</a>VND der gantze Hauffe stund auff / vnd füreten jn fur Pilatum.</span> <span class="verse"><a name="2">2</a>Vnd fiengen an jn zu verklagen / vnd sprachen / Diesen finden wir / das er das Volck abwendet / vnd verbeut den Schos dem Keiser zu geben / Vnd spricht / Er sey Christus ein König.</span> <span class="verse"><a name="3">3</a>Pilatus aber fraget jn / vnd sprach / Bistu der Jüden König? Er antwortet jm vnd sprach / Du sagests.</span> <span class="verse"><a name="4">4</a>Pilatus sprach zu den Hohenpriestern vnd zum Volck / Jch finde kein Vrsach an diesem Menschen.</span> <span class="verse"><a name="5">5</a>Sie aber hielten an / vnd sprachen / Er hat das Volck erreget / damit / das er geleret hat hin vnd her im gantzen Jüdischenlande / vnd hat in Galilea angefangen / bis hie her. Mat. 27; Mar. 15; Joh. 19.</span> <span class="verse"><a name="6">6</a>DA aber Pilatus Galilean höret / fraget er / Ob er aus Galilea were?</span> <span class="verse"><a name="7">7</a>Vnd als er vernam / das er vnter Herodes öberkeit gehöret / vbersandte er jn zu Herodes / welcher in denselbigen tagen auch zu Jerusalem war.</span> <span class="verse"><a name="8">8</a>Da aber Herodes Jhesum sahe / ward er seer fro / Denn er hette jn langest gerne gesehen / Denn er hatte viel von jm gehöret / vnd hoffet er würde ein Zeichen von jm sehen.</span> <span class="verse"><a name="9">9</a>Vnd er fraget jn mancherley. Er antwortet jm aber nichts.</span> <span class="verse"><a name="10">10</a>Die Hohenpriester aber vnd Schrifftgelerten stunden vnd verklageten jn hart.</span> <span class="verse"><a name="11">11</a>Aber Herodes mit seinem Hofegesinde verachtet vnd verspottet jn / leget jm ein weis Kleid an / vnd sandte jn wider zu Pilato.</span> <span class="verse"><a name="12">12</a>Auff den tag wurden Pilatus vnd Herodes freunde mit einander / Denn zuuor waren sie einander feind.</span> <span class="verse"><a name="13">13</a>PJlatus aber rieff die Hohenpriester / vnd die Obersten vnd das Volck zusamen /</span> <span class="verse"><a name="14">14</a>vnd sprach zu jnen / Jr habt diesen Menschen zu mir bracht / als der das Volck abwende / Vnd sihe / Jch hab jn fur euch verhöret / vnd finde an dem Menschen der Sache keine / der jr jn beschüldiget /</span> <span class="verse"><a name="15">15</a>Herodes auch nicht / Denn ich habe euch zu jm gesand / vnd sihe / man hat nichts auff jn bracht / das des todes werd sey.</span> <span class="verse"><a name="16">16</a>Darumb wil ich jn züchtigen vnd los lassen /</span> <span class="verse"><a name="17">17</a>Denn er musste jnen einen nach gewonheit des Festes los geben.</span> <span class="verse"><a name="18">18</a>Da schrey der gantze Hauffe / vnd sprach / Hinweg mit diesem / vnd gib vns Barrabam los /</span> <span class="verse"><a name="19">19</a>welcher war vmb einer Auffrhur / die in der Stad geschach / vnd vmb eines Mords willen ins Gefengnis geworffen.</span> <span class="verse"><a name="20">20</a>DA rieff Pilatus abermal zu jnen / vnd wolte Jhesum los lassen.</span> <span class="verse"><a name="21">21</a>Sie rieffen aber vnd sprachen / Creutzige / creutzige jn.</span> <span class="verse"><a name="22">22</a>Er aber sprach zum dritten mal zu jnen / was hat denn dieser vbels gethan? Jch finde keine vrsach des todes an jm / Darumb wil ich jn züchtigen vnd los lassen.</span> <span class="verse"><a name="23">23</a>Aber sie lagen jm an mit grossem geschrey / vnd fodderten / das er gecreutziget würde / Vnd jr vnd der Hohepriester geschrey nam vberhand.</span> <span class="verse"><a name="24">24</a>Pilatus aber vrteilet / das jr Bitte geschehe /</span> <span class="verse"><a name="25">25</a>Vnd lies den los / der vmbs Auffrhurs vnd Mords willen war ins gefengnis geworffen / vmb welchen sie baten / Aber Jhesum vbergab er jrem willen. Mat. 27; Mar. 15; Joh. 19.</span> <span class="verse"><a name="26">26</a>VND als sie jn hin fureten / ergrieffen sie einen / Simon von Kyrenen / der kam vom felde / vnd legten das Creutz auff jn / das ers Jhesu nachtrüge.</span> <span class="verse"><a name="27">27</a>ES folget jm aber nach ein grosser hauffe Volcks vnd Weiber / die klageten vnd beweineten jn.</span> <span class="verse"><a name="28">28</a>Jhesus aber wandte sich vmb zu jnen / vnd sprach / Jr töchter von Jerusalem / weinet nicht vber mich / Sondern weinet vber euch selbs / vnd vber ewre Kinder.</span> <span class="verse"><a name="29">29</a>Denn sihe / Es wird die zeit komen / in welcher man sagen wird / Selig sind die Vnfruchtbarn / vnd die Leibe die nicht geborn haben / vnd die Brüste die nicht geseuget haben.</span> <span class="verse"><a name="30">30</a>Denn werden sie anfahen zu sagen zu den Bergen / Fallet vber vns / vnd zu den Hügeln / decket vns.</span> <span class="verse"><a name="31">31</a>Denn so man das thut am grünen Holtz / was wil am Dürren werden? Osee. 10.</span> <span class="verse"><a name="32">32</a>ES worden aber auch hin gefurt zween ander Vbeltheter / das sie mit jm abgethan würden.</span> <span class="verse"><a name="33">33</a>Vnd als sie kamen an die stete / die da heisst Scheddelstet / creutzigeten sie jn daselbs / Vnd die Vbeltheter mit jm / einen zur Rechten / vnd einen zur Lincken.</span> <span class="verse"><a name="34">34</a>Jhesus aber sprach / Vater vergib jnen / Denn sie wissen nicht was sie thun. Vnd sie teileten seine Kleider / vnd wurffen das Los drumb.</span> <span class="verse"><a name="35">35</a>Vnd das Volck stund / vnd sahe zu / Vnd die Obersten sampt jnen / spotteten sein vnd sprachen / Er hat andern geholffen / er helffe jm selber / ist er Christ / der ausserwelete Gottes.</span> <span class="verse"><a name="36">36</a>Es verspotteten jn auch die Kriegsknechte / tratten zu jm / vnd brachten jm Essig /</span> <span class="verse"><a name="37">37</a>vnd sprachen / Bistu der Jüden könig / so hilff dir selber.</span> <span class="verse"><a name="38">38</a>Es war auch oben vber jm geschrieben die Vberschrifft / mit Griechischen / vnd Latinischen / vnd Ebreischen buchstaben / Dis ist der Jüden König. Mat. 27; Mar. 15; Joh. 18.</span> <span class="verse"><a name="39">39</a>ABer der Vbeltheter einer / die da gehenckt waren / lesterte jn vnd sprach / Bistu Christus / so hilff dir selbs / vnd vns.</span> <span class="verse"><a name="40">40</a>Da antwortet der ander / straffet jn vnd sprach / Vnd du fürchtest dich auch nicht fur Gott? der du doch in gleicher verdamnis bist.</span> <span class="verse"><a name="41">41</a>Vnd zwar wir sind billich drinnen / denn wir empfahen was vnser Thaten werd sind / Dieser aber hat nichts vngeschicktes gehandelt.</span> <span class="verse"><a name="42">42</a>Vnd sprach zu Jhesu / HErr gedencke an mich / wenn du in dein Reich komest.</span> <span class="verse"><a name="43">43</a>Vnd Jhesus sprach zu jm / Warlich ich sage dir / Heute wirstu mit mir im Paradis sein.</span> <span class="verse"><a name="44">44</a>VND es war vmb die sechste stunde / Vnd es ward ein Finsternis vber das gantze Land / bis an die neunde stund.</span> <span class="verse"><a name="45">45</a>Vnd die Sonne verlor jren schein / Vnd der Vorhang des Tempels zureis mitten entzwey.</span> <span class="verse"><a name="46">46</a>Vnd Jhesus rieff laut / vnd sprach / Vater / Jch befelh meinen Geist in deine Hende. Vnd als er das gesaget / verschied er. Mat. 27; Mar. 15; Psal. 31.</span> <span class="verse"><a name="47">47</a>DA aber der Heubtman sahe / was da geschach / Preisete er Gott vnd sprach / Fur war / Dieser ist ein fromer Mensch gewesen.</span> <span class="verse"><a name="48">48</a>Vnd alles Volck das da bey war / vnd zusahe / da sie sahen / was da geschach / schlugen sich an jre Brust / vnd wandten widerumb.</span> <span class="verse"><a name="49">49</a>Es stunden aber alle seine Verwandten von fernen vnd die Weiber / die jm aus Galilea waren nachgefolget / vnd sahen das alles.</span> <span class="verse"><a name="50">50</a>Vnd sihe / ein man mit namen joseph / ein ratherr / der war ein guter fromer Man /</span> <span class="verse"><a name="51">51</a>der hatte nicht bewilliget in jren Rat vnd Handel / der war von Arimathia der stad der Jüden / der auch auff das reich Gottes wartet.</span> <span class="verse"><a name="52">52</a>Der gieng zu Pilato vnd bat vmb den leib Jhesu /</span> <span class="verse"><a name="53">53</a>Vnd nam jn ab / wickelt jn in Linwad / vnd leget jn in ein gehawen Grab / darinnen niemand je gelegen war.</span> <span class="verse"><a name="54">54</a>Vnd es war der Rüstag / vnd der Sabbath brach an.</span> <span class="verse"><a name="55">55</a>Es folgeten aber die Weiber nach / die mit jm komen waren aus Galilea / vnd beschaweten das Grab / vnd wie sein Leib gelegt ward.</span> <span class="verse"><a name="56">56</a>Sie kereten aber vmb / vnd bereiteten Specerey vnd Salben / vnd den Sabbath vber waren sie stille nach dem Gesetz. Mat. 27; Mar. 15; Joh. 19.</span> </p></div</div></div></body></html>