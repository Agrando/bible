<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/luke/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/luke">Luke</a> &gt <strong>Chapter 17</strong></div><p><span class="verse"><a name="1">1</a>ER sprach aber zu seinen Jüngern / Es ist vmmüglich das nicht Ergernisse komen. Weh aber dem / durch welchen sie komen /</span> <span class="verse"><a name="2">2</a>Es were jm nützer / das man einen Mülstein an seinen Hals henget / vnd würffe jn ins Meer / denn das er dieser Kleinen einen ergert.</span> <span class="verse"><a name="3">3</a>Hütet euch. So dein Bruder an dir sündiget / so straffe jn / Vnd so er sich bessert / vergib jm.</span> <span class="verse"><a name="4">4</a>Vnd wenn er sieben mal des tages an dir sündigen würde / vnd sieben mal des tages widerkeme zu dir / vnd spreche / Es rewet mich / So soltu jm vergeben. Mat. 24; Mar. 13.</span> <span class="verse"><a name="5">5</a>VNd die Apostel sprachen zu dem HErrn / Stercke vns den glauben.</span> <span class="verse"><a name="6">6</a>Der HErr aber sprach / Wenn jr glauben habt / als ein Senffkorn / vnd saget zu diesem Maulberbawm / reis dich aus / vnd versetze dich ins meer / So wird er euch gehorsam sein. Mat. 17; Mar. 11.</span> <span class="verse"><a name="7">7</a>WElcher ist vnter euch / der einen Knecht hat / der jm pflüget / oder das Viehe weidet / wenn er heim kompt vom felde / das er jm sage / Gehe bald hin / vnd setze dich zu tische?</span> <span class="verse"><a name="8">8</a>Jsts nicht also? das er zu jm saget / Richte zu / das ich zu abend esse / schürtze dich / vnd diene mir / bis ich esse vnd trincke / Darnach soltu auch essen vnd trincken.</span> <span class="verse"><a name="9">9</a>Dancket er auch dem selbigen Knechte / das er gethan hat / was jm befolhen war? Jch meine es nicht.</span> <span class="verse"><a name="10">10</a>Also auch jr / Wenn jr alles gethanHie redet Christus auff das aller einfeltigest von eusserlichen wercken auff menschen weise. Denn sonst kan fur Gott niemand thun / so viel er schüldig ist / der jm an wercken nicht begnügen lesst. habt / was euch befolhen ist / so sprechet / Wir sind vnnütz Knechte / wir haben gethan / das wir zuthun schüldig waren.</span> <span class="verse"><a name="11">11</a>VND es begab sich / da er reisete gen Jerusalem / zoch er mitten durch Samarien vnd Galilean.</span> <span class="verse"><a name="12">12</a>Vnd als er in einen Marckt kam / begegneten jm zehen aussetzige Menner / die stunden von fernen /</span> <span class="verse"><a name="13">13</a>vnd erhuben jre stimme / vnd sprachen / Jhesu lieber Meister / Erbarme dich vnser.</span> <span class="verse"><a name="14">14</a>Vnd da er sie sahe / sprach er zu jnen / Gehet hin / vnd zeiget euch den Priestern. Vnd es geschach / da sie hin giengen / worden sie rein.</span> <span class="verse"><a name="15">15</a>Einer aber vnter jnen / da er sahe das er gesund worden war / keret er vmb / vnd preiset Gott mit lauter stim /</span> <span class="verse"><a name="16">16</a>vnd fiel auff sein angesicht / zu seinen Füssen / vnd dancket jm / Vnd das war ein Samariter.</span> <span class="verse"><a name="17">17</a>Jhesus aber antwortet / vnd sprach / Sind jr nicht zehen rein worden? Wo sind aber die neune?</span> <span class="verse"><a name="18">18</a>Hat sich sonst keiner funden / der wider vmb keret / vnd gebe Gott die ehre / denn dieser Frembdlinger?</span> <span class="verse"><a name="19">19</a>Vnd er sprach zu jm / Stehe auff / gehe hin / dein Glaube hat dir geholffen.</span> <span class="verse"><a name="20">20</a>DA er aber gefraget ward von den Phariseern / Wenn kompt das reich Gottes? Antwortet er jnen / vnd sprach / Das reich Gottes kompt nicht mit eusserlichenDas ist / Gottes reich stehet nicht in wercken / die an stete / speise kleider / zeit / person gebunden sind sondern im glauben vnd liebe frey. Geberden /</span> <span class="verse"><a name="21">21</a>Man wird auch nicht sagen / Sihe hie / oder da ist es. Denn sehet / Das reich Gottes ist inwendig in euch.</span> <span class="verse"><a name="22">22</a>Er sprach aber zu den Jüngern / Es wird die zeit komen / das jr werdet begeren zu sehen einen Tag des menschen Sons / Vnd werdet jn nicht sehen.</span> <span class="verse"><a name="23">23</a>Vnd sie werden zu euch sagen / Sihe hie / sihe da. Gehet nicht hin / vnd folget auch nicht.</span> <span class="verse"><a name="24">24</a>Denn wie der Blitz oben vom Himel blitzet / vnd leuchtet vber alles das vnter dem Himel ist. Also wird des menschen Son an seinem tage sein.</span> <span class="verse"><a name="25">25</a>Zuuor aber mus er viel leiden / vnd verworffen werden von diesem Geschlechte. Mat. 24; Mar. 13.</span> <span class="verse"><a name="26">26</a>VND wie es geschach zun zeiten Noe / So wirds auch geschehen in den tagen des menschen Sons.</span> <span class="verse"><a name="27">27</a>Sie assen / sie truncken / sie freiten / sie liessen sich freien / Bis auff den tag / da Noe in die Archa gieng / vnd kam die Sintflut / vnd brachte sie alle vmb.</span> <span class="verse"><a name="28">28</a>Desselbigen gleichen / wie es geschach zun zeiten Lot / Sie assen / sie truncken / sie kaufften / sie verkaufften / sie pflantzeten / sie baweten.</span> <span class="verse"><a name="29">29</a>An dem tage aber / da Lot aus Sodoma gieng / da regnet es Fewer vnd Schwefel vom Himel / vnd brachte sie alle vmb.</span> <span class="verse"><a name="30">30</a>Auff diese weise wirds auch gehen an dem tage / wenn des menschen Son sol offenbart werden. Mat. 24; Gen. 7; Gen. 19.</span> <span class="verse"><a name="31">31</a>AN demselbigen tage / wer auff dem Dache ist / vnd sein Hausrat in dem Hause / der steige nicht er nidder / dasselbige zu holen. Desselbigen gleichen / wer auff dem Felde ist / der wende nicht vmb / nach dem / das hinder jm ist.</span> <span class="verse"><a name="32">32</a>Gedencket an des Lots weib.</span> <span class="verse"><a name="33">33</a>Wer da suchet seine Seele zu erhalten / der wird sie verlieren / Vnd wer sie verlieren wird / der wird jr zum Leben helffen. Gen. 19; Matt. 10; Mar. 8; Mat. 24.</span> <span class="verse"><a name="34">34</a>JCH sage euch / in derselbigen nacht werden zween auff einem Bette ligen Einer wird angenomen / Der ander wird verlassen werden.</span> <span class="verse"><a name="35">35</a>Zwo werden malen mit einander / Eine wird angenomen / Die ander wird verlassen werden.</span> <span class="verse"><a name="36">36</a>fehlt, weil dieser Vers in Luthers griechischen Vorlagen nicht vorhanden war.</span> <span class="verse"><a name="37">37</a>Vnd sie antworten / vnd sprachen zu jm / HErr wo da? Er aber sprach zu jnen / Wo das Ass ist / da samlen sich auch die Adeler.</span> </p></div</div></div></body></html>