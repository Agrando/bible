<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/num/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/num">Numbers</a> &gt <strong>Chapter 10</strong></div><p><span class="verse"><a name="1">1</a>VND der HERR redet mit Mose / vnd sprach /</span> <span class="verse"><a name="2">2</a>Mache dir zwo Drometen von tichtem silber / das du jr brauchest / die Gemeine zu beruffen / vnd wenn das Heer auffbrechen sol.</span> <span class="verse"><a name="3">3</a>Wenn man mit beiden schlecht bleset / sol sich zu dir versamlen die gantze Gemeine fur die thür der Hütten des Stiffts.</span> <span class="verse"><a name="4">4</a>Wenn man nur mit einer schlecht bleset / so sollen sich zu dir versamlen die Fürsten vnd die Obersten vber die tausent in Jsrael.</span> <span class="verse"><a name="5">5</a>Wenn jr aber drometet / so sollen die Lager auffbrechen die gegen Morgen ligen.</span> <span class="verse"><a name="6">6</a>Vnd wenn jr zum andermal drometet / so sollen die Lager auffbrechen die gegen mittag ligen / Denn wenn sie reisen sollen / so solt jr drometen.</span> <span class="verse"><a name="7">7</a>Wenn aber die Gemeine zu versamlen ist / solt jr schlecht blasen vnd nicht drometen.</span> <span class="verse"><a name="8">8</a>Es sollen aber solch blasen mit den Drometen die söne Aarons die Priester thun / Vnd sol ewr Recht sein ewiglich bey ewrn Nachkomen.</span> <span class="verse"><a name="9">9</a>WENN jr in einen Streit ziehet in ewrem Lande wider ewre Feinde die euch beleidigen / so solt jr drometen mit den Drometen / das ewr gedacht werde fur dem HERRN ewrem Gott / vnd erlöst werdet von ewren Feinden.</span> <span class="verse"><a name="10">10</a>Desselbigen gleichen / wenn jr frölich seid / an ewren Festen vnd in ewren Newmonden / solt jr mit den Drometen blasen vber ewr Brandopffer vnd Danckopffer / das es sey euch zum gedechtnis fur ewrem Gott / Jch bin der HERR ewr Gott.</span> <span class="verse"><a name="11">11</a>AM zwenzigsten tage im andern monden des andern jars / erhub sich die Wolcke von der Wonung des Zeugnis.</span> <span class="verse"><a name="12">12</a>Vnd die kinder Jsrael brachen auff vnd zogen aus der wüsten Sinai / vnd die Wolcke bleib in der wüsten Paran.</span> <span class="verse"><a name="13">13</a>Es brachen aber auff die ersten / nach dem wort des HERRN durch Mosen /</span> <span class="verse"><a name="14">14</a>nemlich das panir des Lagers der kinder Juda zoch am ersten mit jrem Heer / vnd vber jr heer war Nahesson der son Amminadab.</span> <span class="verse"><a name="15">15</a>Vnd vber das Heer des stams der kinder Jsaschar war Nethaneel der son Zuar.</span> <span class="verse"><a name="16">16</a>Vnd vber das Heer des stams der kinder Sebulon war Eliab der son Helon.</span> <span class="verse"><a name="17">17</a>Da zu legt man die Wonung / vnd zogen die kinder Gerson vnd Merari / vnd trugen die Wonung.</span> <span class="verse"><a name="18">18</a>DARnach zoch das panir des Lagers Ruben mit jrem Heer / vnd vber jr Heer war Elizur der son Sedeur.</span> <span class="verse"><a name="19">19</a>Vnd vber das Heer des stams der kinder Simeon war Selumiel der son ZuriSadai.</span> <span class="verse"><a name="20">20</a>Vnd Eliasaph der son Deguel vber das Heer des stams der kinder Gad.</span> <span class="verse"><a name="21">21</a>Da zogen auch die Kahathiten vnd trugen das Heiligthum / Vnd jene richteten die Wonung auffJndes die Kahathiten das Heiligthum hernach trugen / waren die weil vor hin die Gersoniter vnd Merariter / vnd richteten die Wonung auff / das die Kahathiten mit der Lade / die Wonung bereit funden.  / bis diese hernach kamen.</span> <span class="verse"><a name="22">22</a>DArnach zoch das panir des Lagers der kinder Ephraim mit jrem Heer vnd vber jr heer war Elisama der son Ammihud.</span> <span class="verse"><a name="23">23</a>Vnd Gamliel der son PedaZur vber das Heer des stams der kinder Manasse.</span> <span class="verse"><a name="24">24</a>Vnd Abidan der son Gideoni vber das Heer des stams der kinder BenJamin.</span> <span class="verse"><a name="25">25</a>DArnach zoch das panir des Lagers der kinder Dan / mit jrem Heer vnd so waren die Lager alle auff / vnd AhiEser der son AmmiSadai war vber jr heer.</span> <span class="verse"><a name="26">26</a>Vnd Pagiel der son Ochran vber das Heer des stams der kinder Asser.</span> <span class="verse"><a name="27">27</a>Vnd Ahira der son Enan vber das Heer des stams der kinder Naphthali.</span> <span class="verse"><a name="28">28</a>So zogen die kinder Jsrael mit jrem Heer.</span> <span class="verse"><a name="29">29</a>VND Mose sprach zu seinem schwager Hobab dem son Reguel aus Midian / Wir ziehen da hin an die Stet / dauon der HERR gesagt hat / Jch wil sie euch geben / So kom nu mit vns / so wollen wir das beste bey dir thun / Denn der HERR hat Jsrael guts zugesagt.</span> <span class="verse"><a name="30">30</a>Er aber antwortet / Jch wil nicht mit euch / sondern in mein Land zu meiner Freundschafft ziehen.</span> <span class="verse"><a name="31">31</a>Er sprach / Lieber verlas vns nicht / denn du weissest wo wir in die wüsten vns lagern sollen / vnd solt vnser Auge sein.</span> <span class="verse"><a name="32">32</a>Vnd wenn du mit vns zeuchst / was der HERR guts an vns thut / das wollen wir an dir thun.</span> <span class="verse"><a name="33">33</a>ALso zogen sie von dem Berge des HERRN drey Tagreise / vnd die Lade des Bunds des HERRN zoch fur jnen her die drey Tagreise / jnen zu weisen wo sie rugen solten.</span> <span class="verse"><a name="34">34</a>Vnd die Wolcke des HERRN war des tages vber jnen / wenn sie aus dem Lager zogen.</span> <span class="verse"><a name="35">35</a>VND wenn die Lade zoch / so sprach Mose / HERR / Stehe auff / Las deine Feinde zurstrewet / Vnd die dich hassen / flüchtig werden fur dir /</span> <span class="verse"><a name="36">36</a>Vnd wenn sie ruget / so sprach er / Kom wider HERR zu der menge der tausent Jsrael. Psal. 68.; Psal. 132.</span> </p></div</div></div></body></html>