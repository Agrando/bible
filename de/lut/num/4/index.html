<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/num/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/num">Numbers</a> &gt <strong>Chapter 4</strong></div><p><span class="verse"><a name="1">1</a>VND der HERR redet mit Mose vnd Aaron / vnd sprach.</span> <span class="verse"><a name="2">2</a>Nim die summa der kinder Kahath aus den kindern Leui / nach jrem Geschlecht vnd Veter heuser /</span> <span class="verse"><a name="3">3</a>von dreissig jar an vnd drüber / bis ins funffzigst jar / alle die zum Heer tügen / das sie thun die werck in der Hütten des Stiffts.</span> <span class="verse"><a name="4">4</a>Das sol aber das Ampt der kinder Kahath in der Hütten des Stiffts sein / das das Allerheiligst ist.</span> <span class="verse"><a name="5">5</a>WEnn das Heer auffbricht / so sol Aaron vnd seine Söne hin ein gehen vnd den Furhang abnemen / vnd die Lade des Zeugnis drein winden /</span> <span class="verse"><a name="6">6</a>vnd drauff thun die Decke von dachsfellen / vnd oben drauff ein gantz geele DeckeHieraus scheinets das die innersten Teppiche sind nicht bund / sondern ein iglicher hat jr eigen farbe alleine gehabt / Welche geel ist / die ist gantz geel gewest / vnd welche weis / gantz weis etc.breiten / vnd seine stangen dazu legen.</span> <span class="verse"><a name="7">7</a>Vnd vber den Schawtisch auch eine geele decke breiten / vnd dazu legen die schüssel / leffel / schalen vnd kannen aus vnd ein zu gissen / vnd das tegliche Brot sol da bey ligen /</span> <span class="verse"><a name="8">8</a>Vnd sollen drüber breiten ein rosinrote Decke / vnd dasselb bedecken mit einer Decke von dachsfellen / vnd seine stangen da zu legen.</span> <span class="verse"><a name="9">9</a>VND sollen eine geele Decke nemen / vnd drein winden den Leuchter des liechts / vnd seine Lampen mit seinen schneutzen vnd nepffen / vnd alle öle gefess die zum Ampt gehören /</span> <span class="verse"><a name="10">10</a>vnd sollen vmb das alles thun eine Decke von dachsfellen / vnd sollen sie auff stangen legen.</span> <span class="verse"><a name="11">11</a>Also sollen sie auch vber den gülden Altar eine geele Decke breiten / vnd die selb bedecken mit der Decke von dachsfellen / vnd seine stangen dazu thun.</span> <span class="verse"><a name="12">12</a>Alle Gerete / da mit sie schaffen im Heiligthum / sollen sie nemen / vnd geele Decke drüber thun / vnd mit einer Decke von dachsfellen decken / vnd auff stangen legen.</span> <span class="verse"><a name="13">13</a>Sie sollen auch die asschen vom Altar fegen / vnd eine scharlacken Decke drüber breiten /</span> <span class="verse"><a name="14">14</a>Vnd alle sein Gerete da zu legen / da mit sie drauff schaffen / kolpfannen / krewel / schaufeln / becken / mit allem gerete des Altars / vnd sollen drüber breiten eine Decke von dachsfellen / vnd seine stangen dazu thun.</span> <span class="verse"><a name="15">15</a>WEnn nu Aaron vnd seine Söne solchs ausgericht haben / vnd das Heiligthum vnd alle sein Gerete bedeckt / wenn das Heer auffbricht / Darnach sollen die kinder Kahath hin ein gehen / das sie es tragen / vnd sollen das Heiligthum nicht anrüren / das sie nicht sterben / Dis sind die Last der kinder Kahath an der Hütten des Stiffts.</span> <span class="verse"><a name="16">16</a>Vnd Eleaser Aarons des Priesters son / sol das Ampt haben / das er ordene das öle zum Liecht / vnd die specerey zum Reuchwerg / vnd das teglich Speisopffer vnd das Salböle / Das er beschicke die gantze Wonung / vnd alles was drinnen ist / im Heiligthum vnd seinem gerete.</span> <span class="verse"><a name="17">17</a>VND der HERR redet mit Mose vnd mit Aaron / vnd sprach /</span> <span class="verse"><a name="18">18</a>Jr solt den stam des geschlechts der Kahathiter nicht lassen sich verderben vnter den Leuiten /</span> <span class="verse"><a name="19">19</a>Sondern das solt jr mit jnen thun / das sie leben vnd nicht sterben / wo sie würden anrüren das Allerheiligst. Aaron vnd seine Söne sollen hinein gehen / vnd ein jglichen stellen zu seinem Ampt vnd Last /</span> <span class="verse"><a name="20">20</a>Sie aber sollen nicht hinein gehen zu schawen vnbedackt das Heiligthum / das sie nicht sterben.</span> <span class="verse"><a name="21">21</a>VND der HERR redet mit Mose / vnd sprach /</span> <span class="verse"><a name="22">22</a>Nim die summa der kinder Gerson auch / nach jrer Veter haus vnd Geschlechte /</span> <span class="verse"><a name="23">23</a>von dreissig jaren an vnd drüber / bis ins funffzigst jar / vnd ordne sie alle / die da zum Heer tüchtig sind / das sie ein Ampt haben in der Hütten des Stiffts.</span> <span class="verse"><a name="24">24</a>Das sol aber des geschlechts der Gersoniter Ampt sein / das sie schaffen vnd tragen.</span> <span class="verse"><a name="25">25</a>Sie sollen die Teppich der Wonung vnd der Hütten des Stiffts tragen / vnd seine Decke vnd die Decke von dachsfellen / die oben drüber ist / vnd das Tuch in der thür der Hütten des Stiffts /</span> <span class="verse"><a name="26">26</a>vnd die vmbhenge des Vorhoffs / vnd das Tuch in der thür des thors am Vorhoff / welcher vmb die Wonung vnd Altar her gehet / vnd jre seile vnd alle Gerete jrs ampts / vnd alles was zu jrem Ampt gehört.</span> <span class="verse"><a name="27">27</a>Nach dem wort Aaron vnd seiner Söne / sol alles Ampt der kinder Gerson gehen alles was sie tragen vnd schaffen sollen / vnd jr solt zusehen / das sie aller jrer Last warten.</span> <span class="verse"><a name="28">28</a>Das sol das Ampt des geschlechts der kinder der Gersoniter sein in der Hütten des Stiffts / Vnd jr hut sol vnter der hand Jthamar sein des sons Aarons des Priesters.</span> <span class="verse"><a name="29">29</a>DJE kinder Merari / nach jrem Geschlecht vnd Vater hause / soltu auch ordnen /</span> <span class="verse"><a name="30">30</a>von dreissig jar an vnd drüber / bis ins funffzigst jar / alle die zum Heer tügen / das sie ein Ampt haben in der Hütten des Stiffts.</span> <span class="verse"><a name="31">31</a>Auff diese Last aber sollen sie warten nach alle jrem Ampt in der Hütten des Stiffts / das sie tragen die breter der Wonung vnd riegel vnd seulen vnd füsse.</span> <span class="verse"><a name="32">32</a>Da zu die seulen des Vorhoffs vmb her / vnd füsse vnd negel vnd seile mit alle jrem gerete / nach alle jrem ampt / Einem jglichen solt jr sein teil der Last am gerete zu warten verordenen.</span> <span class="verse"><a name="33">33</a>Das sey das Ampt der geschlechte der kinder Merari / alles das sie schaffen sollen in der Hütten des Stiffts / vnter der hand Jthamar des Priesters Aarons son.</span> <span class="verse"><a name="34">34</a>VND Mose vnd Aaron sampt den Heubtleuten der Gemeine zeleten die kinder der Kahathiter nach jren Geschlechten vnd Veter heuser /</span> <span class="verse"><a name="35">35</a>von dreissig jaren vnd drüber bis ins funffzigst / alle die zum Heer tuchten / das sie Ampt in der Hütten des Stiffts hetten /</span> <span class="verse"><a name="36">36</a>vnd die summa war zwey tausent sieben hundert vnd funffzig.</span> <span class="verse"><a name="37">37</a>Das ist die summa der geschlecht der Kahathiter / die alle zuschaffen hatten in der Hütten des Stiffts die Mose vnd Aaron zeleten nach dem wort des HERRN durch Mose.</span> <span class="verse"><a name="38">38</a>DJE kinder Gerson wurden auch gezelet in jren Geschlechten vnd Veter heuser /</span> <span class="verse"><a name="39">39</a>von dreissig jaren vnd drüber / bis ins funffzigst / alle die zum Heer tuchten / das sie Ampt in der Hütten des Stiffts hetten /</span> <span class="verse"><a name="40">40</a>vnd die summa war zwey tausent sechs hundert vnd dreissig.</span> <span class="verse"><a name="41">41</a>Das ist die summa der geschlechte der kinder Gerson / die alle zuschaffen hatten in der Hütten des Stiffts / welche Mose vnd Aaron zeleten nach dem wort des HERRN.</span> <span class="verse"><a name="42">42</a>DJE kinder Merari wurden auch gezelet nach jren Geschlechten vnd Veter heuser /</span> <span class="verse"><a name="43">43</a>von dreissig jaren vnd drüber / bis ins funffzigst / alle die zum Heer tuchten / das sie Ampt in der Hütten des Stiffts hetten /</span> <span class="verse"><a name="44">44</a>vnd die summa war / drey tausent vnd zwey hundert.</span> <span class="verse"><a name="45">45</a>Das ist die summa der geschlechte der kinder Merari / die Mose vnd Aaron zeleten nach dem wort des HERRN durch Mose.</span> <span class="verse"><a name="46">46</a>DJE summa aller Leuiten die Mose vnd Aaron sampt den Heubtleuten Jsrael zeleten / nach jren Geschlechten vnd Veter heuser /</span> <span class="verse"><a name="47">47</a>von dreissig jaren vnd drüber bis ins funffzigst / aller die eingiengen zu schaffen / ein jglicher sein Ampt / zu tragen die last in der Hütten des Stiffts /</span> <span class="verse"><a name="48">48</a>war acht tausent / fünff hundert vnd achzig /</span> <span class="verse"><a name="49">49</a>die gezelet wurden nach dem wort des HERRN durch Mose / ein jglicher zu seinem Ampt vnd Last / wie der HERR Mose geboten hatte.</span> </p></div</div></div></body></html>