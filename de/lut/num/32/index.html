<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/num/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/num">Numbers</a> &gt <strong>Chapter 32</strong></div><p><span class="verse"><a name="1">1</a>DJE kinder Ruben vnd die kinder Gad hatten seer viel vieh / vnd sahen das land Jaeser vnd Gilead an fur bequeme stet zu jrem vieh / Vnd kamen /</span> <span class="verse"><a name="2">2</a>vnd sprachen zu Mose vnd dem Priester Eleasar vnd zu den Fürsten der gemeine.</span> <span class="verse"><a name="3">3</a>Das land Atroth / Dibon / Jaeser / Nimra / Hesbon / Eleale / Seban / Nebo vnd Beon /</span> <span class="verse"><a name="4">4</a>das der HERR geschlagen hat fur der gemeine Jsrael / ist bequeme zum Vieh / vnd wir deine Knechte haben vieh.</span> <span class="verse"><a name="5">5</a>Vnd sprachen weiter / Haben wir gnade fur dir funden / So gib dis Land deinen Knechten zu eigen / so wöllen wir nicht vber den Jordan ziehen.</span> <span class="verse"><a name="6">6</a>MOse sprach zu jnen / Ewre Brüder sollen in streit ziehen / vnd jr wolt hie bleiben?</span> <span class="verse"><a name="7">7</a>Warumb macht jr der kinder Jsrael hertzen wendig / das sie nicht hinüber ziehen in das Land / das jnen der HERR geben wird?</span> <span class="verse"><a name="8">8</a>Also theten auch ewre Veter / da ich sie aussandte von Kades Barnea das Land zu schawen /</span> <span class="verse"><a name="9">9</a>Vnd da sie hin auff komen waren bis an den bach Escol / vnd sahen das Land / machten sie das hertz der kinder Jsrael wendig / das sie nicht in das Land wolten / das jnen der HERR geben wolt. Num. 13.</span> <span class="verse"><a name="10">10</a>VNd des HERRN zorn ergrimmet zur selbigen zeit / vnd schwur / vnd sprach /</span> <span class="verse"><a name="11">11</a>Diese Leute die aus Egypten gezogen sind von zwenzig jaren vnd drüber / sollen ja das Land nicht sehen / das ich Abraham / Jsaac vnd Jacob geschworen habe / darumb / das sie mir nicht trewlich nachgefolget haben.</span> <span class="verse"><a name="12">12</a>Ausgenomen Caleb den son Jephunne des Kenisiters / vnd Josua den son Nun / Denn sie haben dem HERRN trewlich nachgefolget.</span> <span class="verse"><a name="13">13</a>Also ergrimmet des HERRN zorn vber Jsrael / vnd lies sie hin vnd her in der wüsten ziehen vierzig jar / Bis das ein ende ward alle des Geschlechts / das vbel gethan hatte fur dem HERRN.</span> <span class="verse"><a name="14">14</a>Vnd sihe / Jr seid auffgetreten an ewr Veter stat / das der Sündiger deste mehr seien / vnd jr auch den zorn vnd grim des HERRN noch mehr macht wider Jsrael.</span> <span class="verse"><a name="15">15</a>Denn wo jr euch von jm wendet / so wird er auch noch lenger sie lassen in der wüsten / Vnd jr werdet dis Volck alles verderben. Num. 14.</span> <span class="verse"><a name="16">16</a>DA tratten sie erzu / vnd sprachen / Wir wöllen nur schafhürten hie bawen fur vnser Vieh / vnd stedte fur vnser Kinder.</span> <span class="verse"><a name="17">17</a>Wir aber wöllen vns rüsten forn an fur die kinder Jsrael / bis das wir sie bringen an jren Ort. Vnser Kinder sollen in den verschlossen Stedten bleiben / vmb der Einwoner willen des lands.</span> <span class="verse"><a name="18">18</a>Wir wöllen nicht heim keren / bis die kinder Jsrael einnemen ein jglicher sein Erbe.</span> <span class="verse"><a name="19">19</a>Denn wir wöllen nicht mit jnen erben jenseid des Jordans / Sondern vnser Erbe sol vns disseid des Jordans gegen dem morgen gefallen sein.</span> <span class="verse"><a name="20">20</a>MOse sprach zu jnen / Wenn jr das thun wolt / das jr euch rüstet zum streit fur dem HERRN /</span> <span class="verse"><a name="21">21</a>So ziehet vber den Jordan fur dem HERRN / wer vnter euch gerüst ist / bis das er seine Feinde austreibe von seinem Angesicht /</span> <span class="verse"><a name="22">22</a>vnd das Land vnterthan werde fur dem HERRN / Darnach solt jr vmbwenden vnd vnschüldig sein dem HERRN vnd fur Jsrael / vnd solt dis Land also haben zu eigen fur dem HERRN.</span> <span class="verse"><a name="23">23</a>Wo jr aber nicht also thun wolt / Sihe / so werdet jr euch an dem HERRN versündigen / vnd werdet ewr sünden innen werden / wenn sie euch finden wird.</span> <span class="verse"><a name="24">24</a>So bawet nu stedte fur ewre Kinder / vnd hürten fur ewr Vieh / vnd thut was jr geredt habt. Josu. 1.; Josu. 4.</span> <span class="verse"><a name="25">25</a>DJe kinder Gad / vnd die kinder Ruben sprachen zu Mose / Deine Knechte sollen thun / wie mein Herr geboten hat.</span> <span class="verse"><a name="26">26</a>Vnser Kinder / Weiber / Habe / vnd alle vnser Vieh / sollen in den stedten Gilead sein /</span> <span class="verse"><a name="27">27</a>Wir aber deine Knechte wöllen alle gerüst zum Heer in den streit ziehen fur dem HERRN / wie mein Herr geredt hat.</span> <span class="verse"><a name="28">28</a>DA gebot Mose jrer halben dem Priester Eleasar vnd Josua dem son Nun / vnd den öbersten Vetern der stemme der kinder Jsrael /</span> <span class="verse"><a name="29">29</a>vnd sprach zu jnen. Wenn die kinder Gad / vnd die kinder Ruben mit euch vber den Jordan ziehen alle gerüst zum streit fur dem HERRN / vnd das Land euch vnterthan ist / So gebet jnen das land Gilead zu eigen.</span> <span class="verse"><a name="30">30</a>Ziehen sie aber nicht mit euch gerüst / So sollen sie mit euch erben im lande Canaan.</span> <span class="verse"><a name="31">31</a>Die kinder Gad vnd die kinder Ruben antworten / vnd sprachen / Wie der HERR redet zu deinen Knechten / so wöllen wir thun /</span> <span class="verse"><a name="32">32</a>Wir wöllen gerüst ziehen fur dem HERRN ins land Canaan / vnd vnser Erbgut besitzen disseid des Jordans. Josu. 4.</span> <span class="verse"><a name="33">33</a>ALso gab Mose den kindern Gad / vnd den kindern Ruben / vnd dem halben stam Manasse des sons Joseph / das königreich Sihon / des königes der Amoriter / vnd das königreich Og / des königes zu Basan / das Land sampt den Stedten in der gantzen grentze vmb her.</span> <span class="verse"><a name="34">34</a>Da baweten die kinder Gad / Dibon / Atharoth / Aroer /</span> <span class="verse"><a name="35">35</a>Atroth / Sophan / Jaeser / Jegabeha /</span> <span class="verse"><a name="36">36</a>Bethnimra / vnd Betharan verschlossen Stedte / vnd Schafhürten.</span> <span class="verse"><a name="37">37</a>Die kinder Ruben baweten / Hesbon / Eleale / Kiriathaim /</span> <span class="verse"><a name="38">38</a>Nebo / BaalMeon / vnd enderten die namen / vnd Sibama / vnd gaben den Stedten namen die sie baweten. Deut. 3.; Josu. 22.</span> <span class="verse"><a name="39">39</a>VND die kinder Machir des sons Manasse / giengen in Gilead vnd gewonnens / vnd vertrieben die Amoriter die drinnen waren.</span> <span class="verse"><a name="40">40</a>Da gab Mose dem Machir / dem son Manasse / Gilead / vnd er wonet drinnen.</span> <span class="verse"><a name="41">41</a>Jair aber der son Manasse gieng hin vnd gewan jre Dörffer / vnd hies sie Hauoth Jair.</span> <span class="verse"><a name="42">42</a>Nobah gieng hin vnd gewan Knath mit jren Töchtern / vnd hies sie Nobah / nach seinem namen.</span> </p></div</div></div></body></html>