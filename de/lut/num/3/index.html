<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/num/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/num">Numbers</a> &gt <strong>Chapter 3</strong></div><p><span class="verse"><a name="1">1</a>DJS ist das Geschlecht Aaron vnd Mose / zu der zeit / da der HERR mit Mose redet auff dem berge Sinai /</span> <span class="verse"><a name="2">2</a>vnd dis sind die namen der söne Aaron. Der Erstgeborne Nadab / darnach Abihu / Eleazar vnd Jthamar.</span> <span class="verse"><a name="3">3</a>Das sind die namen der söne Aaron / die zu Priester gesalbet waren vnd jre hende gefüllet zum Priesterthum.</span> <span class="verse"><a name="4">4</a>Aber Nadab vnd Abibu storben fur dem HERRN / da sie frembd Fewr opfferten fur dem HERRN in der wüsten Sinai / vnd hatten keine söne. Eleaser aber vnd Jthamar pflegten des Priesterampts vnter jrem vater Aaron. Exod. 6.; Leui. 10.; 1. Par. 24.</span> <span class="verse"><a name="5">5</a>VND der HERR redet mit Mose vnd sprach /</span> <span class="verse"><a name="6">6</a>Bringe den stam Leui erzu / vnd stelle sie fur den Priester Aaron / das sie jm dienen /</span> <span class="verse"><a name="7">7</a>vnd seiner vnd der gantzen Gemeine hut warten / für der Hütten des Stiffts / vnd dienen am dienst der Wonunge /</span> <span class="verse"><a name="8">8</a>vnd warten alles Gerets der Hütten des Stiffts / vnd der hut der kinder Jsrael / zu dienen am dienst der Wonunge.</span> <span class="verse"><a name="9">9</a>Vnd solt die Leuiten Aaron vnd seinen sönen zuordnenen zum geschenk von den kindern Jsrael.</span> <span class="verse"><a name="10">10</a>Aaron aber vnd seine Söne soltu setzen / das sie jres Priesterthums warten / Wo ein Frembder sich erzu thut / Der sol sterben.</span> <span class="verse"><a name="11">11</a>VND der HERR redet mit Mose / vnd sprach /</span> <span class="verse"><a name="12">12</a>Sihe / Jch habe die Leuiten genomen vnter den kindern Jsrael / fur alle Erstegeburt / die da mutter brechen vnter den kindern Jsrael / also / das die Leuiten sollen mein sein.</span> <span class="verse"><a name="13">13</a>Denn die ersten Geburt sind mein sint der zeit ich alle Erstegeburt schlug in Egyptenland / da heiliget ich mir alle Erstegeburt in Jsrael / von Menschen an bis auff das Vieh / das sie mein sein sollen / Jch bin der HERR. Num. 8.; Exod. 13.</span> <span class="verse"><a name="14">14</a>VND der HERR redet mit Mose in der wüsten Sinai / vnd sprach /</span> <span class="verse"><a name="15">15</a>Zele die kinder Leui nach jrer Veter heuser vnd geschlechten / alles was menlich ist eins monden alt vnd drüber.</span> <span class="verse"><a name="16">16</a>Also zelet sie Mose nach dem wort des HERRN / wie er geboten hatte /</span> <span class="verse"><a name="17">17</a>Vnd waren dis die kinder Leui mit namen / Gerson / Kahath / Merari.</span> <span class="verse"><a name="18">18</a>Die namen aber der kinder Gerson in jrem Geschlecht waren / Libni vnd Simei.</span> <span class="verse"><a name="19">19</a>Die kinder Kahath in jrem Geschlecht waren / Amram / Jezehar / Hebrom vnd Vsiel.</span> <span class="verse"><a name="20">20</a>Die kinder Merari in jrem Geschlecht waren / Maheli vnd Musi / Dis sind die geschlecht Leui nach jrer Veter hause. Exod. 6.</span> <span class="verse"><a name="21">21</a>DJS sind die geschlechte von Gerson / Die Libniter vnd Simeiter /</span> <span class="verse"><a name="22">22</a>Dere summa war an der zall funden / sieben tausent vnd fünff hundert / alles was menlich war / eins monden alt vnd drüber.</span> <span class="verse"><a name="23">23</a>Vnd dasselb geschlecht der Gersoniter sollen sich lagern hinder der Wonunge gegen dem Abend.</span> <span class="verse"><a name="24">24</a>Jr Oberster sey Eliasaph der son Lael.</span> <span class="verse"><a name="25">25</a>Vnd sie sollen warten an der Hütten des Stiffts / nemlich / der Wonung vnd der Hütten vnd jrer Decken / vnd des Tuchs in der thür der Hütten des Stiffts /</span> <span class="verse"><a name="26">26</a>des Vmbhangs am Vorhoff / vnd des Tuchs in der thür des Vorhoffs / welcher vmb die Wonung vnd vmb den Altar her gehet / vnd seiner Seile / vnd alles was zu seinem dienst gehöret.</span> <span class="verse"><a name="27">27</a>DJS sind die geschlechte von Kahath / Die Amramiten / die Jezehariten die Hebroniten vnd Vsieliten /</span> <span class="verse"><a name="28">28</a>was menlich war eins monden alt vnd drüber / An der zal acht tausent vnd sechs hundert / die der hut des Heiligthums warten.</span> <span class="verse"><a name="29">29</a>Vnd sollen sich lagern an die seiten der Wonung gegen Mittag.</span> <span class="verse"><a name="30">30</a>Jr Oberster sey Elizaphan der son Vsiel.</span> <span class="verse"><a name="31">31</a>Vnd sie sollen warten der Laden / des Tischs / des Leuchters / des Altars / vnd alles Gerets des Heiligthums / dar an sie dienen / vnd des Tuchs vnd was zu seinem dienst gehört.</span> <span class="verse"><a name="32">32</a>Aber der Oberst vber alle Obersten der Leuiten sol Eleasar sein / Aarons son des Priesters / vber die verordnet sind zu warten der hut des Heiligthums.</span> <span class="verse"><a name="33">33</a>DJS sind die geschlechte Merari / die Maheliter vnd Musiter /</span> <span class="verse"><a name="34">34</a>Die an der zal waren / sechs tausent vnd zwey hundert / alles was menlich war / eins monden alt vnd drüber.</span> <span class="verse"><a name="35">35</a>Jr Oberster sey Zuriel der son Abihail. Vnd sollen sich lagern an die seiten der Wonung gegen Mitternacht.</span> <span class="verse"><a name="36">36</a>Vnd jr Ampt sol sein zu warten der bret vnd rigel / vnd seulen / vnd füsse der Wonung / vnd alles seins Gerets vnd seins diensts /</span> <span class="verse"><a name="37">37</a>Da zu der seulen vmb den Vorhof her / mit den füssen vnd negeln vnd seilen.</span> <span class="verse"><a name="38">38</a>ABer fur der Wonung vnd fur der Hütten des Stiffts / gegen Morgen sollen sich lagern Mose vnd Aaron vnd seine Söne / das sie des Heiligthums warten / vnd der kinder Jsrael / Wenn sich ein Frembder erzu thut / Der sol sterben.</span> <span class="verse"><a name="39">39</a>Alle Leuiten in der summa / die Mose vnd Aaron zeleten / nach jren Geschlechten / nach dem wort des HERRN / eitel Menlin eins monden alt vnd drüber / waren zwey vnd zwenzig tausent.</span> <span class="verse"><a name="40">40</a>VND der HERR sprach zu Mose / Zele alle Erstgeburt / was menlich ist vnter den kindern Jsrael / eins monden alt vnd drüber / vnd nim die zal jrer namen.</span> <span class="verse"><a name="41">41</a>Vnd solt die Leuiten mir / dem HERRN / aussondern fur alle Erstegeburt der kinder Jsrael / vnd der Leuiten vieh fur alle Erstegeburt vnter dem vieh der kinder Jsrael.</span> <span class="verse"><a name="42">42</a>Vnd Mose zelet / wie jm der HERR geboten hatte / alle Erstegeburt vnter den kindern Jsrael /</span> <span class="verse"><a name="43">43</a>VND fand sich an der zal der namen aller Erstegeburt was menlich war eins monden alt vnd drüber / in jrer summa zwey vnd zwenzig tausent / zwey hundert vnd drey vnd siebenzig.</span> <span class="verse"><a name="44">44</a>VND der HERR redet mit Mose / vnd sprach /</span> <span class="verse"><a name="45">45</a>Nim die Leuiten fur alle Erstegeburt vnter den kindern Jsrael / vnd das vieh der Leuiten fur jr vieh / das die Leuiten / mein / des HERRN seien.</span> <span class="verse"><a name="46">46</a>Aber das Lösegeld von den zwey hundert drey vnd siebenzig vberlengen Erstengeburten der kinder Jsrael / vber der Leuiten zal /</span> <span class="verse"><a name="47">47</a>soltu ja fünff sekel nemen von heubt zu heubt / nach dem sekel des Heiligthums (Zwenzig Gera gilt ein sekel)</span> <span class="verse"><a name="48">48</a>vnd solt das selb geld / das vberleng ist vber jre zal / geben Aaron vnd seinen Sönen.</span> <span class="verse"><a name="49">49</a>Da nam Mose das Lösegeld / das vberlenge war vber der Leuiten zal</span> <span class="verse"><a name="50">50</a>von den Erstengeburten der kinder Jsrael tausent drey hundert vnd fünff vnd sechzig sekel / nach dem sekel des Heiligthums /</span> <span class="verse"><a name="51">51</a>vnd gabs Aaron vnd seinen Sönen / nach dem wort des HERRN / wie der HERR Mose geboten hatte. Exo. 30.; Leui. 27.; Ezech. 45.</span> </p></div</div></div></body></html>