<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/num/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/num">Numbers</a> &gt <strong>Chapter 13</strong></div><p><span class="verse"><a name="1">1</a>VND der HERR redet mit Mose / vnd sprach /</span> <span class="verse"><a name="2">2</a>Sende Menner aus / die das land Canaan erkunden / das ich den kindern Jsrael geben wil / Aus jglichem stam jrer veter einen fürnemlichen Man.</span> <span class="verse"><a name="3">3</a>Mose der sandte sie aus der wüste Paran nach dem wort des HERRN / die alle fürnemliche Menner waren vnter den kindern Jsrael /</span> <span class="verse"><a name="4">4</a>vnd hiessen also. Deut. 1. SAmmua der son Zacur des stams Ruben.</span> <span class="verse"><a name="5">5</a>Saphat der son Hori des stams Simeon.</span> <span class="verse"><a name="6">6</a>Caleb der son Jephunne des stams Juda.</span> <span class="verse"><a name="7">7</a>Jgeal der son Joseph des stams Jsaschar.</span> <span class="verse"><a name="8">8</a>Hosea der son Nun des stams Ephraim.</span> <span class="verse"><a name="9">9</a>Palti der son Raphu des stams BenJamin.</span> <span class="verse"><a name="10">10</a>Gadiel der son Sodi des stams Sebulon.</span> <span class="verse"><a name="11">11</a>Gaddi der son Susi des stams Joseph von Manasse.</span> <span class="verse"><a name="12">12</a>Ammiel der son Gemalli des stams Dan.</span> <span class="verse"><a name="13">13</a>Sethur der son Michael des stams Asser.</span> <span class="verse"><a name="14">14</a>Nahebi der son Vaphsi des stams Naphthali.</span> <span class="verse"><a name="15">15</a>Guel der son Machi des stams Gad.</span> <span class="verse"><a name="16">16</a>Das sind die namen der Menner / die Mose aussand zu erkunden das Land / Aber den Hosea den son Nun nante Mose Josua.</span> <span class="verse"><a name="17">17</a>DA sie nu Mose sandte das land Canaan zu erkunden / sprach er zu jnen / Ziehet hin auff an den Mittag / vnd gehet auff das Gebirge</span> <span class="verse"><a name="18">18</a>vnd besehet das Land / wie es ist / vnd das Volck das drinnen wonet / obs starck oder schwach / wenig oder viel ist.</span> <span class="verse"><a name="19">19</a>Vnd was fur ein Land ist darinnen sie wonen / obs gut oder böse sey / vnd was fur Stedte sind darinnen sie wonen / ob sie in Gezelten oder Festungen wonen.</span> <span class="verse"><a name="20">20</a>Vnd was fur Land sey / obs fett oder mager sey / vnd ob Bewme drinne sind oder nicht / Seid getrost / vnd nemet der früchten des lands / Es war aber eben vmb die zeit der ersten weindrauben.</span> <span class="verse"><a name="21">21</a>SJe giengen hin auff vnd erkundeten das Land / von der wüsten Zin / bis gen Rehob / da man gen Hamath gehet.</span> <span class="verse"><a name="22">22</a>Sie giengen auch hin auff gegen dem Mittag / vnd kamen bis gen Hebron / da war Ahiman / Sesai vnd Thalmai / die kinder Enak / Hebron aber war sieben jar gebawet vor Zoan in Egypten.</span> <span class="verse"><a name="23">23</a>Vnd sie kamen bis an bach EscolHeisst eine Drauben / daraus wird der draubenbach.  / vnd schnitten daselbs eine Reben ab mit einer Weindrauben / vnd liessen sie Zweene auff einem stecken tragen / dazu auch Granatepffel vnd Feigen.</span> <span class="verse"><a name="24">24</a>Der ort heisst bach Escol / vmb des Draubens willen / den die kinder Jsrael daselbs abschnitten.</span> <span class="verse"><a name="25">25</a>VND sie kereten vmb da sie das Land erkundet hatten nach vierzig tagen /</span> <span class="verse"><a name="26">26</a>giengen hin / vnd kamen zu Mose vnd Aaron vnd zu der gantzen Gemeine der kinder Jsrael in die wüsten Paran gen Kades / vnd sagten jnen wider vnd der gantzen Gemeine / wie es stünde / Vnd liessen sie die Früchte des Landes sehen.</span> <span class="verse"><a name="27">27</a>Vnd erzeleten jnen / vnd sprachen / Wir sind ins Land komen / da hin jr vns sandtet / da milch vnd honig innen fleusst / vnd dis ist jre Frucht.</span> <span class="verse"><a name="28">28</a>On das starck Volck drinnen wonet / vnd seer grosse vnd feste Stedte sind / vnd sahen auch Enaks kinder daselbs.</span> <span class="verse"><a name="29">29</a>So wonen die Amalekiter im Lande gegen mittag / die Hethiter vnd Jebusiter vnd Amoriter wonen auff dem Gebirge / die Cananiter aber wonen am Meer vnd vmb den Jordan.</span> <span class="verse"><a name="30">30</a>CAleb aber stillet das volck gegen Mose / vnd sprach / Lasst vns hin auff ziehen vnd das Land einnemen / denn wir mügen es vberweldigen.</span> <span class="verse"><a name="31">31</a>Aber die Menner / die mit jm waren hin auff gezogen / sprachen / Wir vermügen nicht hin auff zu ziehen gegen das Volck / denn sie sind vns zu starck.</span> <span class="verse"><a name="32">32</a>Vnd machten dem Lande das sie erkundet hatten / ein böse geschrey vnter den kindern Jsrael / vnd sprachen / Das Land da durch wir gegangen sind zu erkunden / frisset seine Einwoner / vnd alles Volck das wir drinnen sahen sind Leute von grosser lenge.</span> <span class="verse"><a name="33">33</a>Wir sahen auch Rysen daselbs / Enaks kinder von den Rysen / vnd wir waren fur vnsern augen als die Hewschrecken / vnd also waren wir auch fur jren augen.</span> </p></div</div></div></body></html>