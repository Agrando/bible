<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/num/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/num">Numbers</a> &gt <strong>Chapter 17</strong></div><p><span class="verse"><a name="1">1</a>VND der HERR redet mit Mose / vnd sprach /</span> <span class="verse"><a name="2">2</a>Sage Eleasar dem son Aaron des Priesters / das er die pfannen auffhebe aus dem brand / vnd strewe das fewr hin vnd her.</span> <span class="verse"><a name="3">3</a>Denn die pfannen solcher Sünder sind geheiliget / durch jre Seele / das man sie zu breiten Blech schlahe / vnd den Altar da mit behenge / Denn sie sind geopffert fur dem HERRN vnd geheiliget / vnd sollen den kindern Jsrael zum Zeichen sein.</span> <span class="verse"><a name="4">4</a>VND Eleasar der Priester / nam die ehernen Pfannen / die die verbranten geopffert hatten / vnd schlug sie zu blechen / den Altar zu behengen.</span> <span class="verse"><a name="5">5</a>Zum Gedechtnis der kinder Jsrael / das nicht jemands frembds sich erzu mache der nicht ist des samens Aaron / zu opffern Reuchwerg fur dem HERRN / Auff das jm nicht gehe / wie Korah vnd seiner Rotte / wie der HERR jm geredt hatte durch Mose.</span> <span class="verse"><a name="6">6</a>DES andern morgens aber murrete die gantze Gemeine der kinder Jsrael wider Mosen vnd Aaron / vnd sprachen / Jr habt des HERRN volck getödtet.</span> <span class="verse"><a name="7">7</a>Vnd da sich die Gemeine versamlet wider Mose vnd Aaron / wandten sie sich zu der Hütten des Stiffts / Vnd sihe / da bedecket es die Wolcken / vnd die Herrligkeit des HERRN erschein.</span> <span class="verse"><a name="8">8</a>Vnd Mose vnd Aron giengen hin ein zu der Hütten des Stiffts.</span> <span class="verse"><a name="9">9</a>Vnd der HERR redet mit Mose / vnd sprach /</span> <span class="verse"><a name="10">10</a>Hebt euch aus dieser Gemeine / Jch wil sie plötzlich vertilgen / Vnd sie fielen auff jr angesicht.</span> <span class="verse"><a name="11">11</a>VNd Mose sprach zu Aaron / Nim die Pfanne / vnd thu fewr drein vom Altar / vnd lege Reuchwerg drauff / vnd gehe eilend zu der Gemeine / vnd versüne sie / Denn das wüten ist von dem HERRN ausgegangen / vnd die plage ist angangen.</span> <span class="verse"><a name="12">12</a>Vnd Aaron nam / wie jm Mose gesagt hatte / vnd lieff mitten vnter die Gemeine (vnd sihe / die Plage war angangen vnter dem volck) vnd reucherte vnd versünet das volck /</span> <span class="verse"><a name="13">13</a>vnd stund zwisschen den Todten vnd lebendigen / da ward der Plage gewehret.</span> <span class="verse"><a name="14">14</a>Der aber / die an der Plage gestorben waren / war vierzehen tausent vnd sieben hundert / On die so mit Korah storben.</span> <span class="verse"><a name="15">15</a>Vnd Aaron kam wider zu Mose fur die thür der Hütten des Stiffts / Vnd der Plage ward gewehret. Sap. 18.; Psal. 106.</span> <span class="verse"><a name="16">16</a>VND der HERR redet mit Mose / vnd sprach /</span> <span class="verse"><a name="17">17</a>Sage den kindern Jsrael / vnd nim von jnen zwelff Stecken / von jglichem Fürsten seins vaters Haus einen / vnd schreib eins jglichen namen auff seinen stecken.</span> <span class="verse"><a name="18">18</a>Aber den namen Aaron soltu schreiben auff den stecken Leui / Denn ja fur ein heubt jrer Veterhaus sol ein stecke sein.</span> <span class="verse"><a name="19">19</a>Vnd lege sie in die Hütten des Stiffts / fur dem Zeugnis da ich euch zeuge.</span> <span class="verse"><a name="20">20</a>Vnd welchen ich erwelen werde / des stecke wird grünen / Das ich das murren der kinder Jsrael / das sie wider euch murren / stille.</span> <span class="verse"><a name="21">21</a>MOse redet mit den kindern Jsrael / Vnd alle jre Fürsten gaben jm zwelff Stecken / ein jglicher Fürst einen stecken / nach dem Hause jrer veter / vnd der stecke Aaron war auch vnter jren stecken.</span> <span class="verse"><a name="22">22</a>Vnd Mose legt die stecken fur den HERRN in der Hütten des Zeugnis.</span> <span class="verse"><a name="23">23</a>Des morgens aber da Mose in die Hütten des Zeugnis gieng / fand er den stecken Aaron des hauses Leui grunen / vnd die blüet auffgangen vnd mandeln tragen.</span> <span class="verse"><a name="24">24</a>Vnd Mose trug die Stecken alle er aus von dem HERRN fur alle kinder Jsrael / das sie es sahen / vnd ein jglicher nam seinen stecken.</span> <span class="verse"><a name="25">25</a>DEr HERR sprach aber zu Mose / Trage den stecken Aaron wider fur das Zeugnis / das er verwaret werde / zum Zeichen den vngehorsamen Kindern / das jr murren von mir auffhöre / das sie nicht sterben.</span> <span class="verse"><a name="26">26</a>Mose thet / wie jm der HERR geboten hatte.</span> <span class="verse"><a name="27">27</a>Vnd die kinder Jsrael sprachen zu Mose / Sihe / wir verderben vnd komen vmb / wir werden alle vertilget vnd komen vmb /</span> <span class="verse"><a name="28">28</a>Wer sich nahet zu der Wonung des HERRN / der stirbt / Sollen wir denn gar vntergehen?</span> </p></div</div></div></body></html>