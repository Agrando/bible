<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/num/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/num">Numbers</a> &gt <strong>Chapter 31</strong></div><p><span class="verse"><a name="1">1</a>VND der HERR redet mit Mose / vnd sprach /</span> <span class="verse"><a name="2">2</a>Reche die kinder Jsrael an den Midianitern / das du darnach dich samlest zu deinem Volck.</span> <span class="verse"><a name="3">3</a>Da redet Mose mit dem Volck / vnd sprach / Rüstet vnter euch Leute zum Heer wider die Midianiter / das sie den HERRN rechen an den Midianitern /</span> <span class="verse"><a name="4">4</a>Aus jglichem Stam tausent / das jr aus allen stemmen Jsrael in das Heer schickt.</span> <span class="verse"><a name="5">5</a>Vnd sie namen aus den tausenten Jsrael / ja tausent eins stams / zwelff tausent gerüstet zum Heer.</span> <span class="verse"><a name="6">6</a>Vnd Mose schickt sie mit Pinehas dem son Eleasar des Priesters ins Heer / vnd die heilige Kleider / vnd die Halldrometen in seine hand. Num. 25.</span> <span class="verse"><a name="7">7</a>VND sie füreten das Heer wider die Midianiter / wie der HERR Mose geboten hatte / vnd erwürgeten alles was menlich war.</span> <span class="verse"><a name="8">8</a>Da zu die Könige der Midianiter erwürgen sie sampt jren erschlagenen / nemlich / Eui / Rekem / Zur / Hur vnd Reba / die fünff Könige der Midianiter / Bileam den son Beor erwürgeten sie auch mit dem schwert.</span> <span class="verse"><a name="9">9</a>Vnd die kinder Jsrael namen gefangen die Weiber der Midianiter vnd jre Kinder / alle jr Vieh / alle jre Habe / vnd alle jre Güter raubten sie.</span> <span class="verse"><a name="10">10</a>Vnd verbranten mit fewr alle jre Stedte jrer wonung vnd alle Bürge.</span> <span class="verse"><a name="11">11</a>VND namen allen Raub / vnd alles was zu nemen war / beide Menschen vnd Vieh /</span> <span class="verse"><a name="12">12</a>vnd brachtens zu Mose vnd zu Eleasar dem Priester / vnd zu der Gemeine der kinder Jsrael / nemlich / die Gefangenen / vnd das genomen Vieh / vnd das geraubt Gut / ins Lager auff der Moabiter gefilde / das am Jordan ligt gegen Jeriho.</span> <span class="verse"><a name="13">13</a>Vnd Mose vnd Eleasar der Priester vnd alle Fürsten der gemeine giengen jnen entgegen hin aus fur das Lager.</span> <span class="verse"><a name="14">14</a>VND Mose ward zornig vber die Heubtleute des Heers / die Heubtleute vber tausent vnd hundert waren / die aus dem Heer vnd streit kamen /</span> <span class="verse"><a name="15">15</a>vnd sprach zu jnen / Warumb habt jr alle Weiber leben lassen?</span> <span class="verse"><a name="16">16</a>Sihe / haben nicht die selben die kinder Jsrael / durch Bileams rat abgewendet sich zuuersündigen am HERRN vber dem Peor / vnd widerfuhr eine Plage der Gemeine des HERRN?</span> <span class="verse"><a name="17">17</a>So erwürget nu alles was menlich ist vnter den Kindern / vnd alle Weiber die Menner erkand vnd beygelegen haben.</span> <span class="verse"><a name="18">18</a>Aber aller kinder die Weibsbilde sind vnd nicht Menner erkand noch beygelegen haben / die lasst fur euch leben.</span> <span class="verse"><a name="19">19</a>Vnd lagert euch ausser dem Lager sieben tage / alle die jemand erwürget oder die Erschlagene angerürt haben / das jr euch entsündiget / am dritten vnd siebenden tage / sampt denen die jr gefangen genomen habt.</span> <span class="verse"><a name="20">20</a>Vnd alle Kleider vnd alle Gerete von fellen / vnd alles peltzwerck / vnd alles hültzen Gefess / solt jr entsündigen. Num. 25.</span> <span class="verse"><a name="21">21</a>VND Eleasar der Priester sprach zu dem Kriegsuolck / das in streit gezogen war / Das ist das Gesetz / welchs der HERR Mose geboten hat.</span> <span class="verse"><a name="22">22</a>Gold / silber / ertz / eisen / zihn vnd bley /</span> <span class="verse"><a name="23">23</a>vnd alles was das fewr leidet / solt jr durchs fewr lassen gehen / vnd reinigen / das mit dem Sprengwasser entsündiget werde. Aber alles was nicht fewr leidet / solt jr durchs wasser gehen lassen /</span> <span class="verse"><a name="24">24</a>vnd solt ewre Kleider wasschen am siebenden tage / so werdet jr rein / Darnach solt jr ins Lager komen.</span> <span class="verse"><a name="25">25</a>VND der HERR redet mit Mose / vnd sprach /</span> <span class="verse"><a name="26">26</a>Nim die summa des raubs der Gefangen / beide an Menschen vnd Vieh / du vnd Eleasar der Priester / vnd die öbersten Veter der gemeine.</span> <span class="verse"><a name="27">27</a>Vnd gib die Helffte / denen / die ins Heer ausgezogen sind / vnd die schlacht gethan haben / vnd die ander helffte der Gemeine.</span> <span class="verse"><a name="28">28</a>Vnd solt dem HERRN Heben von den Kriegsleuten die ins Heer gezogen sind / ja von fünff hunderten eine Seele beide an Menschen / rindern / eseln vnd schafen /</span> <span class="verse"><a name="29">29</a>von jrer Helffte soltu es nemen / vnd dem Priester Eleasar geben zur Hebe dem HERRN.</span> <span class="verse"><a name="30">30</a>Aber von der Helffte der kinder Jsrael / soltu ja von funffzigen nemen ein stück guts / beide an Menschen / rindern / eseln vnd schafen / vnd von allem Vieh / vnd solts den Leuiten geben / die der Hut warten der wonung des HERRN.</span> <span class="verse"><a name="31">31</a>VNd Mose vnd Eleasar der Priester theten wie der HERR Mose geboten hatte.</span> <span class="verse"><a name="32">32</a>Vnd es war der vbrigen Ausbeute / die das Kriegsuolck geraubet hatte / sechs mal hundert vnd fünff vnd siebenzig tausent schafe /</span> <span class="verse"><a name="33">33</a>zwey vnd siebenzig tausent rinder /</span> <span class="verse"><a name="34">34</a>ein vnd sechzig tausent esel.</span> <span class="verse"><a name="35">35</a>Vnd der Weibsbilde die nicht Menner erkand noch beygelegen hatten / zwey vnd dreissig tausent seelen.</span> <span class="verse"><a name="36">36</a>VND die Helffte / die denen / so ins Heer gezogen waren / gehort / war an der zal drey hundert mal vnd sieben vnd dreissig tausent vnd fünff hundert schafe /</span> <span class="verse"><a name="37">37</a>Dauon wurden dem HERRN sechs hundert fünff vnd siebenzig schafe.</span> <span class="verse"><a name="38">38</a>Jtem / sechs vnd dreissig tausent rinder / Dauon wurden dem HERRN zwey vnd siebenzig.</span> <span class="verse"><a name="39">39</a>Jtem / dreissig tausent vnd fünff hundert esel / Dauon wurden dem HERRN ein vnd sechzig.</span> <span class="verse"><a name="40">40</a>Jtem / Menschen seelen / sechzehen tausent seelen / Dauon wurden dem HERRN zwo vnd dreissig.</span> <span class="verse"><a name="41">41</a>Vnd Mose gab solch Hebe des HERRN dem Priester Eleasar / wie jm der HERR geboten hatte.</span> <span class="verse"><a name="42">42</a>ABer die ander Helffte die Mose den kindern Jsrael zuteilet von den Kriegsleuten /</span> <span class="verse"><a name="43">43</a>nemlich / die helffte der Gemeine zustendig / war auch drey hundert mal vnd sieben vnd dreissig tausent / fünff hundert schafe /</span> <span class="verse"><a name="44">44</a>Sechs vnd dreissig tausent rinder /</span> <span class="verse"><a name="45">45</a>Dreissig tausent vnd fünff hundert esel /</span> <span class="verse"><a name="46">46</a>Vnd sechzehen tausent Menschen seelen.</span> <span class="verse"><a name="47">47</a>Vnd Mose nam von dieser Helffte der kinder Jsrael / ja ein stück von funffzigen / beide des Viehs vnd der Menschen / vnd gabs den Leuiten die der Hut warteten an der Wonunge des HERRN / wie der HERR Mose geboten hatte.</span> <span class="verse"><a name="48">48</a>VND es tratten erzu die Heubtleute vber die tausent des Kriegsuolcks / nemlich / die vber tausent vnd vber hundert waren / zu Mose /</span> <span class="verse"><a name="49">49</a>vnd sprachen zu jm. Deine Knechte haben die summa genomen der Kriegsleute / die vnter vnsern henden gewesen sind / vnd feilet nicht einer.</span> <span class="verse"><a name="50">50</a>Darumb bringen wir dem HERRN geschencke / was ein jglicher funden hat von güldenem gerete / keten / armgeschmeide / ringe / ohrenrincken vnd spangen / das vnser Seelen versünet werden fur dem HERRN.</span> <span class="verse"><a name="51">51</a>VNd Mose nam von jnen / sampt dem Priester Eleasar / das gold allerley gerets.</span> <span class="verse"><a name="52">52</a>Vnd alles golds Hebe / das sie dem HERRN huben / war sechzehen tausent vnd sieben hundert vnd funffzig Sekel / von den Heubtleuten vber tausent vnd hundert /</span> <span class="verse"><a name="53">53</a>Denn die Kriegsleute hatten geraubt ein jglicher fur sich.</span> <span class="verse"><a name="54">54</a>Vnd Mose mit Eleasar dem Priester nam das gold von den Heubtleuten vber tausent vnd hundert / vnd brachtens in die Hütten des Stiffts / zum gedechtnis der kinder Jsrael fur dem HERRN.</span> </p></div</div></div></body></html>