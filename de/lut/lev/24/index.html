<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/lev/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/lev">Leviticus</a> &gt <strong>Chapter 24</strong></div><p><span class="verse"><a name="1">1</a>VND der HERR redet mit Mose / vnd sprach.</span> <span class="verse"><a name="2">2</a>Gebeut den kindern Jsrael / das sie zu dir bringen gestossen lauter Bawmöle zu Liechten / das oben in die Lampen teglich gethan werde /</span> <span class="verse"><a name="3">3</a>haussen fur dem furhang des Zeugnis in der Hütten des Stiffts. Vnd Aaron sols zurichten des abends vnd des morgens fur dem HERRN teglich / Das sey ein ewiges Recht ewrn Nachkomen /</span> <span class="verse"><a name="4">4</a>Er sol aber die Lampen auff dem feinen Leuchter zurichten fur dem HERRN teglich. Exod. 27.</span> <span class="verse"><a name="5">5</a>VND solt Semelmelh nemen / vnd dauon zwelff Kuchen backen / zwo zehende sol ein kuche haben /</span> <span class="verse"><a name="6">6</a>Vnd solt sie legen ja sechs auff eine schicht auff den feinen Tisch fur dem HERRN.</span> <span class="verse"><a name="7">7</a>Vnd solt auff die selben legen reinen Weyrauch / das es seien DenckbroDas sind die Schauwbrot / welche die Kuchen heissen / darumb das sie breit waren wie kuchen. Vnd sind Denckbrot / darumb / das sie damit Gottes gedencken vnd von jm predigen sollen / Gleich wie Christus vns befilhet / das wir sein gedencken / Das ist seinen Tod verkündigen vnd predigen sollen. zum FewrDas ist / Opffer. dem HERRN.</span> <span class="verse"><a name="8">8</a>Alle Sabbath für vnd für / sol er sie zurichten fur dem HERRN / von den kindern Jsrael / zum ewigen Bund.</span> <span class="verse"><a name="9">9</a>Vnd sollen Aarons vnd seiner Söne sein / die sollen sie essen an heiliger Stete / Denn das ist sein allerheiligsts von den Opffern des HERRN zum ewigen Recht. Exod. 25.</span> <span class="verse"><a name="10">10</a>Es gieng aber aus eines jsraelischen weibs Son / der eines Egyptischen mans Kind war vnter den kindern Jsrael / vnd zancket sich im Lager mit einem Jsraelischen man /</span> <span class="verse"><a name="11">11</a>Vnd lestert den Namen vnd fluchet. Da brachten sie jn zu Mose (Seine mutter aber hies Selomith / eine tochter Dibri vom stam Dan)</span> <span class="verse"><a name="12">12</a>vnd legten jn gefangen / bis jnen klar antwort würde durch den Mund des HERRN.</span> <span class="verse"><a name="13">13</a>VNd der HERR redet mit Mose / vnd sprach /</span> <span class="verse"><a name="14">14</a>Füre den Flucher hin aus fur das Lager / vnd las alle / die es gehöret haben / jre hende auff sein Heubt legen / vnd las jn die gantze Gemeine steinigen.</span> <span class="verse"><a name="15">15</a>Vnd sage den kindern Jsrael / Welcher seinem Gott fluchet / Der sol seine sünde tragen /</span> <span class="verse"><a name="16">16</a>Welcher des HERRN Namen lestert / Der sol des todes sterben / die gantze Gemeine sol jn steinigen / Wie der Frembdlinge / so sol auch der Einheimische sein / Wenn er den Namen lestert / So sol er sterben.</span> <span class="verse"><a name="17">17</a>WEr jrgent einen Menschen erschlegt / Der sol des todes sterben /</span> <span class="verse"><a name="18">18</a>Wer aber ein Vieh erschlegt / Der sols bezalen / Leib vmb leib.</span> <span class="verse"><a name="19">19</a>Vnd wer seinen Nehesten verletzt / Dem sol man thun / wie er gethan hat /</span> <span class="verse"><a name="20">20</a>Schade vmb schade / Auge vmb auge / Zaan vmb zaan / Wie er hat einen Menschen verletzt / So sol man jm wider thun.</span> <span class="verse"><a name="21">21</a>Also / das wer ein Vieh erschlegt / der sols bezalen / Wer aber einen Menschen erschlegt / der sol sterben.</span> <span class="verse"><a name="22">22</a>Es sol einerley Recht vnter euch sein / dem Frembdlingen wie dem Einheimischen / Denn ich bin der HERR ewer Gott. Exod. 21.; Deut. 19.; Matt. 5.</span> <span class="verse"><a name="23">23</a>MOse aber sagets den kindern Jsrael / Vnd füreten den Flucher aus fur das Lager / vnd steinigeten jn / Also theten die kinder Jsrael / wie der HERR Mose geboten hatte.</span> </p></div</div></div></body></html>