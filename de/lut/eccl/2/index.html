<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/eccl/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/eccl">Ecclesiastes</a> &gt <strong>Chapter 2</strong></div><p><span class="verse"><a name="1">1</a>JCh sprach in meinem Hertzen / Wolan / Jch wil wol leben vnd gute tage haben / Aber sihe / das war auch eitel.</span> <span class="verse"><a name="2">2</a>Jch sprach zum lachen / Du bist toll / vnd zur freude / Was machstu?</span> <span class="verse"><a name="3">3</a>DA dacht ich in meinem Hertzen / meinen Leib vom Wein zu ziehen / vnd mein Hertz zur Weisheit ziehen / das ich ergriffe was Torheit ist / Bis ich lernete / was den Menschen gut were / das sie thun solten / so lange sie vnter dem Himel leben.</span> <span class="verse"><a name="4">4</a>JCH thet grosse ding / Jch bawet Heuser / pflantzet Weinberge.</span> <span class="verse"><a name="5">5</a>Jch macht mir Garten vnd Lustgarten / vnd pflantzet allerley fruchtbar Bewme drein.</span> <span class="verse"><a name="6">6</a>Jch macht mir Teiche / das aus zu wessern den Wald der gruenden Bewme.</span> <span class="verse"><a name="7">7</a>Jch hatte Knechte vnd Meide vnd Gesinde. Jch hatte ein grösser Habe an Rindern vnd Schafen / denn alle die vor mir zu Jerusalem gewesen waren.</span> <span class="verse"><a name="8">8</a>Jch samlete mir auch Silber vnd Gold / vnd von den Königen vnd Lendern einen Schatz. Jch schafft mir Senger vnd Sengerin vnd wollustMit singen vnd springen / tantzen / vnd hupffen.der Menschen / allerley Seitenspiel.</span> <span class="verse"><a name="9">9</a>Vnd nam zu / vber alle die vor mir zu Jerusalem gewest waren / Auch bleib Weisheit bey mir.</span> <span class="verse"><a name="10">10</a>Vnd alles was meine Augen wündschten / das lies ich jnen / vnd wehret meinem hertzen keine Freude / das es frölich war von aller meiner erbeit / Vnd das hielt ich fur mein Teil von aller meiner erbeit.</span> <span class="verse"><a name="11">11</a>Da ich aber ansahe alle meine werck / die meine hand gethan hatte vnd mühe die ich gehabt hette / Sihe / da war es alles eitel vnd jamer / vnd nichts mehr vnter der Sonnen.</span> <span class="verse"><a name="12">12</a>DA wand ich mich zu sehen die WeisheitPraesentem fastidiunt, futurum petunt, vnd wissen doch nicht wie er geraten werde.  / vnd Klugheit vnd Torheit / Denn wer weis / was der fur ein Mensch werden wird / nach dem König / den sie schon bereit gemacht haben?</span> <span class="verse"><a name="13">13</a>Da sahe ich / das die Weisheit die Torheit vbertraff / wie das Liecht die Finsternis.</span> <span class="verse"><a name="14">14</a>Das dem Weisen seine augen im Heubt stehen / Aber die Narren im finsternis gehen / vnd merckte doch / das eim gehet wie dem andern.</span> <span class="verse"><a name="15">15</a>DA dacht ich in meinem hertzen / Weil es denn dem Narren gehet wie mir / Warumb hab ich denn nach Weisheit gestanden? Da dacht ich in meinem Hertzen / Das solchs auch eitel sey.</span> <span class="verse"><a name="16">16</a>Denn man gedenckt des Weisen nicht jmerdar / eben so wenig als des Narren / vnd die künfftigen tage vergessen alles / Vnd wie der Weise stirbt / Also auch der Narre.</span> <span class="verse"><a name="17">17</a>Darumb verdros mich zu leben / Denn es gefiel mir vbel was vnter der Sonnen geschicht / das es so gar eitel vnd mühe ist.</span> <span class="verse"><a name="18">18</a>VND mich verdros alle meine Erbeit die ich vnter der Sonnen hatte / Das ich die selben einem Mensch lassen must / der nach mir sein solt /</span> <span class="verse"><a name="19">19</a>Denn wer weis / ob er Weise oder Toll sein wird? Vnd sol doch herrschen in aller meiner Erbeit / die ich weislich gethan habe vnter der Sonnen / Das ist auch eitel.</span> <span class="verse"><a name="20">20</a>DARumb wand ich mich / das mein hertz abliesse von aller Erbeit die ich thet vnter der Sonnen.</span> <span class="verse"><a name="21">21</a>Denn es mus ein Mensch der seine Erbeit mit weisheit / vernunfft / geschickligkeit gethan hat / eim andern zum Erbteil lassen / der nicht dran geerbeitet hat / Das ist auch eitel vnd ein gros vnglück.</span> <span class="verse"><a name="22">22</a>Denn was kriegt der Mensch von aller seiner erbeit vnd mühe seins Hertzen / die er hat vnter der Sonnen /</span> <span class="verse"><a name="23">23</a>Denn alle seine lebtage schmertzen mit gremen vnd leid? Das auch sein Hertz des nachts nicht ruget / Das ist auch eitel.</span> <span class="verse"><a name="24">24</a>JSts nu nicht besser dem Menschen / essen vnd trincken / vnd seine Seele guter dinge sein in seiner Erbeit? Aber solchs sahe ich auch / das von Gottes hand kompt.</span> <span class="verse"><a name="25">25</a>Denn wer hat frölicher gegessen vnd sich ergetzt / denn ich?</span> <span class="verse"><a name="26">26</a>Denn dem Menschen der jm gefelt / gibt er Weisheit / Vernunfft vnd Freude / Aber dem Sünder gibt er vnglück / Das er samle vnd heuffe / vnd doch dem geben werde / der Gott gefelt / Darumb ist das auch eitel jamer.</span> </p></div</div></div></body></html>