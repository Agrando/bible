<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/2cor/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/2cor">2 Corinthians</a> &gt <strong>Chapter 11</strong></div><p><span class="verse"><a name="1">1</a>Wolte Gott / jr hieltet mir ein wenig torheit zu gut / Doch jr haltet mirs wol zu gut /</span> <span class="verse"><a name="2">2</a>Denn ich eiuere vber euch mit göttlichem eiuer. Denn ich habe euch vertrawet einem Manne / das ich eine reine Jungfraw Christo zubrechte.</span> <span class="verse"><a name="3">3</a>Jch fürchte aber / das nicht wie die Schlange Heua verfürete mit jrer schalckheit / Also auch ewre sinne verrücket werden von der einfeltigkeit in Christo. Gen. 3.</span> <span class="verse"><a name="4">4</a>DEnn so der da zu euch kompt / einen andern Jhesum predigete / den wir nicht geprediget haben / Oder jr einen andern Geist empfienget / den jr nicht empfangen habt / Oder ein ander Euangelium / das jr nicht angenomen habt / So vertrüget jrs billich.</span> <span class="verse"><a name="5">5</a>Denn ich achte / Jch sey nicht weniger / denn die hohen Apostel sind.</span> <span class="verse"><a name="6">6</a>Vnd ob ich Alber bin mit reden / So bin ich doch nicht alber in dem erkentnis. Doch ich bin bey euch allenthalben wol bekand.</span> <span class="verse"><a name="7">7</a>ODer hab ich gesündiget / das ich mich ernidriget habe / auff das jr erhöhet würdet? Denn ich habe euch das Euangelium vmb sonst verkündiget /</span> <span class="verse"><a name="8">8</a>vnd habe andere Gemeine beraubet / vnd Sold von jnen genomen / das ich euch predigete.</span> <span class="verse"><a name="9">9</a>Vnd da ich bey euch war gegenwertig / vnd mangel hatte / war ich niemand beschwerlich / Denn meinen mangel erstatten die Brüder / die aus Macedonia kamen / Vnd hab mich in allen stücken euch vnbeschwerlich gehalten / vnd wil auch noch mich also halten.</span> <span class="verse"><a name="10">10</a>SO gewis die warheit Christi in mir ist / so sol mir dieser Rhum in den lendern Achaia nicht gestopfftWie ein lauffend wasser / Also sol mein Ruhm auch lauffen / vnd vngestopfft fort gehen. werden.</span> <span class="verse"><a name="11">11</a>Warumb das? Das ich euch nicht solte lieb haben? Gott weis es.</span> <span class="verse"><a name="12">12</a>Was ich aber thue vnd thun wil / das thue ich darumb / Das ich die vrsache abhawe / denen / die vrsache suchen / das sie rhümen möchten / sie seien wie wir.</span> <span class="verse"><a name="13">13</a>Denn solche falsche Apostel vnd trügliche Erbeiter / verstellen sich zu Christus Apostel.</span> <span class="verse"><a name="14">14</a>Vnd das ist auch kein wunder / Denn er selbs der Satan / verstellet sich zum engel des Liechtes.</span> <span class="verse"><a name="15">15</a>Darumb ist es nicht ein grosses / ob sich auch seine Diener verstellen / als Prediger der gerechtigkeit / welcher ende sein wird nach jren wercken.</span> <span class="verse"><a name="16">16</a>JCH sage aber mal / das nicht jemand wehne / ich sey töricht / Wo aber nicht / So nemet mich an als einen Törichten / das ich mich auch ein wenig rhüme.</span> <span class="verse"><a name="17">17</a>Was ich jtzt rede / das rede ich nicht als im HErrn / sondern als in der torheit / die weil wir in das rhümen komen sind.</span> <span class="verse"><a name="18">18</a>Sintemal / viel sich rhümen nach dem fleisch / wil ich mich auch rhümen.</span> <span class="verse"><a name="19">19</a>Denn jr vertraget gerne die Narren / dieweil jr Klug seid /</span> <span class="verse"><a name="20">20</a>Jr vertraget / so euch jemand zu Knechte machet / So euch jemand schindet / So euch jemand nimpt / So jemand euch trotzet / So euch jemand in das angesichte streicht.</span> <span class="verse"><a name="21">21</a>Das sage ich nach der vnehreDas ist / wir wollen vns itzt stellen als die Schwachen / die jr tragen müstet / das vns doch eine schande ist / Sintemal wir euch tragen sollen.  / als weren wir schwach worden. WOr auff nu jemand küne ist (Jch rede in torheit) dar auff bin ich auch küne.</span> <span class="verse"><a name="22">22</a>Sie sind Ebreer / Jch auch. Sie sind Jsraeliter / Jch auch. Sie sind Abrahams samen / Jch auch.</span> <span class="verse"><a name="23">23</a>Sie sind diener Christi / Jch rede törlich / ich bin wol mehr. Jch habe mehr geerbeitet / Jch habe mehr schlege erlidden / Jch bin offter gefangen / Offt in todes nöten gewest.</span> <span class="verse"><a name="24">24</a>Von den Jüden habe ich fünff mal empfangen viertzig Streich / weniger eines.</span> <span class="verse"><a name="25">25</a>Jch bin drey mal gesteupet / Einmal gesteiniget / Drey mal habe ich Schiffbruch erlidden / Tag vnd nacht hab ich zubracht in der tieffe des meers /</span> <span class="verse"><a name="26">26</a>Jch hab offt gereiset. Jch bin in ferligkeit gewesen zu wasser / Jn ferligkeit vnter den Mördern / Jn ferligkeit vnter den Jüden / Jn ferligkeit vnter den Heiden / Jn ferligkeit in den Stedten / Jn ferligkeit in den wüsten / Jn ferligkeit auff dem meer / Jn ferligkeit vnter den falschen Brüdern.</span> <span class="verse"><a name="27">27</a>Jn mühe vnd erbeit / Jn viel wachen / Jn hunger vnd durst / Jn viel fasten / Jn frost vnd blösse.</span> <span class="verse"><a name="28">28</a>ON was sich sonst zutregt / nemlich / das ich teglich werde angelauffen / vnd trage sorge fur alle Gemeinen.</span> <span class="verse"><a name="29">29</a>Wer ist schwach / vnd ich werde nicht schwachMit den Schwachen im glauben / thet vnd lies er viel / des er wol anders macht hatte / Wie er. j. Corin 9 vnd 12 saget. Vnd brandte (das ist) Es verdros jn hart / wenn man die Schwachen ergerte. ? Wer wird geergert / vnd ich brenne nicht?</span> <span class="verse"><a name="30">30</a>So ich mich je rhümen sol / wil ich mich meiner schwacheit rhümen.</span> <span class="verse"><a name="31">31</a>Gott vnd der Vater vnsers HErrn Jhesu Christi / welcher sey gelobet in ewigkeit / weis / das ich nicht liege.</span> <span class="verse"><a name="32">32</a>Zu Damasco der Landpfleger des königes Aretha / verwarete die Stad der Damascer / vnd wolte mich greiffen /</span> <span class="verse"><a name="33">33</a>Vnd ich ward in einem Korbe zum fenster aus durch die maure nidder gelassen / vnd entran aus seinen henden. Act. 9.</span> </p></div</div></div></body></html>