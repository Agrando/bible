<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/gal/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/gal">Galatians</a> &gt <strong>Chapter 1</strong></div><p><span class="verse"><a name="1">1</a>PAulus ein Apostel: Nicht von Menschen / auch nicht durch Menschen / Sondern durch Jhesum Christ / vnd Gott den Vater / Der jn aufferwecket hat von den Todten /</span> <span class="verse"><a name="2">2</a>Vnd alle Brüder / die bey mir sind. Den Gemeinen in Galatia.</span> <span class="verse"><a name="3">3</a>GNade sey mit euch / vnd Friede von Gott dem Vater / vnd vnserm HErrn Jhesu Christ /</span> <span class="verse"><a name="4">4</a>Der sich selbs fur Vnser sünde gegeben hat / Das er Vns errettet von dieser gegenwertigen argen Welt / Nach dem willen GottesSihe / wie er alle wort richtet wider die eigen Gerechtigkeit.  / vnd vnsers Vaters /</span> <span class="verse"><a name="5">5</a>Welchem sey Ehre von ewigkeit zu ewigkeit / Amen.</span> <span class="verse"><a name="6">6</a>MJch wundert / Das jr euch so bald abwenden lasset / von dem der euch beruffen hat in die gnade Christi / auff ein ander Euangelium.</span> <span class="verse"><a name="7">7</a>So doch kein anders ist / On das etliche sind / die euch verwirren / vnd wollen das Euangelium Christi verkeren.</span> <span class="verse"><a name="8">8</a>Aber so auch wir / oder ein Engel vom Himel euch würde Euangelium predigen / anders denn das wir euch geprediget haben / Der sey verflucht.</span> <span class="verse"><a name="9">9</a>Wie wir jtzt gesagt haben / so sagen wir auch aber mal / So jemand euch Euangelium prediget / anders denn das jr empfangen habt / Der sey verfluchet.</span> <span class="verse"><a name="10">10</a>Predige ich denn jtzt Menschen oder Gott zu dienst? Oder gedenck ich Menschen gefellig zu sein? Wenn ich den Menschen noch gefellig were / So were ich Christus Knecht nicht.</span> <span class="verse"><a name="11">11</a>JCH thu euch aber kund / lieben Brüder / das das Euangelium / das von mir geprediget ist / nicht menschlich ist /</span> <span class="verse"><a name="12">12</a>Denn ich hab es von keinem Menschen empfangen / noch gelernet / Sondern durch die offenbarung Jhesu Christi.</span> <span class="verse"><a name="13">13</a>Denn jr habt je wol gehöret meinen wandel weiland im Jüdenthum / Wie ich vber die masse die gemeine Gottes verfolgete vnd verstörete sie /</span> <span class="verse"><a name="14">14</a>vnd nam zu im Jüdenthum / vber viel meines Gleichen / in meinem Geschlecht / vnd eiuert vber die masse vmb das veterliche Gesetz.</span> <span class="verse"><a name="15">15</a>DA es aber Gotte wolgefiel / der mich von meiner Mutterleibe hat ausgesondert / vnd beruffen durch seine gnade /</span> <span class="verse"><a name="16">16</a>Das er seinen Son offenbaret in mir / das ich jn durchs Euangelium verkündigen solte vnter den Heiden. Also bald fur ich zu / vnd besprach mich nicht darüber mit Fleisch vnd Blut /</span> <span class="verse"><a name="17">17</a>Kam auch nicht gen Jerusalem / zu denen / die vor mir Apostel waren / Sondern zoch hin in Arabiam / vnd kam widerumb gen Damascon.</span> <span class="verse"><a name="18">18</a>Darnach vber drey jar / kam ich gen Jerusalem / Petrum zu schawen / vnd bleib funffzehen tage bey jm.</span> <span class="verse"><a name="19">19</a>Der andern Apostel aber sahe ich keinen / on Jacobum des HErrn bruder.</span> <span class="verse"><a name="20">20</a>Was ich euch aber schreibe / Sihe / Gott weis / ich liege nicht.</span> <span class="verse"><a name="21">21</a>DArnach kam ich in die lender Syria vnd Cilicia.</span> <span class="verse"><a name="22">22</a>Jch war aber vnbekand von angesichte / den Christlichen gemeinen in Judea.</span> <span class="verse"><a name="23">23</a>Sie hatten aber alleine gehöret / Das / der vns weiland verfolgete / der prediget jtzt den glauben / welchen er weiland verstörete /</span> <span class="verse"><a name="24">24</a>Vnd preiseten Gott vber mir.</span> </p></div</div></div></body></html>