<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/1macc/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/1macc">1 Maccabees</a> &gt <strong>Chapter 5</strong></div><p><span class="verse"><a name="1">1</a>DA aber die Heiden vmbher höreten / das der Altar wider auffgericht / vnd das Heiligthum gereiniget war / Ergrimmeten sie seer /</span> <span class="verse"><a name="2">2</a>vnd namen für das gantze geschlecht Jacob auszurotten / Vnd fiengen an alle Jüden an jren grentzen zu tödten.</span> <span class="verse"><a name="3">3</a>Aber Judas zog in Jdumea wider die kinder Esau / vnd vberfiel sie zu Arabath / da sie die kinder Jsrael belagert hatten / vnd schluge viel Jdumeer tod / vnd plündert sie.</span> <span class="verse"><a name="4">4</a>Die weil auch die kinder Bean auff der strassen vntrew vnd mord getrieben hatten / wider Jsrael /</span> <span class="verse"><a name="5">5</a>hats jnen Judas auch gedacht / vnd belegert vnd verbrand sie / vnd verbrand jre Burg / mit allen / so darin waren.</span> <span class="verse"><a name="6">6</a>Darnach zoch er wider Ammon / Die waren wol gerüst / vnd hatten viel Kriegsuolck / vnd einen Heubtman Timotheum /</span> <span class="verse"><a name="7">7</a>Darumb that Judas viel Schlachten mit jnen / vnd hatte Sieg /</span> <span class="verse"><a name="8">8</a>vnd gewan die stad Jazer / mit andern vmbligenden flecken / Darnach zog er wider heim in Judeam.</span> <span class="verse"><a name="9">9</a>ES waren aber die Heiden auch auff in Galaad / wider Jsrael an jrer grentze / sie zuuertilgen. Aber das Volck flohe auff die burg Datheman /</span> <span class="verse"><a name="10">10</a>vnd schrieben an Judam vnd seine Brüder / also /</span> <span class="verse"><a name="11">11</a>Die Heiden vmb her haben sich alle versamlet wider vns / das sie vns alle vmbbringen / Jr Heubtman ist Timotheus / vnd wollen vnser Burg / dar ein wir geflohen sind / stürmen.</span> <span class="verse"><a name="12">12</a>Darumb bitten wir / Du wollest vns zu hülffe komen / vnd vns retten / denn vnser ist wenig / Denn die Feinde haben viel vmbbracht /</span> <span class="verse"><a name="13">13</a>vnd zu Tubin bey tausent Man getödtet / vnd jr Weib / Kind vnd Güter weggefüret.</span> <span class="verse"><a name="14">14</a>Da man diesen Brieff lase / kamen mehr Boten aus Galilea / die zerrissen jre Kleider</span> <span class="verse"><a name="15">15</a>vnd sagten kleglich / Das die Heiden aus allen Stedten vmb her mit macht Galileam vberzogen hatten / aus Ptolemais / Tyro vnd Sidon / vnd das gantz Galilea vol Feinde were / Jsrael auszurotten.</span> <span class="verse"><a name="16">16</a>ALs Judas vnd das Volck solchs höreten / hielt man Rat / wie sie jren Brüdern in dieser Not helffen kündten.</span> <span class="verse"><a name="17">17</a>Vnd Judas befalh seinem bruder Simon / das er jm einen besondern Hauffen welen solt / vnd in Galileam ziehen / die Brüder da zuretten / So wolten er vnd sein bruder Jonathas / in Galaad ziehen.</span> <span class="verse"><a name="18">18</a>Vnd machet Joseph den son Zacharia vnd Azaria zu Heubtleute vber das vbrige Volck da heim / Judeam zu bewaren.</span> <span class="verse"><a name="19">19</a>Vnd befalh jnen / Sie solten das Volck regieren / vnd nicht ausziehen die Feinde an zugreiffen / bis er wider keme.</span> <span class="verse"><a name="20">20</a>VND Simon zoch in Galileam mit drey tausent Man / Judas in Galaad mit acht tausent.</span> <span class="verse"><a name="21">21</a>Da nu Simon in Galileam kam / that er viel Schlachten mit den Heiden / vnd sieget / Vnd jaget sie bis gen Ptolemais an das thor /</span> <span class="verse"><a name="22">22</a>das bey drey tausent Heiden vmbkamen / vnd Simon plündert sie.</span> <span class="verse"><a name="23">23</a>Darnach kam er wider zu seinen Brüdern in Galilea / vnd zu Arabath / vnd hies sie mit Weib vnd Kind mit jm in Judea ziehen / vnd füret sie da hin mit grossen freuden.</span> <span class="verse"><a name="24">24</a>ABer Judas Maccabeus vnd Jonathas sein Bruder / zogen vber den Jordan in die wüsten / drey Tagreise.</span> <span class="verse"><a name="25">25</a>Da kamen zu jnen die Nabatheer / vnd empfiengen sie freundlich / vnd zeigeten jnen an / Wie es jren Brüdern in Galaad gienge /</span> <span class="verse"><a name="26">26</a>vnd das viel gefenglich weggefurt waren gen Barasa / Bosor / Alima / Casbon / Mageth vnd Carnaim / welches eitel grosse vnd feste Stedte waren /</span> <span class="verse"><a name="27">27</a>Das auch viel in andern stedten in Galaad gefangen lagen / Darumb beschlossen sie / Das sie morgens / als bald dieselbige festen Stedte vberziehen vnd stürmen wolten.</span> <span class="verse"><a name="28">28</a>Vnd Judas keret vmb zu rücke eine Tagreise / vnd stürmet die stad Bosor / ehe sie sichs versahen / vnd eröbert sie / vnd lies alle Mansbilde drinnen erstechen / vnd plündert vnd verbrand die Stad.</span> <span class="verse"><a name="29">29</a>DARnach reiset er fort bey nacht zu der Burg / da seine Brüder belagert waren.</span> <span class="verse"><a name="30">30</a>Vnd da er des morgens da hin kam / sahe er eine grosse mechtige / menge Volcks on zal da / welche Leitern vnd Wagen trugen / vnd den Sturm anfiengen /</span> <span class="verse"><a name="31">31</a>Vnd war in der Stad ein kleglich geschrey / das in Himel schallet.</span> <span class="verse"><a name="32">32</a>Da vermanet Judas sein Volck / das sie fur jre Brüder streiten wolten / sie zu retten.</span> <span class="verse"><a name="33">33</a>Vnd macht drey Spitzen / vnd greiff sie zurück an im Sturm / vnd lies drometen / Vnd das Volck schrey laut vnd betet zu Gott.</span> <span class="verse"><a name="34">34</a>Als aber das Heer Timothei sahe / das Judas hinter jnen war / flohen sie / vnd wurden hart geschlagen / das aus jnen diesen tag bey acht Tausent tod blieben.</span> <span class="verse"><a name="35">35</a>Darnach zog Judas gen Maspha / stürmet vnd eröbert sie / vnd lies alle Mansbilde drinnen tödten / vnd plündert vnd verbrennet die Stad.</span> <span class="verse"><a name="36">36</a>Darnach gewan er Casbon / Mageth / Bosor / vnd die andern stedte in Galaad.</span> <span class="verse"><a name="37">37</a>ABer Timotheus brachte widerumd ein gros Heer zusamen / vnd lagert sich gegen Raphon jenseid der Bach.</span> <span class="verse"><a name="38">38</a>Da schickt Judas Kundschaffer hin vnd lies besehen / wie starck die Feinde weren / vnd wie sie legen. Diese sagten jm wider / das seer eine grosse Menge were / aus allen Heiden vmb her /</span> <span class="verse"><a name="39">39</a>Das sie auch Kriegsknechte aus Arabia bey sich hetten / den sie Solt müsten geben / Vnd das sich das Heer jenseid der Bach gelagert hette / vnd weren gerüst zur Schlacht. Darumb zog Judas aus wider sie.</span> <span class="verse"><a name="40">40</a>Vnd Timotheus sprach zu seinen Heubtleuten / Wenn Judas an die Bach kompt / vnd so mutig ist / das er erüber ziehen thar / So können wir jm nicht widerstehen / sondern er wird vns schlahen.</span> <span class="verse"><a name="41">41</a>HERR Gott / Da dich die Boten des königes Sennaherib lesterten / schicktest du einen Engel / der schlug tod / hundert vnd fünff vnd achzig tausent man.</span> <span class="verse"><a name="42">42</a>Wenn er sich aber fürchtet / vnd thar nicht vber die Bach herüber / So wollen wir vber das Wasser / vnd jn angreiffen vnd schlahen.</span> <span class="verse"><a name="43">43</a>DA nu Judas an die Bach kam / stellet er die Priester an das Wasser / vnd gebot jnen / Sie solten alles Volck hinüber treiben / das sie die Feinde hülffen schlahen / vnd niemand solt da hinden bleiben.</span> <span class="verse"><a name="44">44</a>Da nu also Judas vnd sein Heer erstlich vber das Wasser kamen / flohen die Feinde / vnd liessen jre Were fallen / vnd kamen in einen Tempel in der stad Carnaim.</span> <span class="verse"><a name="45">45</a>Aber Judas eröberte die Stad / vnd verbrennet den Tempel vnd alle die darin waren / Vnd Carnaim ward zerstöret / vnd kunde sich nicht schützen fur Juda.</span> <span class="verse"><a name="46">46</a>DArnach lies Judas alles volck Jsrael / das in Galaad war / klein vnd gros / Weib vnd Kind / zusamen komen / das es mit in Judea zöge.</span> <span class="verse"><a name="47">47</a>Vnd auff dem wege kamen sie zu einer grossen festen stad Ephron / die an der Strassen lag / da man durch must vnd nicht neben hin ziehen kund.</span> <span class="verse"><a name="48">48</a>Nu wolten die Leute zu Ephron Judam nicht durch lassen /</span> <span class="verse"><a name="49">49</a>Aber Judas sendet zu jnen / sagte jnen frieden zu / vnd bat freundlich /</span> <span class="verse"><a name="50">50</a>das man sie durch lies / Denn jnen solt kein schade von den seinen geschehen / Er begert nichts / denn allein durch zu ziehen / Aber die von Ephron wolten sie nicht einlassen.</span> <span class="verse"><a name="51">51</a>DA lies Judas ausruffen im gantzen Heer / das das Kriegsuolck eine Ordnung machen solt / vnd den Sturm anlauffen / ein jeder Hauff an seinem ort / Also stürmeten sie die Stad den gantzen tag vnd die gantze nacht / vnd eröberten sie.</span> <span class="verse"><a name="52">52</a>Vnd Judas lies erstechen alle Mansbilde drinnen / plündert vnd zerstöret sie / Vnd zoch durch / vber die todten Cörper hin. Vnd kamen vber den Jordan auff das Blachfeld.</span> <span class="verse"><a name="53">53</a>Vnd Judas treib das Volck fort / das sich da hinden seumet / vnd tröstet sie die gantze Reise aus / bis er sie ins land Judea bracht.</span> <span class="verse"><a name="54">54</a>Da zogen sie auff den Berg Sion mit grossen freuden / vnd opfferten Brandopffer / Das jnen Gott Sieg gegeben / vnd sie mit freuden wider heim bracht hatte.</span> <span class="verse"><a name="55">55</a>DJeweil aber Judas vnd Jonathas in Galaad war / vnd Simon jr bruder in Galilea fur Ptolemais /</span> <span class="verse"><a name="56">56</a>Vnd Joseph der son Zacharie vnd Azaria / die Heubtleute / höreten von jrem Sieg vnd grossen Thaten / sprachen sie /</span> <span class="verse"><a name="57">57</a>Wir wollen auch Ehre einlegen / vnd die Heiden vmb vns her angreiffen.</span> <span class="verse"><a name="58">58</a>Vnd geboten jrem Kriegsuolck / das sie solten auff sein / vnd zogen gegen Jamnia.</span> <span class="verse"><a name="59">59</a>Da zog wider sie eraus Gorgias mit seinem Heer /</span> <span class="verse"><a name="60">60</a>vnd schlug den Joseph vnd Azariam in die flucht / vnd jaget sie bis ins land Juda / Vnd Jsrael verlor den tag viel Volcks / nemlich / bey zwey tausent Man.</span> <span class="verse"><a name="61">61</a>Darumb / das sie Jude vnd seines Bruders befelh nicht gehorcht hatten / vnd sich aus eigener vermessenheit vnterstanden / einen Rhum zu eriagen /</span> <span class="verse"><a name="62">62</a>6So sie doch nicht die Leute waren / denen Gott verliehen hatte / das Jsrael durch sie geholffen würde.</span> <span class="verse"><a name="63">63</a>Aber Judas vnd seine Brüder worden gros geacht bey gantzem Jsrael / vnd bey allen Heiden /</span> <span class="verse"><a name="64">64</a>Vnd wo man sie nennet / worden sie gepreiset.</span> <span class="verse"><a name="65">65</a>VND Judas zoge aus mit seinen Brüdern wider die kinder Esau / gegen mittag / vnd eröbert Hebron / vnd die flecken vmbher / vnd verbrand jre Mauren vnd Thürne.</span> <span class="verse"><a name="66">66</a>Vnd keret vmb in der Heiden land / gen Samaria /</span> <span class="verse"><a name="67">67</a>Da sind viel Priester vmbkomen / welche auch zu kün waren / vnd die Feinde on rat vnd befelh angrieffen.</span> <span class="verse"><a name="68">68</a>Darnach zog Judas gegen Asdod in der Heiden land / vnd reis die Götzenaltar ein / vnd verbrennet die Götzen / vnd plünderte die Stedte / Vnd kam wider heim ins land Juda.</span> </p></div</div></div></body></html>