<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/1macc/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/1macc">1 Maccabees</a> &gt <strong>Chapter 10</strong></div><p><span class="verse"><a name="1">1</a>JM hundert vnd sechzigsten jar / kam Alexander Antiochi des edlen son / vnd nam die Stad Ptolemais ein / vnd regiert da.</span> <span class="verse"><a name="2">2</a>Da aber Demetrius solchs vernam / bracht er ein gros Heer zusamen vnd zog wider Alexandrum / jn zu veriagen.</span> <span class="verse"><a name="3">3</a>Darumb schreib Demetrius an den Jonathan / vnd sagt jm zu / Er wolt Frieden mit jm halten / vnd wolt jm alles Gutes thun.</span> <span class="verse"><a name="4">4</a>Denn er dachte / Es ist besser / das ich jn zuuor an mich bringe / ehe denn er sich zu Alexandro schlahe / wider mich /</span> <span class="verse"><a name="5">5</a>darumb / Das ich seinen Bruder vmbbracht habe / da zu jm vnd seinem Volck viel leids gethan habe.</span> <span class="verse"><a name="6">6</a>VND Demetrius schreib an Jonathan vnd erleubet jm / Kriegsuolck an zunemen vnd zuhalten / vnd Kriegsrüstung zu machen / vnd das er sein Bundgenos sein solt / Vnd befalh / das man die Geisel auff der burg / dem Jonathe wider ledig geben solt.</span> <span class="verse"><a name="7">7</a>Darumb kam Jonathas gen Jerusalem / vnd lies diese Brieue fur allem volck vnd fur denen in der Burg lesen.</span> <span class="verse"><a name="8">8</a>DA sie nu höreten / das jm der König erleubte / Kriegsuolck anzunemen vnd Kriegsrüstung zu machen / vnd das jn der König fur ein Bundgenossen hielt / furchten sie sich seer fur jm /</span> <span class="verse"><a name="9">9</a>Vnd gaben jm die Geisel ledig / Vnd Jonathas gab sie jren Eltern wider.</span> <span class="verse"><a name="10">10</a>Also fieng Jonathas an zu Jerusalem zuwonen / vnd die Stad wider zubawen vnd zubessern /</span> <span class="verse"><a name="11">11</a>vnd lies die Mauren wider auffrichten / vnd den berg Sion wider befestigen / mit guten starcken mauren von eitel Werckstücken /</span> <span class="verse"><a name="12">12</a>Also ward Jerusalem widerumb fest gebawet.</span> <span class="verse"><a name="13">13</a>Vnd die Heiden in den flecken / die Bacchides hatte lassen fest machen / flohen dauon weg in jr Land /</span> <span class="verse"><a name="14">14</a>Allein Bethzura behielten sie innen / vnd dahin lieffen die Abtrünnigen / Denn daselbs hatten sie jren auffenthalt.</span> <span class="verse"><a name="15">15</a>DA nu Alexander vernam / das Demetrius bey Jonatha freundschafft suchte / vnd höret die löblichen Thaten / die Jonathas vnd sein Bruder gethan hatten / sprach er /</span> <span class="verse"><a name="16">16</a>Des redlichen Mans gleichen findet man nicht / darumb wollen wir jm schreiben / das er vnser Freund vnd Bundgenos werde /</span> <span class="verse"><a name="17">17</a>Vnd schreib jm also.</span> <span class="verse"><a name="18">18</a>DEr König Alexander / entbeut seinem Bruder Jonathe seinen Grus.</span> <span class="verse"><a name="19">19</a>Wir hören dich preisen fur einen trefflichen Man / vnd werd / das du vnser Freund seiest.</span> <span class="verse"><a name="20">20</a>Darumb setzen wir dich zum Hohenpriester vber dein Volck / vnd solt des Königs Freund heissen / Vnd schicken dir hiemit ein Purpur vnd gülden Krone. Darumb woltest dich trewlich zu vns halten vnd vnser Freund bleiben.</span> <span class="verse"><a name="21">21</a>ALso zog Jonathas an / das priesterliche Kleid / im hundert vnd sechzigsten jar jm siebenden monden / am Lauberfest / Vnd bracht ein Heer zusamen / vnd lies viel Kriegsrüstung machen.</span> <span class="verse"><a name="22">22</a>DA aber Demetrius solchs vernam / ward er seer betrübet /</span> <span class="verse"><a name="23">23</a>das Alexander die Jüden von jm abwendet zu sich / vnd dadurch stercker ward / vnd bedacht /</span> <span class="verse"><a name="24">24</a>Er wolt jnen auch freundlich schreiben / vnd ehre vnd gut verheissen / das sie jm hülffe zusagten /</span> <span class="verse"><a name="25">25</a>vnd schreib jnen also. DEr könig Demetrius / entbeut den Jüden seinen grus.</span> <span class="verse"><a name="26">26</a>Wir haben gern gehört / vnd ist vns eine grosse freude / das jr nicht von vns abfallet zu vnsern Feinden / sondern haltet mit allen trewen an vns.</span> <span class="verse"><a name="27">27</a>Darumb bitten wir / Jr wolt also forthin trewlich an mir halten / vnd euch nicht von mir wenden lassen.</span> <span class="verse"><a name="28">28</a>Diese ewer trewe wollen wir vergelten / vnd euch viel Bürden erlassen / vnd mehr Freiheit geben vnd gnaden thun.</span> <span class="verse"><a name="29">29</a>Vnd erlas jtzt allen Jüden den Schos / den Zins vom saltz / die Cronsteur / den dritten Scheffel vom getreid / die helfft die mir vom Obs gebürt.</span> <span class="verse"><a name="30">30</a>Von diesen Bürden sol nu forthin das land Juda / vnd die drey Vogteien / so dazu gehören / in landen Samaria vnd Galilea / gefreiet sein allezeit /</span> <span class="verse"><a name="31">31</a>Vnd Jerusalem sol heilig vnd frey sein von allen Bürden / Schos vnd Zehend.</span> <span class="verse"><a name="32">32</a>JCH wil auch die Burg zu Jerusalem widerumb reumen lassen / vnd dem Hohenpriester vbergeben / das er sie einneme / vnd Leute darauff lege / wen er wil / sie zu bewaren.</span> <span class="verse"><a name="33">33</a>Vnd alle gefangene Jüden in meinem Königreich / sollen ledig gelassen werden / vnd frey sein / vnd sollen sie vnd jr Vieh vom Schos gefreiet sein.</span> <span class="verse"><a name="34">34</a>AVch sollen sie Freiheit haben in alle meinem Königreich / jr Sabbath / Newmond vnd ander bestimpte Fest zuhalten /</span> <span class="verse"><a name="35">35</a>Vnd drey tag vor vnd nach dem Fest / von jederman vnuerhindert sein an jrem Gottesdienst.</span> <span class="verse"><a name="36">36</a>VND man sol dreissig tausent Man in Judea welen / den wil ich Sold geben / wie meinem andern Kriegsuolck / vnd sie sollen in die feste Stedte des königs verordnet werden.</span> <span class="verse"><a name="37">37</a>Vnd aus jnen sollen gewelet werden etliche / die der König in seinen höhesten Hendeln / als vertrawete Rete gebrauchen wird. Die Jüden sollen auch nicht frembde / sondern eigene Heubtleute haben / aus jnen gewelet / das sie jre Gesetz halten mögen / wie im lande Juda.</span> <span class="verse"><a name="38">38</a>VND die drey Vogteien im lande Samaria vnd Galilea / so zu Judea gehörn / sollen niemand vnterthen sein / denn allein dem Hohenpriester / Das man wisse / das er allein Herr darüber sey.</span> <span class="verse"><a name="39">39</a>Die stad Ptolemais vnd die Landschafft so dazu gehört / gebe ich dem Tempel zu Jerusalem / zum kosten der auff das Opffer gehet.</span> <span class="verse"><a name="40">40</a>JCH wil auch jerlich funffzehen tausent sekel Silbers von meinem eigen Einkomen verschaffen / zum gebew des Tempels /</span> <span class="verse"><a name="41">41</a>Vnd was ich von alters her / aus meinen Emptern schüldig gewest / zum Tempel zu geben / das sol jnen forthin gereicht werden.</span> <span class="verse"><a name="42">42</a>Vnd die fünff tausent sekel Silbers / welche meine Amptleute von des Tempels einkomen entwendet haben / sollen den Priestern widerumb jerlich folgen.</span> <span class="verse"><a name="43">43</a>ES sol der Tempel auch diese Freiheit haben / Wer in meinem gantzen Königreich eine straffe verwirckt hat / vnd fliehet in den Tempel / der sol da sicher sein / mit Leib vnd mit Gut.</span> <span class="verse"><a name="44">44</a>ZVm gebew vnd besserung des Tempels vnd der mauren vnd thürn zu Jerusalem /</span> <span class="verse"><a name="45">45</a>vnd sonst im Lande / wil der König den Kosten auch legen von seinem eigen Einkomen.</span> <span class="verse"><a name="46">46</a>DA man aber diesen Brieff Jonathe vnd dem Volck las / wolten sie jm nicht trawen / vnd namens nicht an / Denn sie wusten wol / welch vntrew vnd grausame Tyranney er zuuor gegen Jsrael geübt hatte.</span> <span class="verse"><a name="47">47</a>Vnd beschlossen / dem Alexandro hülffe zu thun / der zuuor freundschafft bey jnen gesucht hatte / vnd frieden zugesaget / Diesem theten sie hülffe sein lebenlang.</span> <span class="verse"><a name="48">48</a>DA nu Alexander vnd Demetrius wider einander zogen /</span> <span class="verse"><a name="49">49</a>vnd angrieffen / da flohe Demetrius Heer / Vnd Alexander eilet jm nach /</span> <span class="verse"><a name="50">50</a>vnd thaten eine grausame Schlacht vom morgen an bis an abend / Vnd Demetrius ward denselben tag erschlagen.</span> <span class="verse"><a name="51">51</a>DArnach sendet Alexander Boten zu Ptolemeo dem könige in Egypto / mit dieser werbung.</span> <span class="verse"><a name="52">52</a>Nach dem ich wider in mein Reich komen bin / vnd sitze auff dem königlichen Thron / vnd hab das Regiment wider an mich bracht / vnd hab Demetrium veriagt / vnd mein Erbland wider eröbert /</span> <span class="verse"><a name="53">53</a>Begere ich Freundschafft mit dir zu machen / vnd bitte dich / du wollest mir deine Tochter zur Ehe geben /</span> <span class="verse"><a name="54">54</a>So wil ich mich gegen dir als dein Eiden halten / vnd danckbar sein / vnd jr ein Königliche Leibzucht verordnen.</span> <span class="verse"><a name="55">55</a>Darauff antwortet Ptolemeus / vnd wündschet Alexandro glück / Das er wider in sein Vaterland komen war / vnd sein Königreich eröbert /</span> <span class="verse"><a name="56">56</a>vnd sagt jm zu / das zuthun / wie er begert hatte. Vnd begerte / er wolt zu jm gen Ptolemais komen / da wolten sie einander selbs ansprechen / vnd den Heyrat volziehen.</span> <span class="verse"><a name="57">57</a>JM hundert vnd zwey vnd sechzigsten jar / zog Ptolemeus mit seiner tochter Cleopatra aus Egypto / vnd kamen gen Ptolemais /</span> <span class="verse"><a name="58">58</a>Dahin kam auch der könig Alexander. Vnd Cleopatra ward dem Alexandro vermehlet / vnd die Hochzeit ward mit grossem königlichem Pracht gehalten.</span> <span class="verse"><a name="59">59</a>VNd der könig Alexander schreib Jonathe / vnd foddert jn zu sich.</span> <span class="verse"><a name="60">60</a>Da kam Jonathas mit grosser Herrligkeit gen Ptolemais zu beiden Königen / vnd schencket jnen vnd jren Freunden köstliche Gaben von gold vnd silber / vnd fand gnad bey jnen.</span> <span class="verse"><a name="61">61</a>VND etliche Abtrünnige aus Jsrael kamen dahin / den Jonathan zu verklagen / Aber der König wolt sie nicht hören.</span> <span class="verse"><a name="62">62</a>Sondern befalh / das Jonathas seine Kleider ablegen / vnd ein Purpur anziehen solt / Welches also geschach.</span> <span class="verse"><a name="63">63</a>6a setzet jn der König neben sich / vnd befalh seinen Fürsten / das sie mit jm in der Stad vmbher ziehen solten vnd ausruffen lassen / das jn niemand verklagen solt / oder sonst beleidigen.</span> <span class="verse"><a name="64">64</a>Da aber seine Verkleger sahen / das jn der König so hoch ehret / das er jn hatte ein Purpur heissen anziehen / vnd solchs von jm ausruffen lies / flohen sie alle dauon.</span> <span class="verse"><a name="65">65</a>Vnd der König that jm grosse Ehre / vnd lies jn schreiben vnter seine furnemeste Freunde / vnd machet jn zum Heubtman vnd zum nehesten Rat.</span> <span class="verse"><a name="66">66</a>Darnach zog Jonathas widerumb gen Jerusalem mit freuden / vnd in gutem frieden.</span> <span class="verse"><a name="67">67</a>JM hundert vnd fünff vnd sechzigsten jar / kam der könig Demetrius / des vorigen Demetrij son aus Creta / in sein Erbkönigreich.</span> <span class="verse"><a name="68">68</a>Da erschrack Alexander seer / vnd leget sich gen Antiochien.</span> <span class="verse"><a name="69">69</a>Aber Demetrius henget den Apollonium an sich / den Heubtman in Nidersyria / Der bracht jm ein Kriegsuolck zusamen / vnd lagert sich zu Jamnia. Vnd sendet zu Jonatha dem Hohenpriester / vnd lies jm sagen /</span> <span class="verse"><a name="70">70</a>Niemand thut vns widerstand denn du allein / vnd machest / das man mich verachtet. Du trotzest wol im Gebirg /</span> <span class="verse"><a name="71">71</a>Aber wiltu eine redliche That thun / so ziehe herunter in das Blachfeld / vnd las vns mit einander versuchen.</span> <span class="verse"><a name="72">72</a>Wenn du fragen wirst / wie starck wir sind / ich vnd die andern so mir zuziehen vnd helffen / So wird man dir sagen / Jr werdet nicht bleiben können fur diesen Leuten / von welchen ewre Veter zwey mal in ewrem eigen Lande geschlagen sind.</span> <span class="verse"><a name="73">73</a>Viel weniger kanstu im Blachfeld fur solchem grossen Volck zu Ross vnd zu Fuss bestehen / da keine Berge vnd Felsen sind / dahin man fliehen kündte.</span> <span class="verse"><a name="74">74</a>DA Jonathas solch rhümen höret / erzürnet er / vnd welet zehen tausent Man / vnd zog aus von Jerusalem / vnd sein bruder Simon kam zu jm / jm zu helffen / vnd lagerten sich fur Joppe.</span> <span class="verse"><a name="75">75</a>Aber die in der stad Joppe liessen jn nicht ein / Denn Apollonius hatte Volck darein gelegt / in die besetzung / Darumb stürmet sie Jonathas.</span> <span class="verse"><a name="76">76</a>Da erschracken die in der stad / vnd thaten die thor auff / Also eröbert Jonathas die stad Joppe.</span> <span class="verse"><a name="77">77</a>DA Apollonius dis vernam / leget er sich fur Joppe mit drey tausent Reisigen / vnd mit einem grossen Fussuolc / vnd stellet sich / als wolt er weg gen Asdod ziehen / Das er Jonathan eraus locket auff das Blachfeld / denn er hatte einen grossen reisigen Zeuge / des tröstet er sich.</span> <span class="verse"><a name="78">78</a>Jonathas eilet jm nach gen Asdod / vnd zog daher fursichtiglich in seiner Ordnung gerüst zur schlacht.</span> <span class="verse"><a name="79">79</a>Aber Apollonius hatte hindersich im Lager heimlich tausent Reisigen gelassen.</span> <span class="verse"><a name="80">80</a>Nu mercket Jonathas / das Leute hinder jm heimlich versteckt waren / Darumb / da sie an sein Volck kamen / hielt Jonathas in seiner Ordnung.</span> <span class="verse"><a name="81">81</a>Da schossen die Reisigen den gantzen tag / von morgen an bis auff den abend / auff das Volck bis jre pferde müde worden.</span> <span class="verse"><a name="82">82</a>DARnach nam Simon sein Heer vnd greiff die Feinde an. Da flohen die Reisigen / denn sie waren müde /</span> <span class="verse"><a name="83">83</a>vnd wurden zerstrewet hin vnd her im felde / vnd flohen gen Asdod / vnd eileten in den Tempel des Götzen Dagon / jr leben da zuretten.</span> <span class="verse"><a name="84">84</a>Aber Jonathas plündert die stad Asdod vnd die Flecken vmbher / vnd zündet sie an. Er verbrennet auch den Götzentempel mit allen so darein geflohen waren /</span> <span class="verse"><a name="85">85</a>Vnd die Summa der erschlagenen vnd verbrenneten zusamen war bey acht tausent Man.</span> <span class="verse"><a name="86">86</a>Darnach zog Jonathas mit dem Heer fur Ascalon / Da giengen jm die Bürger aus der Stad eraus entgegen / vnd ergaben sich vnd empfiengen jn mit grosser pracht.</span> <span class="verse"><a name="87">87</a>Also zog Jonathas wider gen Jerusalem mit seinem Heer vnd Raube.</span> <span class="verse"><a name="88">88</a>VND da Alexander solches höret / ehret er Jonathan noch höher /</span> <span class="verse"><a name="89">89</a>vnd sendet jm einen gülden Gürtel / wie man allein eins Königs gebornen Freunden gibt. Dazu schencket er jm Accaron das dazu gehört zum Eigenthum.</span> </p></div</div></div></body></html>