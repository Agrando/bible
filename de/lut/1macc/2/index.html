<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/1macc/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/1macc">1 Maccabees</a> &gt <strong>Chapter 2</strong></div><p><span class="verse"><a name="1">1</a>ES war aber ein Priester Matathias / der son Johannis / des sons Simeons / aus dem geschlecht Joarim von Jerusalem / der wonet auff dem berge Modin /</span> <span class="verse"><a name="2">2</a>vnd hatte fünff Söne / Johannan mit dem zunamen Gaddis.</span> <span class="verse"><a name="3">3</a>Simon mit dem zunamen Thasi.</span> <span class="verse"><a name="4">4</a>Juda mit dem zunamen Maccabeus.</span> <span class="verse"><a name="5">5</a>Vnd Eleazar mit dem zunamen Aaron. Vnd Jonathan mit dem zunamen Apphus /</span> <span class="verse"><a name="6">6</a>Diese jamerte seer das gros elend in Juda vnd Jerusalem.</span> <span class="verse"><a name="7">7</a>Vnd Matathias klaget / Ah das ich da zu geboren bin / das ich meines Volcks / vnd der heiligen Stad zerstörunge sehen mus / vnd dazu still sitzen / vnd die Feinde jren mutwillen treiben lassen.</span> <span class="verse"><a name="8">8</a>DJE Frembden haben das Heiligthum innen / vnd der tempel Gottes ist wie ein verdampter Mensch /</span> <span class="verse"><a name="9">9</a>Seinen schmuck hat man weggefüret. Die Alten sind auff den Gassen erschlagen / vnd die junge Manschafft ist von Frembden erstochen.</span> <span class="verse"><a name="10">10</a>Das Reich ist allen Heiden zu teil worden / die es plündern /</span> <span class="verse"><a name="11">11</a>Alle seine Herrligkeit ist weg. Es war eine Königin / Nu ists eine Magd.</span> <span class="verse"><a name="12">12</a>Sihe vnser Heiligthum / vnd vnser Rhum vnd Preis ist weg / Die Heiden habens verwüstet.</span> <span class="verse"><a name="13">13</a>Wen solt noch gelüsten zu leben?</span> <span class="verse"><a name="14">14</a>Vnd Matathias zureis seine Kleider / er vnd seine Söne / vnd zogen Secke an / vnd trawreten seer.</span> <span class="verse"><a name="15">15</a>Da nu des antiochi heubtleute auch da hin kamen / die / so geflohen waren in die stad Modin / auch zu dringen von Gottes gesetze abzufallen / vnd zu opffern vnd zu reuchern /</span> <span class="verse"><a name="16">16</a>Da fielen viel vom volck Jsrael zu jnen / (Aber Matathias vnd seine Söne blieben bestendig)</span> <span class="verse"><a name="17">17</a>Vnd die Heubtleute Antiochi sprachen zu Matathia / Du bist der furnemest vnd gewaltigst in dieser Stad / vnd hast viel Söne vnd eine grosse Freundschafft /</span> <span class="verse"><a name="18">18</a>Darumb trit erstlich dahin / vnd thue was der König geboten hat / wie alle Lender gethan haben / vnd die leute Juda / so noch zu Jerusalem sind / So wirstu vnd deine Söne einen gnedigen König haben / vnd begabet mit gold vnd silber / vnd grossen gaben.</span> <span class="verse"><a name="19">19</a>DA sprach Matathias frey er aus / Wenn schon alle Lender Antiocho gehorsam weren / vnd jederman abfiel von seiner veter Gesetz / vnd willigeten in des Königes gebot /</span> <span class="verse"><a name="20">20</a>So wollen doch ich vnd meine Söne vnd Brüder nicht vom Gesetz vnser Veter abfallen.</span> <span class="verse"><a name="21">21</a>Da sey Gott für / Das were vns nicht gut / das wir von Gottes wort vnd Gottes gesetz / abfielen.</span> <span class="verse"><a name="22">22</a>Wir wollen nicht willigen in das gebot Antiochi / vnd wollen nicht opffern vnd von vnserm Gesetz abfallen / vnd eine andere Weise annemen.</span> <span class="verse"><a name="23">23</a>DA er also ausgeredt hatte / gehet ein Jüde hin / fur jrer aller augen / vnd opffert den Götzen auff dem Altar zu Modin / wie der König geboten hatte.</span> <span class="verse"><a name="24">24</a>Das sahe Matathias / vnd gieng jm durchs hertz / vnd sein Eiuer entbrand vmb das Gesetz /</span> <span class="verse"><a name="25">25</a>Vnd lieff hin zu / vnd tödtet bey dem Altar / den Jüden vnd den Heubtman Antiochi. Vnd warff den Altar vmb /</span> <span class="verse"><a name="26">26</a>vnd eiuert vmb das Gesetze / wie Phinees that dem Zamri / dem son Salomi.</span> <span class="verse"><a name="27">27</a>Vnd Matathias schrey laut durch die gantze Stad / Wer vmb das Gesetz eiuert / vnd den Bund halten wil / der ziehe mit mir aus der stad.</span> <span class="verse"><a name="28">28</a>Also flohen er vnd seine Söne auffs Gebirge / vnd verliessen alles das sie hatten in der Stad.</span> <span class="verse"><a name="29">29</a>Vnd viel fromer Leute zogen hin aus in die Wüsten /</span> <span class="verse"><a name="30">30</a>vnd hielten sich da mit Weib vnd Kind vnd jrem Vieh / Denn die Tyranney war all zugros worden. Num. 25.</span> <span class="verse"><a name="31">31</a>DA aber des Königes volck zu Jerusalem in der stad Dauid höret / das etliche sich wider des Königs Gebot setzten / vnd sich aus den Stedten gethan hetten / sich heimlich in der wüste zuuerstecken vnd auff zuhalten / vnd das viel Volcks zu jnen gezogen war.</span> <span class="verse"><a name="32">32</a>Erhuben sie sich eilend / am Sabbath / sie zu vberfallen /</span> <span class="verse"><a name="33">33</a>Vnd liessen jnen sagen / Wolt jr noch nicht gehorsam sein? Ziehet er aus / vnd thut was der König geboten hat / so solt jr sicher sein.</span> <span class="verse"><a name="34">34</a>Darauff antworten sie / Wir wollen nicht er aus ziehen / gedencken auch den Sabbath nicht zu entheiligen / wie der König gebeut.</span> <span class="verse"><a name="35">35</a>VND die draussen stürmeten den Felsen /</span> <span class="verse"><a name="36">36</a>Vnd die drinnen wehreten sich nicht / worffen nicht einen Stein er aus / machten auch den Felsen nicht zu /</span> <span class="verse"><a name="37">37</a>vnd sprachen / Wir wollen also sterben in vnser vnschuld / Himel vnd Erden werden Zeugen sein / das jr vns mit gewalt vnd vnrecht vmbbringet.</span> <span class="verse"><a name="38">38</a>Also wurden die drinnen am Sabbath vberfallen / vnd jr Weib vnd Kind vnd Vieh vmbbracht / bey tausent Person.</span> <span class="verse"><a name="39">39</a>DA Matathias vnd seine Freunde solchs höreten / That es jnen seer weh /</span> <span class="verse"><a name="40">40</a>vnd sprachen vnternander / Wollen wir alle thun / wie vnsere Brüder / vnd vns nicht wehren wider die Heiden / vnser Leben vnd Gesetz zuretten / So haben sie vns leichtlich gantz vertilget.</span> <span class="verse"><a name="41">41</a>Vnd beschlossen bey jnen / So man vns am Sabbath angreiffen würde / wollen wir vns wehren / Das wir nicht alle vmbkomen / wie vnser Brüder in den Hülen ermordet sind.</span> <span class="verse"><a name="42">42</a>VND es samlete sich zu hauff eine grosse menge der Fromen / die alle bestendig blieben im Gesetz /</span> <span class="verse"><a name="43">43</a>Vnd kamen zu jnen / alle die / so fur der Tyranney flohen.</span> <span class="verse"><a name="44">44</a>Darumb rüsteten sie sich auch / vnd erschlugen viel Gottlose vnd Abtrünnige in jrem eiuer vnd zorn / Die vbrigen aber gaben die flucht / vnd entrunnen zun Heiden.</span> <span class="verse"><a name="45">45</a>Darnach zoch Matathias vnd seine Freunde getrost vmbher im lande Jsrael / vnd reiss die Altar wider nider /</span> <span class="verse"><a name="46">46</a>vnd beschneit die Kinder / so noch vnbeschnitten waren /</span> <span class="verse"><a name="47">47</a>vnd griffen die Gottlosen an. Vnd es hat jnen gelungen /</span> <span class="verse"><a name="48">48</a>das sie das Gesetz erhielten / wider alle macht der Heiden vnd Königen / das die Gottlosen nicht vber sie Herrn worden.</span> <span class="verse"><a name="49">49</a>DA aber Matathias seer alt war / sprach er vor seinem tod zu seinen Sönen / Es ist grosse Tyranney vnd verfolgung / vnd ein grosser grim vnd harte straffe vber vns komen /</span> <span class="verse"><a name="50">50</a>Darumb lieben söne eiuert vmb das Gesetze / vnd woget ewer Leben fur den Bund vnser Veter.</span> <span class="verse"><a name="51">51</a>Vnd gedencket / welche Thaten vnser Veter zu jren zeiten gethan haben / So werdet jr rechte Ehre vnd einen ewigen Namen erlangen.</span> <span class="verse"><a name="52">52</a>ABraham ward versucht / vnd bleib feste im glauben / Das ist jm gerechnet worden zur Gerechtigkeit. Gen. 22.</span> <span class="verse"><a name="53">53</a>JOseph hielt das Gebot in seiner trübsal / Vnd ist Herr in Egypten worden. Gen. 41.</span> <span class="verse"><a name="54">54</a>PHinees vnser Vater / eiuert Gott zu ehren / Vnd erlanget den Bund / das das Priesterthum auff jm bleiben solt. Num. 25.</span> <span class="verse"><a name="55">55</a>JOsua richtet den Befelh aus / der jm gegeben war / Darumb ward er der öberst Furst in Jsrael. Josu. 1.</span> <span class="verse"><a name="56">56</a>CAleb gab zeugnis / vnd straffet das Volck / Darumb hat er ein besonder Erbe erlanget. Num. 14; Josu. 14.</span> <span class="verse"><a name="57">57</a>DAuid bleib trew vnd rechtschaffen an Gott / Darumb erbet er das Königreich ewiglich. 1. Reg. 16.</span> <span class="verse"><a name="58">58</a>ELias eiuert vmb das Gesetz / Vnd ward gen Himel gefurt. 4. Reg. 2; Dani. 3.</span> <span class="verse"><a name="59">59</a>ANania / Azaria / vnd Misael gleubten / Vnd wurden aus dem Fewr errettet.</span> <span class="verse"><a name="60">60</a>DAniel ward von wegen seiner vnschuld errettet von den Lewen. Dani. 6.</span> <span class="verse"><a name="61">61</a>ALso bedencke / was zu jeder zeit geschehen ist / So werdet jr finden / das alle / so auff Gott vertrawen / erhalten werden.</span> <span class="verse"><a name="62">62</a>Darumb fürchtet euch nicht fur der Gottlosen trotz / Denn jre herrligkeit ist kot vnd wurm /</span> <span class="verse"><a name="63">63</a>Heute schwebet er empor / morgen ligt er darnidder / vnd ist nichts mehr / so er wider zu Erden worden ist / vnd sein furnemen ist zu nicht worden.</span> <span class="verse"><a name="64">64</a>DErhalben lieben Kinder / seid vnerschrocken / vnd haltet fest ob dem Gesetz / So wird euch Gott widerumb herrlich machen.</span> <span class="verse"><a name="65">65</a>Ewer bruder Simon ist weise / demselbigen gehorchet / als einem Vater.</span> <span class="verse"><a name="66">66</a>Judas Maccabeus ist starck vnd ein Helt / der sol Heubtman sein / vnd den Krieg füren.</span> <span class="verse"><a name="67">67</a>Vnd foddert zu euch alle / so das Gesetz halten / Rechet den gewalt an ewrem Volck geübet /</span> <span class="verse"><a name="68">68</a>vnd bezalet die Heiden / wie sie verdienet haben / Vnd haltet mit ernst ob dem Gesetz.</span> <span class="verse"><a name="69">69</a>DArnach segenet er sie / vnd ward versamlet zu seinen Vetern /</span> <span class="verse"><a name="70">70</a>vnd starb im hundert vnd sechs vnd vierzigsten jar. Vnd die Söne begruben jn in seiner Veter grabe zu Modin / Vnd gantz Jsrael trawret seer vmb jn.</span> </p></div</div></div></body></html>