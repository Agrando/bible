<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/1macc/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/1macc">1 Maccabees</a> &gt <strong>Chapter 4</strong></div><p><span class="verse"><a name="1">1</a>VND Gorgias nam fünff tausent zu fuss / vnd tausent Reisigen die besten / vnd rücket bey nacht heimlich hinan an der Jüden lager /</span> <span class="verse"><a name="2">2</a>sie vnuersehens zu vberfallen / Vnd furten den Hauffen etliche die auff der Burg / in der Besetzung gelegen waren.</span> <span class="verse"><a name="3">3</a>Aber Judas war zuuor auff mit dem besten Hauffen / das er ehe keme vnd die Feinde vbereilet / vnd schlüge sie /</span> <span class="verse"><a name="4">4</a>dieweil sie noch zerstrewet hin vnd her lagen.</span> <span class="verse"><a name="5">5</a>DA nu Gorgias an Judas lager kam / vnd niemand da fand / zoch er jnen nach in das Gebirge / vnd meinet / sie weren fur jm geflohen.</span> <span class="verse"><a name="6">6</a>Aber Judas eilet / das er morgens früe ins Blachfeld keme mit drey tausent Man / die doch keinen Harnisch hatten / on allein jre kleider vnd Schwert.</span> <span class="verse"><a name="7">7</a>Da sie nu sahen / das die Feinde wol gerust waren mit Harnisch / vnd hetten einen starcken reisigen Zeug / vnd waren rechte Kriegsleute /</span> <span class="verse"><a name="8">8</a>sprach Judas zu seinem Volck / Fürchtet euch nicht / fur dieser grossen Menge / vnd fur jrer Macht erschreckt nicht /</span> <span class="verse"><a name="9">9</a>Gedenckt / wie vnser Veter im Rotenmeer errettet sind / da jnen Pharao mit einem grossen Heer nacheilet.</span> <span class="verse"><a name="10">10</a>Lasst vns gen Himel ruffen / so wird vns der HERR auch gnedig sein / vnd an den Bund gedencken / den er mit vnsern Vetern gemacht hat / Vnd wird vnsere Feinde fur vnsern augen vertilgen.</span> <span class="verse"><a name="11">11</a>Vnd alle Heiden sollen innen werden / das Gott ist / der sich Jsrael annimpt / hilfft vnd errettet. Exod. 14.</span> <span class="verse"><a name="12">12</a>DA nu die Heiden sahen / das Judas gegen jnen kam /</span> <span class="verse"><a name="13">13</a>zogen sie auch aus dem Lager / Judam an zugreiffen. Judas aber lies drometen /</span> <span class="verse"><a name="14">14</a>vnd greiff die Feinde an / Vnd die Heiden wurden in die Flucht geschlagen / das sie vber das Blachfeld flohen / vnd die letzten erstochen worden /</span> <span class="verse"><a name="15">15</a>Denn Judas jaget jnen nach / bis gen Assaremoth vnd ans feld Edom / gegen Asdod vnd Jamnia / Vnd blieben tod / bey drey tausent Man.</span> <span class="verse"><a name="16">16</a>Da aber Judas widerumb keret gebot er seinem Volck /</span> <span class="verse"><a name="17">17</a>vnd sprach / Jr solt nicht plündern / Denn wir müssen noch eine Schlacht thun.</span> <span class="verse"><a name="18">18</a>Gorgias vnd sein Hauff ist vor vns im Gebirge / Darumb bleibt in der Ordnung / vnd wehret euch. Darnach / so jr die Feinde geschlagen habt / künd jr plündern sicher vnd on fahr.</span> <span class="verse"><a name="19">19</a>DA Judas also redet / thut sich ein Hauff auff dem Gebirge er fur.</span> <span class="verse"><a name="20">20</a>Vnd Gorgias sahe / das seine Leute geschlagen waren / vnd das Lager verbrand / Denn er sahe den Rauch / dauon konde er abnemen / was geschehen war /</span> <span class="verse"><a name="21">21</a>Da zu sahen sie Judam vnd sein Kriegsuolck im Blachfeld gerüst zur Schlacht / Darumb erschrack Gorgias seer /</span> <span class="verse"><a name="22">22</a>vnd flohe in der Heidenland.</span> <span class="verse"><a name="23">23</a>Also keret Judas widerumb / das Lager zuplündern / vnd eröbert einen grossen Raub / viel Gold / Silber / Seiden / Purpur / vnd gros Gut.</span> <span class="verse"><a name="24">24</a>Darnach zogen sie heim danckten vnd lobeten Gott mit gesang / vnd sprachen / Dancket dem HERRN denn er ist freundlich / Vnd seine Güte weret ewiglich.</span> <span class="verse"><a name="25">25</a>Auff diesen tag hat Jsrael herrlichen Sieg gehabt. Psal. 118.</span> <span class="verse"><a name="26">26</a>Dje heiden aber so entrunnen waren kamen zu Lysia / vnd sagten jm / wie es jnen gangen war.</span> <span class="verse"><a name="27">27</a>Als Lysias solchs höret / ward er seer betrübt / das nicht geraten war / wie es der König befolhen hatte.</span> <span class="verse"><a name="28">28</a>Darumb bracht Lysias im folgende jar / widerumb viel Kriegsuolck zusamen / sechzig tausent Man zu fuss / vnd fünff tausent Reisigen / die Jüden zuuertilgen.</span> <span class="verse"><a name="29">29</a>Dis Heer zoch in Jdumea / vnd lagert sich bey Bethzura / Dahin kam Judas auch mit zehen tausent Man.</span> <span class="verse"><a name="30">30</a>DA er aber sahe / das die Feinde so ein gros Volck hatten / betet er / vnd sprach / Lob sey dir / du Heiland Jsrael / der du durch die hand deines knechts Dauids den grossen Risen erschlagen hast. Vnd hast ein gantz Heer der Heiden geben in die hende Jonathe Sauls son / vnd seines knechts.</span> <span class="verse"><a name="31">31</a>Jch bit dich / Du wollest diese vnser Feinde auch in die Hende deines volcks Jsrael geben / das sie mit jrer Macht vnd Reisigen zu schanden werden.</span> <span class="verse"><a name="32">32</a>Gib jnen ein erschrocken vnd verzagt hertz /</span> <span class="verse"><a name="33">33</a>Schlahe sie nider mit dem Schwert deren / so dich lieben / Das dich loben vnd preisen alle / so deinen Namen kennen.</span> <span class="verse"><a name="34">34</a>Darnach greiff er sie an. Vnd Lysias verlor bey fünff tausent Man. 1. Reg. 17.</span> <span class="verse"><a name="35">35</a>DA aber Lysias sahe / das die seinen flohen / vnd das die Jüden vnerschrocken waren / vnd das sie bereit waren / beide ehrlich zu leben oder ehrlich zu sterben / zoch er ab gen Antiochia / widerumb Kriegsuolck auff zubringen / vnd die Jüden noch stercker zu vberziehen.</span> <span class="verse"><a name="36">36</a>Jvdas aber vnd seine brüder / sprachen / dieweil vnsere Feinde verjaget sind / So lasst vns hin auff ziehen / vnd das Heiligthum wider reinigen.</span> <span class="verse"><a name="37">37</a>Darumb kam das Kriegsuolck alles zusamen / vnd zogen mit einander auff den berg Sion.</span> <span class="verse"><a name="38">38</a>Vnd da sie sahen / wie das Heiligthum verwüstet war / der Altar entheiliget / die Pforten verbrand / vnd das der Platz vmb her mit gras bewachsen war / wie ein Wald oder Gebirge / vnd der Priester Cellen zerfallen waren /</span> <span class="verse"><a name="39">39</a>Da zerissen sie jre Kleider / vnd hatten eine grosse Klage / streweten asschen auff jre Heubter /</span> <span class="verse"><a name="40">40</a>fielen nider auff jre angesichte / vnd bliesen drometen / vnd schrien gen Himel.</span> <span class="verse"><a name="41">41</a>Vnd Judas wehlet einen Hauffen / den Feinden in der Burg zu wehren / Das sie nicht er aus fielen / dieweil er das Heiligthum reinigen liesse.</span> <span class="verse"><a name="42">42</a>Vnd nam dazu Priester / die sich nicht verunreinigt hatten / sondern bestendig im Gesetz blieben waren</span> <span class="verse"><a name="43">43</a>Diese reinigten das Heiligthum / vnd trugen den Grewel vnd die vnreinen Steine weg an vnheilige Ort.</span> <span class="verse"><a name="44">44</a>DJeweil auch der Altar des Brandopffers entheiliget war / hielten sie Rat wie sie es damit halten solten.</span> <span class="verse"><a name="45">45</a>Vnd funden einen guten Rat / nemlich / Das man jn gantz einreissen solt / das nicht Ergernis dauon keme / dieweil jn die Heiden entheiliget hatten / Darumb ward er gantz einrissen.</span> <span class="verse"><a name="46">46</a>Vnd verwarten diese Steine auff dem Berge bey dem Haus an einem besondern Ort / Bis ein Prophet keme / der anzeigete / was man da mit thun solt.</span> <span class="verse"><a name="47">47</a>Sie namen aber andere newe vngehawen Steine / wie das Gesetz leret / vnd baweten einen newen Altar / gleich wie der zuuor gewesen war.</span> <span class="verse"><a name="48">48</a>Vnd baweten das Heiligthum wider / vnd die Stüle / vnd Priester Cellen im Hause.</span> <span class="verse"><a name="49">49</a>Vnd liessen newe heilige Gefess machen / Den gülden Leuchter / den Reuchaltar / vnd den Tisch / vnd brachtens wider in Tempel.</span> <span class="verse"><a name="50">50</a>Vnd stelleten das Reuchwerg auff den Altar / vnd zündten die Lampen auff dem Leuchter an / das sie im Tempel leuchten.</span> <span class="verse"><a name="51">51</a>Auff den Tisch legten sie die Brot / vnd hengeten die Vorhenge auff / vnd richten den Tempel gantz wider an. Exod. 20.</span> <span class="verse"><a name="52">52</a>VND am fünff vnd zwenzigsten tag des neunden monden / der da heisst Casleu / im hundert vnd acht vnd vierzigsten jar /</span> <span class="verse"><a name="53">53</a>stunden sie früe auff / vnd opfferten widerumb / nach dem Gesetz auff dem Altar des Brandopffers.</span> <span class="verse"><a name="54">54</a>Das ist das erste Opffer gewesen / nach der zeit / als die Heiden das Heiligthum verunreiniget haben / Vnd ward dieses Opffer wider angericht mit Gesang / Pfeiffen / Harffen vnd Cimbaln.</span> <span class="verse"><a name="55">55</a>Vnd alles Volck fiel nider auff das Angesicht / betteten an / vnd lobten den HERRN im Himel / der jnen glück vnd sieg gegeben hatte /</span> <span class="verse"><a name="56">56</a>Vnd hielten das Fest des newen Altars / acht tage / vnd opfferten darauff Brandopffer vnd Danckopffer mit freuden.</span> <span class="verse"><a name="57">57</a>Vnd schmücketen den Tempel mit gülden Krentzen vnd Schilden / vnd machten newe Thor vnd Cellen.</span> <span class="verse"><a name="58">58</a>Vnd war seer grosse freude im Volck / das die schande von jnen genomen war / die jnen die Heiden angelegt hatten.</span> <span class="verse"><a name="59">59</a>Vnd Judas vnd seine Brüder / vnd alles volck Jsrael beschlossen / das man jerlich vom fünff vnd zwenzigsten tage an des monden CasleuJst der monat Nouember / nach dem Mond gerechnet.  / acht tage des newen Altars Fest halten solt / mit freuden vnd dancksagung.</span> <span class="verse"><a name="60">60</a>VND sie baweten feste mauren vnd thürne vmb das Heiligthum auff dem berge Sion / das die Heiden das Heiligthum nicht einnemen vnd verwüsten kundten / wie zuuor /</span> <span class="verse"><a name="61">61</a>Vnd Judas legt Kriegsuolck darein / das Heiligthum zubewaren. Er befestiget auch Bethzura / das das Volck eine Festung innen hette / gegen Jdumea / darin sie sich auff enthalten vnd wehren kundten.</span> </p></div</div></div></body></html>