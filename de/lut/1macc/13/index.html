<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/1macc/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/1macc">1 Maccabees</a> &gt <strong>Chapter 13</strong></div><p><span class="verse"><a name="1">1</a>DA nu Simon höret / das Tryphon ein gros Heer bey einander hatte / das land Juda zu vberziehen vnd zu verderben /</span> <span class="verse"><a name="2">2</a>vnd sahe / das dem Volck seer bang vnd angst war / Kam er gen Jerusalem</span> <span class="verse"><a name="3">3</a>vnd tröstet das Volck / vnd sprach / Jr wisset / welche schwere Kriege ich vnd meine Brüder vnd mein Vater fur das Gesetz vnd Heiligthum gefüret haben / vnd habt die Not gesehen / dar in gantz Jsrael gewesen ist /</span> <span class="verse"><a name="4">4</a>in welcher / vmb Jsrael willen / alle meine Brüder vmbkomen sind / vnd lebet keiner mehr / denn ich.</span> <span class="verse"><a name="5">5</a>Nu begere ich meins Lebens nicht zu schonen / in dieser trübsal / Denn ich bin nicht besser denn meine Brüder / vnd begere es nicht besser zuhaben / denn sie /</span> <span class="verse"><a name="6">6</a>Sondern wil mein Volck / vnser Heiligthum / vnd vnser Weiber vnd Kinder / rechen / Denn alle Heiden vmbher sind auff vns ergrimmet / vnd rotten sich zusamen / vns zuuertilgen.</span> <span class="verse"><a name="7">7</a>VON diesem trost kriegt das Volck wider ein hertz / vnd fasset einen mut /</span> <span class="verse"><a name="8">8</a>Vnd antworten darauff / vnd schrien / Du solt vnser Heubtman sein / an Judas vnd Jonathas deiner Brüder stat / vnsern Krieg zu füren /</span> <span class="verse"><a name="9">9</a>Vnd wir wollen dir gehorsam sein in allem das du vns heissest.</span> <span class="verse"><a name="10">10</a>Da foddert Simon das Kriegsvolck zusamen / Auch schaffet er / Das man eilend die mauren zu Jerusalem aus bawen must / das die Stad gantz vmbher wol beweret vnd fest were.</span> <span class="verse"><a name="11">11</a>Vnd schickt Jonathan den son Absalomi mit einem Heer gen Joppen. Vnd Jonathas treib die Feinde aus Joppe / vnd behielt die Stad inne.</span> <span class="verse"><a name="12">12</a>DA zog Tryphon von Ptolemais aus mit grosser Macht / ein zufallen ins land Juda / vnd füret Jonathan gefangen mit sich.</span> <span class="verse"><a name="13">13</a>Aber Simon zog gegen jm / vnd lagert sich forn am blachfeld / bey Addus.</span> <span class="verse"><a name="14">14</a>Da aber Tryphon vernam / das Simon an seines bruders Jonathas stat Heubtman worden war / vnd gedecht sich mit jm zu schlahen / Da sendet er Boten zu Simon / vnd lies jm sagen /</span> <span class="verse"><a name="15">15</a>Jch hab Jonathan von wegen einer summa gelds / die er dem König schüldig blieben ist aus den Emptern / behalten.</span> <span class="verse"><a name="16">16</a>Wiltu mir nu hundert Centner schicken / vnd seine zween Söne zu Geisel geben / das er nicht von vns abfalle / vnd sich darnach wider vns setze / wenn er los worden ist / So wil ich dir jn ledig geben.</span> <span class="verse"><a name="17">17</a>WJewol aber Simon wol mercket / das eitel betrug war / schaffet er dennoch / das dem Tryphon das Gelt vnd die Kinder geschickt wurden / das das Volck nicht vber jn klagte /</span> <span class="verse"><a name="18">18</a>Jonathas hette derhalben müssen vmbkomen / das er jn nicht hette lösen wollen /</span> <span class="verse"><a name="19">19</a>Drumb schicket er dem Tryphon die kinder sampt den hundert CentnernHundert talenta / machen sechzig tausent Kronen. . Aber Tryphon hielt nicht glauben / vnd wolt Jonathan nicht ledig geben.</span> <span class="verse"><a name="20">20</a>Darüber zog auch Tryphon fort / das er ins Land keme / vnd möcht einen schaden thun / vnd zog neben dem Lande daher auff der strassen die gen Ador gehet. Aber Simon war jm mit seinem Heer stets auff der seiten / vnd wo er erein fallen wolt / da wehret jm Simon.</span> <span class="verse"><a name="21">21</a>ES schickten auch die auff der Burg einen Boten zu Tryphon / Das er durch die wüste zu jnen zihen solt / ehe sichs Simon versehe / vnd solt jnen Speise zufüren lassen.</span> <span class="verse"><a name="22">22</a>Darumb wolt Tryphon mit seinem gantzen reisigen Zeug eilend auff sein / vnd zu jnen komen. Aber in der selbigen nacht fiel ein seer tieffer Schnee / der verhindert jn / das er nicht kam. Darnach zog er in Galaad /</span> <span class="verse"><a name="23">23</a>vnd bey Baschama lies er Jonathan mit seinen Sönen tödten / die worden da begraben</span> <span class="verse"><a name="24">24</a>Darnach zog Tryphon widerumb in sein Land weg.</span> <span class="verse"><a name="25">25</a>DA schicket Simon dahin / vnd lies seines bruders Leichnam holen / vnd leget jn in seines Vaters grabe zu Modin.</span> <span class="verse"><a name="26">26</a>Vnd gantz Jsrael trawret kleglich vmb Jonatha lange zeit.</span> <span class="verse"><a name="27">27</a>Vnd Simon lies ein hohes Grab von gehawen Steinen machen seinem Vater vnd seinen Brüdern /</span> <span class="verse"><a name="28">28</a>vnd darauff setzen sieben Seulen / eine neben der andern / dem Vater / der Mutter / vnd den vier Brüdern /</span> <span class="verse"><a name="29">29</a>vnd lies grosse Pfeiler vmbher bawen / daran er jren Harnisch henget zum ewigen Gedechtnis / Vnd vber dem Harnisch lies er gehawene Schiff setzen / die man auff dem Meer sehen kundte.</span> <span class="verse"><a name="30">30</a>Dis Grab zu Modin / stehet noch auff diesen tag.</span> <span class="verse"><a name="31">31</a>ABER Tryphon füret den jungen Antiochum betrieglich hin vnd her im Lande / bis das er jn heimlich tödtet.</span> <span class="verse"><a name="32">32</a>Darnach setzet er selbs die Kron auff / vnd ward König in Asia / vnd plaget das land Juda hart.</span> <span class="verse"><a name="33">33</a>ABer Simon bawet vnd befestiget viel Stedte im lande Juda / mit dicken Mauren vnd hohen Thürnen / vnd starcken Thoren / vnd schaffet speise in die feste Stedte.</span> <span class="verse"><a name="34">34</a>Vnd schicket Boten zu dem könige Demetrio / vnd bat vmb erlassung der Last die jm Tryphon auffgelegt hatte / Denn Tryphon treib eitel raub vnd mord im Lande.</span> <span class="verse"><a name="35">35</a>Darauff antwort Demetrius / vnd sprach / also.</span> <span class="verse"><a name="36">36</a>DER könig Demetrius / Entbeut dem Hohenpriester Simon / vnd den Eltesten / vnd dem Jüdischen volck / seinen Grus.</span> <span class="verse"><a name="37">37</a>DJe gülden Kron sampt den Palmen / die jr mir geschickt habt / haben wir empfangen / Vnd sind bereit einen guten Frieden mit euch zu machen / vnd den Amptleuten zu schreiben / Das sie euch erlassen alle Last / die wir euch zuuor zu erlassen zugesagt haben.</span> <span class="verse"><a name="38">38</a>Vnd was wir euch verheissen haben / das sol trewlich / stet vnd fest gehalten werden. Alle Festung / die jr gebawet habt / solt jr behalten vnd inne haben /</span> <span class="verse"><a name="39">39</a>Vnd vergeben euch / was jr mitler zeit wider vns gethan habt. Die Cronstewr / vnd andere Schoss / so Jerusalem hat geben müssen / erlassen wir euch /</span> <span class="verse"><a name="40">40</a>Vnd welche vns dienen wollen / die wollen wir annemen / Vnd sol zwisschen vns guter Friede vnd einigkeit sein.</span> <span class="verse"><a name="41">41</a>JM hundert vnd siebenzigsten jar / ward Jsrael erst wider frey von den Heiden /</span> <span class="verse"><a name="42">42</a>vnd fieng an zu schreiben in jren Brieuen vnd Geschichten / also / Jm ersten jar Simonis / des Hohenpriesters vnd Fürsten der Jüden.</span> <span class="verse"><a name="43">43</a>ZV dieser zeit belagert Simon die stad Gaza vnd richtet auff da vor Bollwerg vnd Geschütz / vnd stürmet die Stad / vnd eröbert einen Thurn /</span> <span class="verse"><a name="44">44</a>Vnd dieselbigen so auff den thurn kamen / sprungen in die Stad. Da erschrack das Volck in der Stad vnd verzaget gantz /</span> <span class="verse"><a name="45">45</a>vnd lieffen mit Weib vnd Kinder auff die mauren / vnd / zerrissen jre Kleider / vnd schrien laut / vnd baten gnade / vnd sprachen /</span> <span class="verse"><a name="46">46</a>Straffe vns nicht nach vnser bosheit / sondern sey vns gnedig / So wollen wir gerne gehorsam sein.</span> <span class="verse"><a name="47">47</a>Dieses jamert Simon / das er sie nicht tödtet. Aber er gebot jnen weg zuziehen aus der Stad / vnd lies die Heuser wider reinigen / darinn sie Götzen gestellet hatten.</span> <span class="verse"><a name="48">48</a>Darnach zog er hinein in die Stad / vnd lies alle Grewel wegthun vnd ausrotten / vnd setzet Leute hinein die Gottes gesetz hielten. Vnd machet die Stad fest / vnd bawet jm selbs ein Haus darein.</span> <span class="verse"><a name="49">49</a>VND die auff der Burg zu Jerusalem waren belagert / das niemand aus oder einkomen / vnd da weder keuffen noch verkeuffen kundte / vnd lidden so grossen Hunger / das viel hungers sterben musten /</span> <span class="verse"><a name="50">50</a>Darumb rufften sie zu Simon / vnd baten vmb Frieden / vnd ergaben sich. Da that jnen Simon gnade / vnd lies sie leben / Aber sie musten aus der Burg weg. Vnd Simon lies die Burg wider reinigen von allen Greweln /</span> <span class="verse"><a name="51">51</a>vnd nam sie ein am drey vnd zwenzigsten tag des andern monden / im hundert vnd ein vnd siebenzigsten jarAntiochus nam die Burg ein / im hundert fünff vnd vierzigsten jar. Also haben sie die Heiden inne ge habt bey fünff vnd zwenzig jar / bis auffs hundert vnd ein vnd siebenzigst jar. . Vnd zog drein mit Lobgesang / vnd Palmenzweigen vnd allerley Seitenspiel / vnd danckten Gott / Das sie dieser grossen tyranney aus Jsrael waren los worden.</span> <span class="verse"><a name="52">52</a>Vnd gebot / das man diesen tag jerlich mit freuden begehen solt.</span> <span class="verse"><a name="53">53</a>Vnd auff dem Berge bawet er mauren / vmb den Tempel vmbher vnter der Burg / vnd machet jn noch fester / vnd wonet droben / er vnd die so er bey sich hatte.</span> <span class="verse"><a name="54">54</a>Vnd dieweil er sahe / das sein son Johannes / ein tüchtiger Man war / macht er jn zum Heubtman vber alles Kriegsuolck / vnd lies jn zu Gaza wonen.</span> </p></div</div></div></body></html>