<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/1macc/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/1macc">1 Maccabees</a> &gt <strong>Chapter 1</strong></div><p><span class="verse"><a name="1">1</a>ALexander der Son Philippi / König zu Macedonia / der erst Monarcha aus Grecia / ist ausgezogen aus dem lande Chithim / vnd hat grosse Krieg gefürt / Die feste Stedte eröbert / vnd der Perser könig Darium geschlagen /</span> <span class="verse"><a name="2">2</a>Hernach andere Könige in allen Landen vnter sich bracht.</span> <span class="verse"><a name="3">3</a>Vnd ist jmer fort gezogen / vnd hat alle Land vnd Königreich eingenomen /</span> <span class="verse"><a name="4">4</a>Vnd hat sich niemand wider jn setzen dürffen / Vnd hatte ein gewaltig gut Kriegsuolck.</span> <span class="verse"><a name="5">5</a>DA er nu die Königreich innen hatte / ward er stoltz / vnd fiel in kranckheit.</span> <span class="verse"><a name="6">6</a>Da er aber mercket / das er sterben würde /</span> <span class="verse"><a name="7">7</a>Foddert er zu sich seine Fürsten die mit jm von Jugent auff erzogen waren / vnd setzet sie zu Heubtleuten vber die Lender bey seinem leben.</span> <span class="verse"><a name="8">8</a>Hernach ist Alexander gestorben / als er regiert hatte zwelff jar.</span> <span class="verse"><a name="9">9</a>NAch seinem tod ist das Reich auff seine Fürsten komen / Die namen die Lender ein / ein jglicher Heubtman seinen Ort /</span> <span class="verse"><a name="10">10</a>vnd machten sich alle zu Königen / vnd regierten sie vnd jre Nachkomen lange zeit. Vnd sind grosse Krieg zwischen jnen gewesen / Vnd ist allenthalben in der gantzen Welt viel jamers worden.</span> <span class="verse"><a name="11">11</a>VOn dieser Fürsten einem ist geborn / eine schedliche böse wurtzel / Antiochus genant der Edel / der zu Rom ein Geisel gewesen ist / fur seinen Vater den grossen Antiochum. Vnd dieser Antiochus der Edel / fieng an zu regieren / im hundert vnd sieben vnd dreissigsten jar / des Grekischen reichs.</span> <span class="verse"><a name="12">12</a>ZV dieser zeit / waren in Jsrael böse Leute / die hielten an bey dem Volck / vnd sprachen / Lasst vns einen Bund machen mit den Heiden vmbher / vnd jre Gottesdienst annemen / Denn wir haben viel leiden müssen / sint der zeit / da wir vns wider die Heiden gesetzt haben.</span> <span class="verse"><a name="13">13</a>Diese meinung gefiel jnen wol /</span> <span class="verse"><a name="14">14</a>Vnd wurden etliche vom Volck zum König gesand / der befalh jnen heidnische Weise an zufahen.</span> <span class="verse"><a name="15">15</a>Da richten sie zu Jerusalem heidnische Spielheuser an /</span> <span class="verse"><a name="16">16</a>vnd hielten die Beschneittung nicht mehr / vnd fielen ab vom heiligen Bund / vnd hielten sich als Heiden / Vnd wurden gantz verstockt / alle schande vnd laster zu treiben.</span> <span class="verse"><a name="17">17</a>ALs nu Antiochus sein Reich gewaltig inne hatte / vnterstund er sich das Königreich Egypten auch an sich zubringen / das er beide Königreiche hette.</span> <span class="verse"><a name="18">18</a>Vnd zog in Egypten wol gerüst / mit Wagen / Elephanten / Reisigen / vnd viel Schiffen /</span> <span class="verse"><a name="19">19</a>vnd kriegt mit Ptolemeo dem könig Egypti. Aber Ptolemeus furchte sich vnd flohe / Vnd sind viel Egypter vmbkomen.</span> <span class="verse"><a name="20">20</a>Vnd Antiochus hat die festen Stedte in Egypten eingenomen / vnd gros Gut da geraubet vnd dauon bracht.</span> <span class="verse"><a name="21">21</a>ALs aber Antiochus in Egypto gesieget hatte / vnd wider heim zog / im hundert vnd drei vnd vierzigsten jar / reiset er durch Jsrael /</span> <span class="verse"><a name="22">22</a>vnd kam gen Jerusalem / mit einem grossen Volck.</span> <span class="verse"><a name="23">23</a>Vnd gieng trötziglich in das Heiligthum / vnd lies wegnemen / den gülden Altar / Leuchter / vnd was da zu gehört. Den Tisch darauff die Schawbrot lagen / die Becher / Schalen / die gulden Kellen / den Vorhang / die Kronen vnd gülden Schmuck am Tempel / Vnd zerschlugs alles.</span> <span class="verse"><a name="24">24</a>Vnd nam das Silber vnd Gold / vnd köstliche Gefess / vnd die verborgen Schetze / so viel er fand / vnd fürets mit sich in sein Land.</span> <span class="verse"><a name="25">25</a>Vnd lies viel Leute tödten / vnd lesterliche Gebot ausruffen.</span> <span class="verse"><a name="26">26</a>Da war in gantzem Jsrael / vnd wo sie woneten / gros hertzeleid /</span> <span class="verse"><a name="27">27</a>Die Fürsten trawreten / die Eltesten / Jungfrawen vnd Frawen / sahen jemerlich /</span> <span class="verse"><a name="28">28</a>Man vnd Weib klagten /</span> <span class="verse"><a name="29">29</a>vnd das gantze Land ward betrübet / Von wegen der wüterey die darin geschach / Vnd das gantze haus Jacob war vol jamers.</span> <span class="verse"><a name="30">30</a>VND nach zweien jaren / sandte der König einen Heubtman in Juda / der kam mit einem grossen Kriegsuolck gen Jerusalem /</span> <span class="verse"><a name="31">31</a>vnd begerte / Man solte jn einlassen / so wolt er keinen schaden thun / Aber es war eitel betrug.</span> <span class="verse"><a name="32">32</a>Da sie jm nu gleubten / vnd liessen jn ein / vberfiel er die Stad verrheterlich / vnd erschlug viel Leute von Jsrael /</span> <span class="verse"><a name="33">33</a>Vnd plündert die Stad / vnd verbrand die Heuser / reis die Mauren nider /</span> <span class="verse"><a name="34">34</a>vnd füret Weib vnd Kind vnd Vieh weg.</span> <span class="verse"><a name="35">35</a>Vnd befestiget die burg Dauid mit starcken Mauren vnd Thürnen /</span> <span class="verse"><a name="36">36</a>vnd besetzt sie mit einem gottlosen Hauffen / der allen mutwillen drauff vbet.</span> <span class="verse"><a name="37">37</a>Vnd raubeten Woffen vnd speise aus der stad Jerusalem / vnd schafftens auff die Burg.</span> <span class="verse"><a name="38">38</a>Vnd belagerten da das Heiligthum / vnd laureten auff die Leute / die in Tempel giengen / vnd fielen er aus aus der Burg in das Heiligthum / den Gottesdienst zu wehren /</span> <span class="verse"><a name="39">39</a>Vnd vergossen viel vnschüldigs Bluts bey dem Heiligthum / vnd entheiligeten es.</span> <span class="verse"><a name="40">40</a>VND die Bürger zu Jerusalem flohen weg / vnd die Frembden blieben zu Jerusalem / vnd die / so daselbs geboren waren / musten weichen.</span> <span class="verse"><a name="41">41</a>Das Heiligthum ward wüste / die Feiertage wurden eitel Trawrtage / die Sabbath eitel jamer / vnd alle jre Herrligkeit ward zu nicht.</span> <span class="verse"><a name="42">42</a>Als herrlich vnd hoch Jerusalem zuuor gewesen war / So jemerlich vnd elend muste es da zumal sein.</span> <span class="verse"><a name="43">43</a>VND Antiochus lies Gebot ausgehen / durch sein gantz Königreich / Das alle Völcker zu gleich einerley Gottesdienst halten solten.</span> <span class="verse"><a name="44">44</a>Da verliessen alle Völcker jre Gesetze / vnd willigeten in die weise Antiochi.</span> <span class="verse"><a name="45">45</a>Vnd viel aus Jsrael willigten auch dar ein / vnd opfferten den Götzen / vnd entheiligten den Sabbath.</span> <span class="verse"><a name="46">46</a>ANtiochus sandte auch Brieue gen Jerusalem / vnd in alle stedte Juda / Darin er gebot / Das sie der Heiden Gottesdienst annemen solten /</span> <span class="verse"><a name="47">47</a>vnd die Brandopffer / Speisopffer / Sündopffer im Heiligthum /</span> <span class="verse"><a name="48">48</a>Sabbath vnd andere Fest abthun /</span> <span class="verse"><a name="49">49</a>Vnd befalh / Das man das Heiligthum vnd das heilige volck Jsrael entheiligen solt.</span> <span class="verse"><a name="50">50</a>Vnd lies Altar / Tempel vnd Götzen auffrichten / vnd Sewfleisch opffern / vnd andere vnreine Thier.</span> <span class="verse"><a name="51">51</a>Vnd die Beschneittung verbot er / vnd gebot die Leute zu gewenen zu allen Greweln / das sie Gottes gesetz vnd Recht vergessen / Vnd ander weise annemen solten.</span> <span class="verse"><a name="52">52</a>Vnd wer Antiocho nicht gehorsam sein würde / den solt man tödten.</span> <span class="verse"><a name="53">53</a>DJs Gebot lies er ausgehen / durch sein gantz Königreich / vnd verordenet Heubtleute / die das Volck zwingen solten / solches zu halten.</span> <span class="verse"><a name="54">54</a>Diese richten in Juda Opffer an / vnd geboten die zu halten.</span> <span class="verse"><a name="55">55</a>Vnd viel vom Volck / fielen ab von Gottes gesetz zu jnen.</span> <span class="verse"><a name="56">56</a>Allen mutwillen trieben sie im Lande / vnd veriagten volck Jsrael / das es sich verbergen vnd verstecken must in die Hölen / als die flüchtigen.</span> <span class="verse"><a name="57">57</a>JM hundert vnd fünff vnd vierzigsten jar / am funffzehenden tage / des monats Casleu / lies der könig Antiochus den Grewel der verwüstung auff Gottes altar setzen / vnd lies in allen stedten Juda / Altar auffrichten /</span> <span class="verse"><a name="58">58</a>das man öffentlich in gassen / vnd ein jeder fur seinem Haus reuchert vnd opffert.</span> <span class="verse"><a name="59">59</a>Vnd lies die Bücher des gesetzes Gottes zureissen vnd verbrennen / vnd</span> <span class="verse"><a name="60">60</a>alle bey denen man die Bücher des bundes Gottes fand / vnd alle so Gottes gesetz hielten / todschlahen.</span> <span class="verse"><a name="61">61</a>Vnd das thaten sie mit jrem Kriegsuolck alle Monat wenn das Volck zusamen kam in die Stedte.</span> <span class="verse"><a name="62">62</a>Am fünff vnd zwenzigsten tage des monats / opfferten sie auff dem Altar / den sie hatten auffgericht / gegen dem Altar des HERRN.</span> <span class="verse"><a name="63">63</a>DJe Weiber / welche jre Kinder beschnitten / wurden getödtet / wie Antiochus geboten hatte.</span> <span class="verse"><a name="64">64</a>Die Eltern wurden in jren Heusern erwürget / vnd die Kinder drinnen auffgehengt.</span> <span class="verse"><a name="65">65</a>Aber viel vom volck Jsrael waren bestendig / vnd wolten nichts Vnreins essen /</span> <span class="verse"><a name="66">66</a>vnd liessen sich lieber tödten / denn das sie sich verunreinigeten /</span> <span class="verse"><a name="67">67</a>Vnd wolten nicht vom heiligen gesetz Gottes abfallen / Darumb wurden sie vmbbracht.</span> </p></div</div></div></body></html>