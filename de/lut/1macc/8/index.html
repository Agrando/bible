<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/1macc/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/1macc">1 Maccabees</a> &gt <strong>Chapter 8</strong></div><p><span class="verse"><a name="1">1</a>ES höret aber Judas von den Römern / das sie seer mechtig weren / vnd frembde Völcker gerne in schutz nemen / die Hülffe bey jnen suchten / vnd das sie trewe vnd glauben hielten.</span> <span class="verse"><a name="2">2</a>Denn er höret / wie ehrliche Thaten sie gethan wider die Gallos / welche sie bezwungen vnd vnter sich gebracht hatten.</span> <span class="verse"><a name="3">3</a>Auch welche grosse Krieg sie in Hispania gefurt hatten / vnd die Bergwerck eröbert / da man gold vnd silber grebet / vnd das sie viel Lender fern von Rom mit grosser vernunfft vnd ernst gewonnen hetten / vnd erhielten.</span> <span class="verse"><a name="4">4</a>Das sie auch viel gewaltige Könige die jnen in jr Land mit macht gezogen sind / geschlagen vnd veriagt hetten / vnd jre Königreich vnter sich bracht.</span> <span class="verse"><a name="5">5</a>Vnd das sie newlich den König von Kithim / Philippum / vnd ernach seinen son Persen / vberwunden hetten.</span> <span class="verse"><a name="6">6</a>AVch von dem grossen Antiocho dem könig in Asia / der wider die Römer gezogen war / mit hundert vnd zwenzig Elephanten mit grossem reisigen Zeug vnd Wagen / Aber die Römer hatten sein Heer geschlagen /</span> <span class="verse"><a name="7">7</a>vnd jn gezwungen / das er vmb Friede bitten must. Vnd haben jm vnd seinen Erben nach jm / ein grosse schatzung auffgelegt / die sie jerlich den Römern geben musten / Dazu must er den Römern Geisel schicken.</span> <span class="verse"><a name="8">8</a>Sie namen jm auch Jonien / Asien vnd Lydien / die edlesten Lender / vnd gaben sie dem Könige Eumeni.</span> <span class="verse"><a name="9">9</a>Es setzten sich auch die Griechen mit grosser macht wider sie /</span> <span class="verse"><a name="10">10</a>Aber sie schickten einen Heubtman wider die Griechen der schlug sie / vnd nam das Land ein / vnd lies in Stedten die mauren niderreissen / das sie musten frieden halten vnd gehorsam sein.</span> <span class="verse"><a name="11">11</a>Solchen ernst erzeigeten sie gegen allen jren Feinden / das sie alle die jenigen bezwungen / die sich wider sie setzten. Dan. 11.</span> <span class="verse"><a name="12">12</a>ABer mit den Freunden vnd Bundgenossen / hielten sie guten Frieden / vnd hielten glauben / vnd waren mechtig vnd gefurcht in allen Landen.</span> <span class="verse"><a name="13">13</a>Wem sie hulffen / der ward geschützt vnd erhalten bey seinem Königreich / Welchen sie aber straffen wolten / der ward von Land vnd Leute veriaget / Vnd worden seer mechtig.</span> <span class="verse"><a name="14">14</a>14Vnd war solche Tugent bey jnen / das sich keiner zu Könige machte / Es war auch kein König da /</span> <span class="verse"><a name="15">15</a>Sondern der Rat / das waren drey hundert vnd zwenzig Man / die regierten wol.</span> <span class="verse"><a name="16">16</a>Vnd jerlich welet man einen Heubtman / der in allen jren Landen zugebieten hatte / Dem musten sie alle gehorsam sein / Vnd war keine hoffart / neid noch zwitracht bey jnen.</span> <span class="verse"><a name="17">17</a>VND Judas welet Eupolemum / den son Johannis / des sons Jacob / vnd Jason / Eleasars son / vnd sendet sie gen Rom / mit den Römern freundschafft vnd einen Bund zu machen /</span> <span class="verse"><a name="18">18</a>das sie jnen hülffen / Das das königreich Jsrael nicht vnterdrückt würde von den Griechen.</span> <span class="verse"><a name="19">19</a>Diese zogen gen Rom einen weiten weg / vnd kamen fur den Rat / vnd sprachen also /</span> <span class="verse"><a name="20">20</a>Judas Maccabeus / vnd seine Brüder / vnd das Jüdische volck haben vns zu euch gesand / einen Frieden vnd Bund mit euch zu machen / das jr vns in Schutz nemen wolt / als Freunde vnd Bundgenossen.</span> <span class="verse"><a name="21">21</a>Das gefiel den Römern /</span> <span class="verse"><a name="22">22</a>Vnd liessen den Bund auff messing Tafel schreiben / welche sie gen Jerusalem schickten / zu einem Gedechtnis des auffgerichten Friedens vnd Bundes / Vnd lautet also.</span> <span class="verse"><a name="23">23</a>GOtt gebe den Römern vnd den Jüden glück vnd Frieden zu Land vnd zu Wasser / vnd behüte sie fur Krieg vnd Feinden ewiglich.</span> <span class="verse"><a name="24">24</a>Wo aber die Römer Krieg haben würden zu Rom / oder in jren Landen vnd Gebieten /</span> <span class="verse"><a name="25">25</a>So sollen die Jüden den Römern getrewlich hülffe thun / darnach es die not foddert /</span> <span class="verse"><a name="26">26</a>vnd sollen der Römer Feinden nicht speis / waffen / geld / schiff vnd ander ding zuschicken. Dieses foddern die Römer von den Jüden / Vnd sollen die Jüden solche stück trewlich halten / on allen betrug vnd auszug.</span> <span class="verse"><a name="27">27</a>Da gegen auch / So die Jüden Krieg haben würden / sollen jnen die Römer getrewlich helffen / darnach es die not foddert /</span> <span class="verse"><a name="28">28</a>vnd sollen der Jüden Feinde nicht speis / waffen / geld / schiff oder ander ding zu schicken / Das sagen die Römer zu / vnd wollen solchen Bund trewlich vnd on betrug halten.</span> <span class="verse"><a name="29">29</a>Also ist der Bund zwischen den Römern vnd den Jüden auffgericht.</span> <span class="verse"><a name="30">30</a>SO aber ernach dieser oder jener Teil bedechten mehr stück dazu zusetzen / oder etwas zu endern vnd dauon zuthun / das sol jeder Teil macht haben. Vnd was sie dazu setzen / oder dauon thun werden / sol alles stet vnd feste gehalten werden.</span> <span class="verse"><a name="31">31</a>DAS auch der könig Demetrius an den Jüden gewalt vbet / dauon haben wir jm geschrieben / also / Warumb plagestu vnser Freunde vnd Bundgenossen?</span> <span class="verse"><a name="32">32</a>Wo sie weiter vber dich klagen werden / So müssen wir sie schützen / vnd wollen dich zu Land vnd Wasser angreiffen.</span> </p></div</div></div></body></html>