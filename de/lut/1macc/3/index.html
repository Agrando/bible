<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/1macc/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/1macc">1 Maccabees</a> &gt <strong>Chapter 3</strong></div><p><span class="verse"><a name="1">1</a>VND Judas Maccabeus / kam an seines Vaters stat /</span> <span class="verse"><a name="2">2</a>Vnd seine Brüder / vnd alle / die sich zum Vater gehalten hatten / hulffen jm wider die Feinde / vnd schlugen sie mit freuden.</span> <span class="verse"><a name="3">3</a>Judas erlanget dem Volck grosse ehre / Er zoge in seinem Harnisch / wie ein Helt / vnd schützet sein Heer mit seinem Schwert.</span> <span class="verse"><a name="4">4</a>Er war freidig / wie ein Lewe / küne / wie ein junger brüllender Lewe / so er etwas jagt.</span> <span class="verse"><a name="5">5</a>ER suchet die Abtrünnigen vnd die Gottlosen / die das Volck drangen vom Gesetz abzufallen / vnd straffet vnd verbrand sie /</span> <span class="verse"><a name="6">6</a>Das allenthalben seine Feinde fur jm erschracken vnd flohen / vnd die Abtrünnigen wurden gedempfft vnd er hatte glück vnd Sieg.</span> <span class="verse"><a name="7">7</a>Das verdros viel Könige / Aber Jacob war es eine freude / vnd jm ein ewiger rhum vnd ehre.</span> <span class="verse"><a name="8">8</a>Er zoch durch die stedte Juda / vnd vertilget darinnen die Gottlosen / das er den zorn von Jsrael abwendet.</span> <span class="verse"><a name="9">9</a>Vnd er war allenthalben im Lande berümbt / das alle Vnterdruckten zu jm lieffen.</span> <span class="verse"><a name="10">10</a>DA gegen bracht Apollonius ein gros Heer zusamen / von Heiden vnd von Samaria / wider Jsrael zu streiten.</span> <span class="verse"><a name="11">11</a>Da Judas das höret / zog er gegen jm / vnd that eine Schlacht mit jm / vnd erschlug jn vnd einen grossen hauffen Feinde mit jm / Die vbrigen aber flohen.</span> <span class="verse"><a name="12">12</a>Vnd Judas gewan den Raub / vnd nam des Apollonij Schwert / das füret er hernach sein Leben lang.</span> <span class="verse"><a name="13">13</a>DArnach da Seron der Heubtman zu Syria höret / das die Fromen sich zu Juda hielten / vnd das ein gros Volck bey einander war / sprach er /</span> <span class="verse"><a name="14">14</a>Jch wil ehre einlegen / das ich im gantzen Königreich gepreiset werde / vnd wil Judam vnd seinen Hauffen / der des Königes gebot veracht / schlahen.</span> <span class="verse"><a name="15">15</a>Darumb rüstet er sich / vnd zog mit jm eine grosse Macht / das sie sich an Jsrael recheten / vnd kamen bis an Bethhoron.</span> <span class="verse"><a name="16">16</a>DA zoch Judas gegen jm mit einem kleinen Hauffen.</span> <span class="verse"><a name="17">17</a>Als sie aber die Feinde sahen / sprachen sie / Vnser ist wenig / da zu sind wir matt von fasten / Wie sollen wir vns mit einem solchen grossen vnd starcken Hauffen schlahen?</span> <span class="verse"><a name="18">18</a>Aber Judas sprach / Es kan wol geschehen / das wenig einen grossen Hauffen vberwinden / Denn Gott kan eben so wol durch wenig Sieg geben / als durch viele.</span> <span class="verse"><a name="19">19</a>Denn der Sieg kompt vom Himel / vnd wird nicht durch grosse Menge erlanget.</span> <span class="verse"><a name="20">20</a>Sie trotzen auff jre grosse Macht / vnd wollen vns / vnser Weib vnd Kind ermorden vnd berauben.</span> <span class="verse"><a name="21">21</a>Wir aber müssen vns wehren / vnd fur vnser Leben vnd Gesetz streitten /</span> <span class="verse"><a name="22">22</a>Darumb wird sie Gott fur vnsern augen vertilgen / Jr solt sie nicht fürchten.</span> <span class="verse"><a name="23">23</a>DA er also ausgeredt hatte / greiff er die Feinde an / ehe sie sichs versahen / vnd schlug den Seron vnd sein Volck in die flucht /</span> <span class="verse"><a name="24">24</a>vnd jaget sie von Bethhoron herunter ins Blachfeld / Vnd schlug acht hundert zu tod / Die vbrigen flohen in der Philisterland.</span> <span class="verse"><a name="25">25</a>Also kam eine furcht in alle Völcker vmb her / fur Juda vnd seinen Brüdern /</span> <span class="verse"><a name="26">26</a>vnd in allen Lendern saget man von Juda vnd seinen thaten / Vnd es kam auch fur den König.</span> <span class="verse"><a name="27">27</a>DA nu solchs alles Antiochus höret / ergrimmet er seer / vnd schicket aus vnd lies auffbieten im gantzen Königreich / Vnd bracht eine grosse Macht zusamen /</span> <span class="verse"><a name="28">28</a>vnd greiff seine Schetze an vnd ordnet Sold auff ein jar / vnd gebot / das man stets solt gerüstet sein.</span> <span class="verse"><a name="29">29</a>Da er aber sahe / das er nicht Gelds gnug hatte / vnd das das Land / von wegen des Kriegs / den er nu lange füret wider das Gesetz / nicht viel geben kund /</span> <span class="verse"><a name="30">30</a>Besorget er / er vermöchte den grossen Kosten lenger nicht zu tragen / wie bis her / da er Sold vnd Gaben ausgegeben hatte / mehr denn alle Könige vor jm.</span> <span class="verse"><a name="31">31</a>Darumb ward er betrübt / vnd zoch in Persen / das selbige Land zu schetzen vnd Geld auff zubringen.</span> <span class="verse"><a name="32">32</a>VND lies im Lande einen Fürsten / mit namen Lysiam / den machet er zum Heubtman vber das gantze Königreich / vom Euphrate an / bis an Egypten /</span> <span class="verse"><a name="33">33</a>vnd befalh jm seinen Son den jungen Antiochum / die weil er ausser dem Lande sein würde.</span> <span class="verse"><a name="34">34</a>Vnd lies jm die helffte des Kriegsuolcks / vnd der Elephanten / vnd that jm befelh von allen Sachen. Auch von Judea vnd Jerusalem /</span> <span class="verse"><a name="35">35</a>das er mehr Volcks da hin schicken solt / auszurotten die vbrigen Leute in Jsrael vnd Jerusalem /</span> <span class="verse"><a name="36">36</a>Vnd das Land den Frembden auszuteilen / vnd Heiden allenthalben dar ein zu setzen.</span> <span class="verse"><a name="37">37</a>JM hundert vnd sieben vnd vierzigsten jar / zog der König aus von seiner stad Antiochia vber den Euphraten hin auff in die öbersten Lender.</span> <span class="verse"><a name="38">38</a>Aber Lysias wehlet etliche Fürsten / des Königs freunde / zu Heubtleuten / nemlich / Ptolemeum den son Dorymenis / Nicanor vnd Gorgiam.</span> <span class="verse"><a name="39">39</a>Vnd gab jnen vierzig tausent Man zu fus / vnd sieben tausent zu Ross / das sie das land Judea vberziehen solten / vnd die Jüden ausrotten / wie der König befolhen hatte.</span> <span class="verse"><a name="40">40</a>Nach dem sie nu mit diesem Heer ausgezogen waren / lagerten sie sich erstlich bey Ammao auff dem Blachfeld.</span> <span class="verse"><a name="41">41</a>Da solches die Kauffleute in den Landen / vmb her höreten / kamen sie in das Lager / vnd brachten viel Gelds mit sich / die Kinder Jsrael zukeuffen / das sie jre Knechte sein müsten. Vnd aus Syria vnd von andern Heiden / zoch jnen mehr Kriegsuolck zu.</span> <span class="verse"><a name="42">42</a>DA nu Judas vnd seine Brüder sahen / das die Verfolgung grösser ward vnd das die Feinde an der Grentze lagen / vnd vernamen / Das der König geboten hatte / gantz Juda zuuertilgen /</span> <span class="verse"><a name="43">43</a>Waren sie vnerschrocken / vnd vereinigeten sich / Sie wolten jr Volck retten vnd fur die Heiligen streiten.</span> <span class="verse"><a name="44">44</a>Darumb brachten sie jr Kriegsuolck zusamen / das sie bey einander weren / vnd warten / wenn man die Feinde angreiffen müste / das sie auch mit einander beteten / vmb gnade vnd hülffe von Gott.</span> <span class="verse"><a name="45">45</a>ABer die zeit / war Jerusalem wüste / vnd wonet kein Bürger mehr da / vnd das Heiligthum war entheiliget mit dem Götzen / der dar ein gestellet war. Vnd die Heiden hatten die Burg innen / Vnd war alle Herrligkeit von Jacob weggenomen / vnd man höret da weder Pfeiffen noch Harffen.</span> <span class="verse"><a name="46">46</a>DArumb kam das Volck zusamen gen Mispath / gegen Jerusalem vber / Denn Jsrael muste vorzeiten zu Mispath anbeten.</span> <span class="verse"><a name="47">47</a>An diesem Ort kamen sie jtzt auch zusamen / fasteten da / vnd zogen Seck an / streweten aschen auff jre Heubter / vnd zerissen jre Kleider.</span> <span class="verse"><a name="48">48</a>Vnd trugen erfur die Bücher des Gesetzs / welche die Heiden suchen liessen / jre Götzen dar ein zu schreiben vnd zumalen.</span> <span class="verse"><a name="49">49</a>Sie brachten auch da hin die priesterliche Kleider / die Erstling vnd Zehenden / vnd machten Nazareos / welche jre bestimpte zeit halten müsten /</span> <span class="verse"><a name="50">50</a>vnd schrien kleglich gen Himel / Wo sollen wir diese hin füren?</span> <span class="verse"><a name="51">51</a>Denn dein Heiligthum ist verunreiniget / deine Priester sind veriagt /</span> <span class="verse"><a name="52">52</a>Vnd sihe / alle Heiden empören sich wider vns / das sie vns gantz vertilgen. Du weissest / was sie wider vns im sinn haben /</span> <span class="verse"><a name="53">53</a>Wie können wir fur jnen bleiben / Du helffest vns denn / vnser Gott.</span> <span class="verse"><a name="54">54</a>DARnach lies Judas das Volck zusamen ruffen mit der Posaunen /</span> <span class="verse"><a name="55">55</a>vnd machte ein Feldregiment / Oberste / Heubtleute vnd Weibel.</span> <span class="verse"><a name="56">56</a>Auch lies er ausruffen / Das die jenige / so Heuser baweten oder freieten / oder Weinberge pflantzen / Oder die vol furcht waren / wider heim ziehen möchten / wie solchen das Gesetz erleubet.</span> <span class="verse"><a name="57">57</a>Darnach zogen sie fort / vnd schlugen jr Lager auch an Ammao / gegen mittag.</span> <span class="verse"><a name="58">58</a>Vnd Judas vermanet sein Volck / vnd sprach / Rüstet euch vnd seid vnerschrocken / Das jr morgen bereit seid zu streiten wider diese Heiden / die vns vnd vnser Heiligthum gedencken zuuertilgen.</span> <span class="verse"><a name="59">59</a>Vns ist leidlicher / das wir im streit vmbkomen / Denn das wir solchen jamer an vnserm Volck vnd Heiligthum sehen /</span> <span class="verse"><a name="60">60</a>Aber was Gott im Himel wil / das geschehe.</span> </p></div</div></div></body></html>