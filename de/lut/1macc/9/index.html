<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/1macc/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/1macc">1 Maccabees</a> &gt <strong>Chapter 9</strong></div><p><span class="verse"><a name="1">1</a>MJtler zeit da Demetrius vernam / das Nicanor mit seinem Heer geschlagen vnd vmbkomen war / sendet er widerumb in Judeam diese zween / Bacchiden vnd Alcimum / vnd mit jnen sein best Kriegsuolck / das in Schlachten pflegte auff der rechten seiten zu stehen.</span> <span class="verse"><a name="2">2</a>Diese zogen gegen Galgala / vnd belagerten vnd eröberten Masloth in Arbela / vnd tödten da viel Leute.</span> <span class="verse"><a name="3">3</a>DArnach im hundert vnd zwey vnd funffzigsten jar / im ersten monden zogen sie gen Jerusalem /</span> <span class="verse"><a name="4">4</a>vnd von dannen gen Berea / mit zwenzig tausent Man zu fuss / vnd zwey tausent zu ross.</span> <span class="verse"><a name="5">5</a>Vnd Judas lagert sich bey Laisa mit drey tausent Man.</span> <span class="verse"><a name="6">6</a>Da aber sein Volck sahe / das die Feinde eine solche grosse Macht hatten / erschracken sie / vnd flohen dauon / Das nicht mehr bey Juda blieben / denn acht hundert Man.</span> <span class="verse"><a name="7">7</a>DA Judas sahe / das sein Heer nicht bey einander bleib / vnd doch die Feinde auff jn drungen / ward jm bang. Vnd da er sahe / das er nicht raum hatte sein Volck zu trösten / vnd wider zusamen zu bringen /</span> <span class="verse"><a name="8">8</a>sprach er in dieser angst zu den vbrigen / Auff / vnd lasst vns versuchen / ob wir die Feinde angreiffen vnd schlahen möchten.</span> <span class="verse"><a name="9">9</a>Aber sie wolten nicht / vnd wereten jm / vnd sprachen / Es ist nicht müglich / das wir etwas schaffen / Sondern lasst vns auff dis mal weichen / vnd wider abziehen / vnd vnser Brüder / die von vns gelauffen sind / wider zusamen bringen / Denn wollen wir widerumb an die Feinde ziehen / vnd sie angreiffen / Jtzt ist vnser viel zu wenig.</span> <span class="verse"><a name="10">10</a>Aber Judas sprach / Das sey ferne / das wir fliehen solten / Jst vnser zeit komen / So wollen wir ritterlich sterben / vmb vnser Brüder willen / vnd vnser ehre nicht lassen zu schanden werden.</span> <span class="verse"><a name="11">11</a>VND die Feinde waren auff / vnd machten jre Ordnung also / Jm vorzug waren die Schützen / vnd die besten Krieger stunden forn an der spitzen. Der reisig Zeug war geteilet in zween Hauffen / auff jede seiten einen /</span> <span class="verse"><a name="12">12</a>Der Heubtman Bacchides war auff der rechten seiten / Mit dieser Ordnung zogen sie daher / mit grossem geschrey vnd Drometen.</span> <span class="verse"><a name="13">13</a>Da lies Judas auch drometen vnd zog an sie / vnd that eine Schlacht von Morgen an bis auff den Abend / das die Erde bebet von dem grossen getümel.</span> <span class="verse"><a name="14">14</a>DA nu Judas sahe / das auff der rechten seiten Bacchides selbs / sampt der grossen macht / war / Da greiff er daselbs an / er vnd die andern / die jr Leben wageten / vnd erschreckten sie /</span> <span class="verse"><a name="15">15</a>Vnd schlugen den selbigen Hauffen auff der rechten seiten in die Flucht / vnd jageten jnen nach / bis an den Berg bey Asdod.</span> <span class="verse"><a name="16">16</a>Da aber die auff der lincken seiten / solchs sahen / das Judas jenen nachiaget / eileten sie dem Juda auch nach.</span> <span class="verse"><a name="17">17</a>Da must sich Judas gegen diese keren / vnd wehret sich lang / vnd geschach da eine harte Schlacht / das viel verwundet wurden vnd vmbkamen auff beiden seiten /</span> <span class="verse"><a name="18">18</a>Bis Judas auch zuletzt vmbkam / Da flohen die vbrigen.</span> <span class="verse"><a name="19">19</a>Vnd Jonathas vnd Simon namen den Leichnam jres bruders Jude / vnd begruben jn in seiner Veter grabe.</span> <span class="verse"><a name="20">20</a>Vnd alles volck Jsrael trawret vmb Juda lange zeit / vnd klaget jn seer / vnd sprachen /</span> <span class="verse"><a name="21">21</a>Ah das der Held vmbkomen ist / der Jsrael geschützet vnd errettet hatte.</span> <span class="verse"><a name="22">22</a>DJS ist die Historia von Juda / Er hat aber sonst noch viel mehr grosser Thaten gethan / welche vmb der menge willen nicht alle beschrieben sind.</span> <span class="verse"><a name="23">23</a>NAch dem tod Juda worden die gottlosen vnd abtrünnige Leute wider gewaltig im gantzen land Jsrael.</span> <span class="verse"><a name="24">24</a>Vnd zu dieser zeit war grosser Hunger im Lande / das sich alles Volck Bacchidi ergab.</span> <span class="verse"><a name="25">25</a>Da erwelete Bacchides gottlose Menner / die machte er zu Amptleuten /</span> <span class="verse"><a name="26">26</a>vnd lies allenthalben des Juda anhang vnd Freunde suchen vnd fur sich bringen / das er sich an jnen rechet / vnd seinen mutwillen an jnen vbete.</span> <span class="verse"><a name="27">27</a>Vnd war in Jsrael solch trübsal vnd jamer / des gleichen nicht gewesen ist / sint das man keine Propheten gehabt hat.</span> <span class="verse"><a name="28">28</a>DARumb kam des Juda anhang zusamen / vnd sprachen zu Jonatha /</span> <span class="verse"><a name="29">29</a>Nach deines bruders Jude tod / haben wir niemand mehr seines gleichen / der vns schütze wider vnser Feinde vnd Bacchiden / die vns verfolgen.</span> <span class="verse"><a name="30">30</a>Darumb welen wir dich an seine stat / zum Fürsten vnd Heubtman / diesen Krieg zufüren.</span> <span class="verse"><a name="31">31</a>Also ward Jonathas jr Fürst / vnd regiert an seins Bruders stat.</span> <span class="verse"><a name="32">32</a>Da solchs Bacchides innen ward / lies er jn suchen / das er jn vmbbrecht.</span> <span class="verse"><a name="33">33</a>Als aber Jonathas vnd Simon sein bruder solchs merckten / flohen sie vnd alle so bey jnen waren / in die wüste Thecoe / vnd schlugen ein Lager am see Aspar.</span> <span class="verse"><a name="34">34</a>Solchs vernam Bacchides / vnd machet sich auff vnd zog wider sie.</span> <span class="verse"><a name="35">35</a>NV hatte Jonathas seinen bruder Johannem einen Heubtman zu seinen Freunden den Nabatheern gesand / sie zu bitten / Das sie jre habe vnd güter in jre Stad nemen vnd bewaren wolten.</span> <span class="verse"><a name="36">36</a>Aber die kinder Jambri zogen aus Madaba / vnd vberfielen den Johannem vnd fiengen jn / vnd namen alles das er mit sich füret / vnd brachtens in jre Stad.</span> <span class="verse"><a name="37">37</a>DArnach ward Jonathe vnd Simon seinem bruder verkundschafft / Das die kinder Jambri eine grosse Hochzeit anrichten / vnd würden die Braut holen von Nadabath mit grosser Pracht / Denn sie war eines Fürsten tochter aus Canaan.</span> <span class="verse"><a name="38">38</a>Nu gedachten Jonathas vnd Simon / das diese jren bruder Johannem getödtet hatten / Darumb zogen sie hin auff / vnd versteckten sich neben den Berg / vnd laureten auff die kinder Jambri.</span> <span class="verse"><a name="39">39</a>Da nu der Breutigam daher zog mit seinen Freunden / vnd mit viel Volcks vnd Gütern / mit Bancken vnd Pfeiffen / vnd köstlichem Geschmuck /</span> <span class="verse"><a name="40">40</a>Da fielen Jonathas vnd Simon aus dem Gebirg eraus / vnd griffen sie an / vnd schlugen viel tod / das die vbrigen ins Gebirg entrinnen musten / vnd raubten alle jre Güter.</span> <span class="verse"><a name="41">41</a>Da ward aus der Hochzeit ein Hertzeleid / vnd aus dem pfeiffen ward ein heulen /</span> <span class="verse"><a name="42">42</a>Also recheten diese den mord an jrem Bruder begangen / vnd kereten wider vmb vnd zogen an den Jordan.</span> <span class="verse"><a name="43">43</a>NV kam Bacchides auch an Jordan mit einem grossen Heer am Sabbath.</span> <span class="verse"><a name="44">44</a>Da sprach Jonathas zu seinem volck / Auff / vnd rüstet euch zur Schlacht / denn jtzt künd jr nicht still hie ligen / wie zuuor /</span> <span class="verse"><a name="45">45</a>Denn die Feinde sind da / vnd wir müssen vns wehren / dieweil wir doch nicht entrinnen können / Denn wir haben Feinde vor vns vnd hinder vns / So ist der Jordan auff einer seiten / auff der andern sind Lachen vnd Gebirg /</span> <span class="verse"><a name="46">46</a>Darumb solt jr schreien gen Himel / das jr von den Feinden errettet werdet.</span> <span class="verse"><a name="47">47</a>Vnd sie grieffen an / vnd Jonathas schlug nach Bacchide / Aber Bacchides weich zurück.</span> <span class="verse"><a name="48">48</a>Da sprang Jonathas vnd sein Volck in Jordan / vnd kamen vber das wasser / Vnd Bacchidis Volck war nicht so küne / das sie sich ins wasser begeben hetten.</span> <span class="verse"><a name="49">49</a>Vnd sind auff diesen tag vmbkomen aus dem Heer Bacchidis tausent Man.</span> <span class="verse"><a name="50">50</a>DArumb zog Bacchides wider abe vnd kam gen Jerusalem / vnd fieng an die Stedte im Lande zu befestigen / Er lies Thor vnd hohe Mauren bawen vmb Jericho / Amao / Bethoron / Bethel / Thamnata / Phara / Topo /</span> <span class="verse"><a name="51">51</a>vnd leget Kriegsuolck darein / in die besetzung / die Jsrael solten plagen.</span> <span class="verse"><a name="52">52</a>Der gleichen lies er befestigen / Bethzura / Gaza / vnd die Burg zu Jerusalem / vnd leget auch Kriegsuolck darein / vnd versorget sie mit speis.</span> <span class="verse"><a name="53">53</a>Vnd nam der furnemesten Leute kinder zu Geisel / vnd behielt sie auff der Burg zu Jerusalem.</span> <span class="verse"><a name="54">54</a>JM hundert drey vnd funfftzigsten jar / im andern monden / gebot Alcimus auch die inwendigsten mauren des Vorhoffs / die nehesten fur dem Tempel / welche die heiligen Propheten hatten bawen lassen / einzureissen.</span> <span class="verse"><a name="55">55</a>Vnd da man solchs anfieng / straffet Gott den Alcimum / das das angefangen Werck wider verhindert ward / Denn der Schlag rüret jn / das er nicht mehr reden kund / oder etwas ordnen vnd schaffen von seinen Sachen /</span> <span class="verse"><a name="56">56</a>vnd starb also mit grossem schmertzen.</span> <span class="verse"><a name="57">57</a>Da aber Bacchides sahe / das Alcimus tod war / zog er wider weg zum Könige / Da ward fried vnd ruge im Lande zwey jar.</span> <span class="verse"><a name="58">58</a>ABer die Abtrünnigen im Lande hielten Rat / vnd sprachen / Jonathas vnd sein Anhang sitzen still / vnd haben frieden vnd sind sicher / Lasst vns Bacchidem wider foddern / der künd sie jtzt in einer nacht alle fahen.</span> <span class="verse"><a name="59">59</a>Also zogen sie zu Bacchide / vnd sagten jm jren Rat.</span> <span class="verse"><a name="60">60</a>Da machte sich Bacchides auff / mit einem grossen Heer / vnd schickte Brieue heimlich zu seinem Anhang im lande Juda / das sie Jonathan vnd alle so bey jm waren / fahen solten. Aber dieser anschlag ward Jonatha verkundschafft / Darumb schafften sie nichts /</span> <span class="verse"><a name="61">61</a>Sondern Jonathas fieng bey funffzig / die furnemesten des abtrünnigen vnd gottlosen Hauffens / vnd lies sie tödten.</span> <span class="verse"><a name="62">62</a>DARnach wichen Jonathas vnd Simon vnd jr Volck / in die Wüste in einen zerstöreten flecken Bethbesen / den bawet er widerumb / vnd machte jn fest.</span> <span class="verse"><a name="63">63</a>Da nu Bacchides solchs vernam / war er auff mit seinem gantzen Heer / vnd lies den Jüden auch auffgebieten /</span> <span class="verse"><a name="64">64</a>vnd zog fur Bethbesen / vnd belegerts lange / vnd stürmet es vnd machet Geschütz vnd Kriegsrüstung da vor.</span> <span class="verse"><a name="65">65</a>ABer Jonathas befalh die Stad seinem bruder Simon / vnd er zog mit einem Hauffen eraus /</span> <span class="verse"><a name="66">66</a>vnd schlug Odaren vnd desselbigen Bruder / vnd die kinder Phaseron in jren Hütten. Dieweil es jm aber also glückt / lieffen mehr Leute zu jm / das er stercker ward.</span> <span class="verse"><a name="67">67</a>Mitler zeit fiel Simon auch aus der Stad in der Feinde lager / vnd verbrennet die Kriegsrüstung /</span> <span class="verse"><a name="68">68</a>vnd schlug den Bacchiden in die flucht. Vnd Bacchides hermet sich seer / das sein anschlag vnd zug vergeblich war /</span> <span class="verse"><a name="69">69</a>Vnd ergrimmet seer vber die abtrünnigen Jüden / die jm geraten hatten / wider in das Land zu komen / vnd lies jr viel tödten / Vnd rüstet sich wider weg in sein Land zu ziehen.</span> <span class="verse"><a name="70">70</a>DA Jonathas solchs vernam / schickt er Boten zu jm / einen Frieden mit jm zu machen / vnd bat jn / das er den Raub vnd die Gefangen wider ledig geben wolt.</span> <span class="verse"><a name="71">71</a>Das williget Bacchides gern / vnd that solchs / wie Jonathas begert / vnd schwur jm einen Eid / Das er jn sein lebenlang nicht mehr beleidigen wolte.</span> <span class="verse"><a name="72">72</a>Vnd gab jm den Raub vnd die Gefangenen aus Juda wider ledig / vnd keret vmb vnd zog in sein Land / vnd kam nicht wider in das land Juda.</span> <span class="verse"><a name="73">73</a>Also ward wider frieden in Jsrael / vnd Jonathas wonet zu Machmas / vnd regiert da vber das Volck / vnd vertilget die Abtrünnigen aus Jsrael.</span> </p></div</div></div></body></html>