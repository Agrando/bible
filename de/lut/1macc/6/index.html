<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/1macc/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/1macc">1 Maccabees</a> &gt <strong>Chapter 6</strong></div><p><span class="verse"><a name="1">1</a>DA aber der König Antiochus her oben im Königreich hin vnd her reisete / Höret er von der berümbten stad Elimais in Persia / das viel gold vnd silber / vnd gros Reichthum da war /</span> <span class="verse"><a name="2">2</a>vnd das im Tempel gros gut / vnd die gülden Kleider / Harnisch vnd Schilt waren / die der son Philippi / Alexander der König aus Macedonia / dahin gegeben hatte.</span> <span class="verse"><a name="3">3</a>Darumb kam Antiochus fur die Stad / sie zu eröbern vnd zuplündern / Aber die in der Stad / waren verwarnet /</span> <span class="verse"><a name="4">4</a>Darumb waren sie auff / sich zu wehren. Vnd Antiochus kundte nichts schaffen / sondern muste wider abziehen / vnd keret vmb gegen Babylon mit grossem vnmut.</span> <span class="verse"><a name="5">5</a>DA kam jm Botschafft / Das sein Heer / das er ins land Juda gesand hatte / geschlagen were /</span> <span class="verse"><a name="6">6</a>vnd das Lysias hatte fliehen müssen / Vnd das die Jüden in seinem Lager gros gut / vnd viel Wapen gewonnen / damit sie sich ernach besser gerüst hetten / vnd mechtiger worden weren /</span> <span class="verse"><a name="7">7</a>Vnd hetten den Grewel aus dem Tempel zu Jerusalem geworffen vnd das Heiligthum wider mit festen Mauren bewaret / wie zuuor / dazu auch Bethzura befestiget.</span> <span class="verse"><a name="8">8</a>Da Antiochus solchs höret / erschrack er seer / vnd ward hoch betrübet / legt sich nider / vnd ward fur leid kranck / das sein Furnemen nicht geraten war /</span> <span class="verse"><a name="9">9</a>vnd bleib lang in dieser Stad / Denn der kumer ward je lenger je grösser vnd macht jn so schwach / das er sahe / das er sterben muste.</span> <span class="verse"><a name="10">10</a>DArumb foddert er seine Freunde zu sich / vnd sprach zu jnen / jch kan keinen Schlaff mehr haben / fur grossem kumer vnd hertzeleid / das ich habe.</span> <span class="verse"><a name="11">11</a>Ah wie hat sichs so gar mit mir vmbkeret / So lang ich regiert habe / hab ich freude vnd Sieg gehabt / vnd bin bey den meinen auch lieb vnd werd gewesen.</span> <span class="verse"><a name="12">12</a>Aber nu bin ich so hertzlich betrübet / Vnd gedenck an das Vbel / das ich zu Jerusalem gethan habe / Da ich alle gülden vnd silbern Gefess aus dem Tempel wegfüret / vnd lies vnschüldige Leute in Judea tödten.</span> <span class="verse"><a name="13">13</a>Daher kompt mir jtzt alles vnglück / vnd mus in einem frembden Lande von dieser trawrigkeit sterben.</span> <span class="verse"><a name="14">14</a>Vnd er foddert einen seiner freunde / Philippum / den verordenet er zum Heubtman vber das gantze Königreich /</span> <span class="verse"><a name="15">15</a>vnd gab jm die Kron / Mantel vnd Ring / Vnd befalh jm seinen Son den jungen Antiochum auff zuzihen / vnd in das Königreich ein zusetzen.</span> <span class="verse"><a name="16">16</a>Darnach starb Antiochus in der selbigen stad / im hundert neun vnd vierzigsten jar.</span> <span class="verse"><a name="17">17</a>DA nu Lysias höret / das der König tod war / macht er zu König / den son Antiochi des Edlen / den jungen Antiochum / welches Zuchtmeister er gewesen war / vnd nennet jn Eupator.</span> <span class="verse"><a name="18">18</a>NV thaten die Heiden / so die Burg auff Sion noch innen hatten / dem volck Jsrael im Heiligthum viel schaden / Denn sie hatten eine gute Festung.</span> <span class="verse"><a name="19">19</a>Darumb nam Judas fur / sie zubelegern / damit er sie vertilgen möchte.</span> <span class="verse"><a name="20">20</a>Vnd das volck kam zusamen / im hundert vnd funffzigsten jar / vnd brachten dafur allerley Kriegsrüstung vnd Geschütz.</span> <span class="verse"><a name="21">21</a>Vnd etliche Heiden kamen aus der Burg / das sie zum könige zögen / hülffe zu suchen. Zu diesen thaten sich viel Abtrünnige aus Jsrael / die zogen mit jnen zum Könige / vnd sprachen /</span> <span class="verse"><a name="22">22</a>Warumb wiltu nicht straffen / vnd vnser Brüder rechen?</span> <span class="verse"><a name="23">23</a>Denn wir wolten deinen Vater vnterthan vnd seinen Geboten gehorsam sein /</span> <span class="verse"><a name="24">24</a>Da fiele vnser Volck von vns abe / vnd wo sie vnser einen ergriffen / tödten sie jn / vnd teileten vnser Erbe vnter sich /</span> <span class="verse"><a name="25">25</a>vnd plagten nicht allein vns / sondern trieben solchs im gantzen Lande.</span> <span class="verse"><a name="26">26</a>Vnd jtzt belegern sie die Burg zu Jerusalem sie zu eröbern / vnd haben das Heiligthum vnd Bethzura befestiget.</span> <span class="verse"><a name="27">27</a>Wo du nicht eilen wirst / jnen zu wehren / werden sie stercker werden vnd mehr schaden thun / vnd wirst sie nicht mehr bezwingen können.</span> <span class="verse"><a name="28">28</a>DA der König solchs höret / ergrimmet er seer / vnd lies zusamen foddern seine Fürsten vnd Heubtleute vber das Fussuolc / vnd vber die Reisigen /</span> <span class="verse"><a name="29">29</a>Vnd nam frembde Knechte an aus den Jnsulen /</span> <span class="verse"><a name="30">30</a>vnd bracht zusamen hundert tausent Man zu fuss / zwenzig tausent zu Ross / vnd zween vnd dreissig Elephanten / zum Krieg gewehnet.</span> <span class="verse"><a name="31">31</a>Dis Heer zog durch Jdumea / Vnd da sie ans Land kamen / belagerten sie Bethzura / vnd machten dauor mancherley Kriegsrüstung zum Sturme. Aber die Jüden fielen er aus / vnd verbrenneten diese Werck / vnd stritten ritterlich.</span> <span class="verse"><a name="32">32</a>VND Judas zog ab von der burg Sion / vnd kam mit dem Heer gen Bethzachara / gegen des königes lager.</span> <span class="verse"><a name="33">33</a>Da war der König morgens früe auff / vor tag / vnd füret das Heer an die strasse fur Bethzachara / vnd lies die Schlachtordnung machen / vnd drometen /</span> <span class="verse"><a name="34">34</a>vnd die Elephanten mit roten Wein vnd Maulbeersafft besprützen / sie an zu bringen vnd zu erzürnen.</span> <span class="verse"><a name="35">35</a>Vnd teileten die Elephanten in die Hauffen / also / das ja zu einem Elephanten / tausent Man zu fuss / in eisern Helm vnd Harnisch / vnd funffhundert Pferd verordenet wurden /</span> <span class="verse"><a name="36">36</a>Diese warteten also auff den Elephanten / das sie nicht von jm wichen / vnd wo hin man den Elephanten wendet / da musten sie auch hin.</span> <span class="verse"><a name="37">37</a>Vnd trug ein jeder Elephant / einen hültzern Thurn / darinn waren ja zween vnd dreissig Krieger / vnd der Mor / so die Bestien regiert.</span> <span class="verse"><a name="38">38</a>Den vbrigen reisigen Zeug ordenet er auff beiden seiten / das Fussuolck zu bewaren / das es nicht zertrennet würde.</span> <span class="verse"><a name="39">39</a>VND da die Sonn auffgieng / vnd scheinete auff die gülden Schilte / leuchtet das gantze Gebirge dauon / als were es eitel fewr.</span> <span class="verse"><a name="40">40</a>Vnd des Königes Heer zog ein teil auff dem Gebirge / ein teil herunter im Blachfeld in guter Ordenung vnd vorsichtiglich.</span> <span class="verse"><a name="41">41</a>Vnd wer sie höret / der entsetzt sich fur dem grausamen gethöne / vnd der grossen Menge vnd gethümel / das sie mit dem Harnisch vnd eisen machten / Denn es war seer ein gros vnd wolgerüst volck.</span> <span class="verse"><a name="42">42</a>Vnd Judas zog auch gegen jnen in seiner Ordnung sich zu wehren / vnd schlug sechs hundert tod aus des Königes Heer.</span> <span class="verse"><a name="43">43</a>VND einer genant Eleasar / der son Saura / mercket einen Elephanten / der war höher vnd besser gerüst / denn die andern / vnd dacht der König were darauff /</span> <span class="verse"><a name="44">44</a>Vnd waget sich / das er das volck Jsrael errettet / vnd einen ewigen namen erlanget.</span> <span class="verse"><a name="45">45</a>Lieff mit grosser künheit hinzu / drang durch die Feinde / vnd tödtet jrer viel auff beiden seiten /</span> <span class="verse"><a name="46">46</a>Vnd machet sich vnter den Elephanten / vnd stach jn / das der Elephant vmbfiel auff jn / vnd starb / vnd schlug jn auch tod.</span> <span class="verse"><a name="47">47</a>Dieweil aber die Jüden sahen / das des Königs Heer eine solche grosse Macht war / wichen sie beseits / vnd liessen die Feinde auff dis mal von sich.</span> <span class="verse"><a name="48">48</a>Darumb zog des königs Heer fort gen Jerusalem / vnd kam in Judea.</span> <span class="verse"><a name="49">49</a>ABer die auff Bethzura kundten Hungers halben nicht lenger darin bleiben / Denn es war das siebend jar / darin man die Felder musste feiren lassen / Vnd sie erlangten geleit vom Könige das sie sicher eraus möchten gehen.</span> <span class="verse"><a name="50">50</a>Da nam der könig Bethzura ein / vnd leget Kriegsuolck darein / Diese Festung zu bewaren.</span> <span class="verse"><a name="51">51</a>Vnd zog fort gegen Sion / vnd belagert das Heiligthum eine lange zeit / vnd richtet da gegen auff allerley Geschütz.</span> <span class="verse"><a name="52">52</a>Es wehret sich aber das volck Jsrael im Heiligthum viel tage / vnd machten auch Geschütz vnd Kriegsrüstung wider die Feinde.</span> <span class="verse"><a name="53">53</a>Es hatte aber auch nicht zu essen dieweil es das siebende jar war / Vnd die frembden Jüden / so aus der Heiden lender in Judea vmb sicherheit willen gefurt waren / hatten den Vorrat allen verzeret /</span> <span class="verse"><a name="54">54</a>Vnd worden der Heiligen seer wenig / denn sie sturben Hungers / Darumb musten sie von einander ziehen / vnd sich in andere Stedte teilen.</span> <span class="verse"><a name="55">55</a>MJtler zeit vernam Lysias / das Philippus / dem des königs vater Antiochus den jungen König vnd das Reich bey leben befolhen hatte /</span> <span class="verse"><a name="56">56</a>wider komen war aus Persen vnd Meden / mit dem Kriegsuolck / das der König dahin gefurt hatte / vnd das sich Philippus des Regiments vnterstund /</span> <span class="verse"><a name="57">57</a>Darumb eilet er weg aus Judea wider ins Königreich / vnd sprach zum Könige vnd zun Heubtleuten / Wir leiden hie not / vnd haben nichts zu essen vnd verlieren viel Leute / vnd dis Ort ist seer fest / So wir doch daheim nötiger Sachen zu thun haben / frieden im Königreich zu erhalten.</span> <span class="verse"><a name="58">58</a>Lasst vns frieden mit diesem Volck machen /</span> <span class="verse"><a name="59">59</a>vnd zulassen / Das sie jr Gesetz halten / wie zuuor / Denn sie zürnen vnd streiten allein darumb / das wir jnen jr Gesetz abthun wollen.</span> <span class="verse"><a name="60">60</a>Diese meinung gefiel dem König vnd den Fürsten wol. Sup. 6. VND der König schicket zu jnen / einen Frieden mit jnen auff zurichten /</span> <span class="verse"><a name="61">61</a>Da sie aber eraus kamen aus jrer Festunge / zog der König hin ein.</span> <span class="verse"><a name="62">62</a>Vnd da er sahe / das so fest war / hielt er seinen Eid nicht / sondern gebot die Mauren vmb her wider einzureissen.</span> <span class="verse"><a name="63">63</a>Darnach zog er eilend weg gen Antiochia / Da vernam er / das sich Philippus da auffgeworffen hatte fur einen König / Mit dem streit er / vnd eröbert die Stad widerumb.</span> </p></div</div></div></body></html>