<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/1macc/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/1macc">1 Maccabees</a> &gt <strong>Chapter 15</strong></div><p><span class="verse"><a name="1">1</a>ES schreib auch der könig AntiochusDieser Antiochus heisset mit dem zunamen Gryphus / vnd hat hernach auch mit den Jüden gekriegt Aber wenig ausgericht. Demetrij son aus den Jnseln an Simon vnd das Jüdische volck / also.</span> <span class="verse"><a name="2">2</a>DEr könig Antiochus / Entbeut dem Hohenpriester Simon vnd dem Jüdischen volck seinen Grus.</span> <span class="verse"><a name="3">3</a>NAch dem mir etliche Auffrürer mein Erbkönigreich genomen haben /</span> <span class="verse"><a name="4">4</a>gedenck ich es wider ein zunemen / vnd wider auff die rechten Erbe zu bringen. Vnd habe darumb frembd Kriegsuolck angenomen / vnd Schiffe machen lassen / vnd wil in das Königreich zihen / das ich die Auffrürer straffe / die grossen schaden in meinem Königreich thun / vnd viel Stedte wüst gemacht haben.</span> <span class="verse"><a name="5">5</a>Darumb erlas ich dir alles / so dir die Könige zuuor erlassen haben.</span> <span class="verse"><a name="6">6</a>Vnd gebe dir gewalt eigene Müntze in deinem Lande zu schlahen /</span> <span class="verse"><a name="7">7</a>vnd Jerusalem vnd das Heiligthum sollen frey sein. Du solt auch behalten alle Festunge / die du gebawet / vnd bisher innen gehabt hast / vnd alle Kriegsrüstung die du gemacht hast.</span> <span class="verse"><a name="8">8</a>Vnd erlasse dir alles / so man dem Könige schüldig ist / oder sonst dem Könige gebürt / von dieser zeit an / fur vnd fur.</span> <span class="verse"><a name="9">9</a>Vnd so wir vnser Königreich wider eröbern / wollen wir dir vnd deinem Volck / vnd den Tempel / noch grösser Ehre thun / das jr im gantzen Königreich solt gerhümet werden.</span> <span class="verse"><a name="10">10</a>JM hundert vnd vier vnd siebenzigsten jar kam Antiochus wider in sein Erbland / Vnd alles Kriegsuolck fiel abe von Tryphon zu jm / vnd bleib seer wenig bey Tryphon.</span> <span class="verse"><a name="11">11</a>Da jm nu der könig Antiochus nachzog / flohe er gen Dora ans Meer /</span> <span class="verse"><a name="12">12</a>Denn er sahe / das es mit jm aus war / vnd das das Kriegsuolck vom jm abfiel.</span> <span class="verse"><a name="13">13</a>Aber Antiochus zog jm nach gen Dora / mit hundert vnd zwenzig tausent Man zu fuss / vnd acht tausent zuross /</span> <span class="verse"><a name="14">14</a>vnd belagert die Stad zu land vnd zu wasser / das niemand aus oder ein kund.</span> <span class="verse"><a name="15">15</a>VMb diese zeit kamen von Rom Numenius vnd die andern so mit jm gesand waren / vnd brachten Brieue an die Könige vnd Herrschafften / welche also lauten.</span> <span class="verse"><a name="16">16</a>LVcius Consul zu Rom / Entbeut dem könig Ptolemeo seinen Grus.</span> <span class="verse"><a name="17">17</a>SJmon der Hohepriester vnd das Jüdische volck / haben Boten zu vns gesand / die Freundschafft vnd Bündnis zwisschen vns zu vernewen /</span> <span class="verse"><a name="18">18</a>Vnd haben vns dabey einen gülden Schild von tausent pfunden geschickt.</span> <span class="verse"><a name="19">19</a>Darumb schreiben wir an die Könige vnd andere Herrschafften / Das sie nichts wider die Jüden thun sollen / vnd sie vnd jre Stedte vnd Land nicht vberziehen. Das sie auch niemand wider sie helffen sollen /</span> <span class="verse"><a name="20">20</a>Denn wir haben den Schild von jnen angenomen.</span> <span class="verse"><a name="21">21</a>Wo auch etlich vngehorsam aus jrem Lande zu euch geflohen weren / So wollet die selbigen dem Hohenpriester Simon zustellen / das er sie nach seinem Gesetze straffe.</span> <span class="verse"><a name="22">22</a>ALso haben wir auch geschrieben an den könig Demetrium / an Attalum / an Aretan / an Arsacen /</span> <span class="verse"><a name="23">23</a>vnd in alle Lande / auch Sampsaci / vnd den zu Sparta / gen Delo / Mindo / Sicyon / Caria / Samos / Pamphylia / Lycia / Halicarnasso / Rhodis / Faselis / Co / Side / Gortyna / Gnido / Cypro / vnd Cyrene.</span> <span class="verse"><a name="24">24</a>Vnd dieser Brieue abschrifft haben wir gesand dem Hohenpriester Simon / vnd dem Jüdischen volck.</span> <span class="verse"><a name="25">25</a>MJtler zeit bracht Antiochus noch ein ander Heer fur Dora / die stad herter zu belegern / vnd machet Kriegsrüstung dafur / vnd stürmet die stad hefftig / das Tryphon darin verschlossen war / vnd kund weder ein noch aus komen.</span> <span class="verse"><a name="26">26</a>Vnd Simon schickt dem Antiocho zu hülffe zwey tausent Man / gut ausserlesen Volck / vnd viel gold vnd silber / vnd Woffen.</span> <span class="verse"><a name="27">27</a>Aber Antiochus nam solches nicht an / vnd hielt nicht was er zuuor gesagt hatte / vnd wendet sich gantz von Simon.</span> <span class="verse"><a name="28">28</a>VND sendet seiner Freunde einen genant Athenobium / zu jm / das er mit jm handeln solte / vnd also sagen / Jr habt eingenomen Joppe / vnd Gaza / vnd die Burg zu Jerusalem / welchs alles zu meinem Königreich gehöret /</span> <span class="verse"><a name="29">29</a>vnd das Land vmbher verheeret / vnd grossen schaden in meinem Königreich gethan / vnd mir mein Erbland genomen.</span> <span class="verse"><a name="30">30</a>Darumb foddere ich diese Stedte wider von euch / die jr mir genomen habt / vnd allen Schos der Stedte / welche jr innen habt / ausser dem lande Juda.</span> <span class="verse"><a name="31">31</a>Wo jr mir aber solches nicht wider zustellen wolt / So gebet mir fur die Stedte / fünff hundert Centner silbers / vnd fur den schaden vnd Schos auch fünff hundert CentnerAlles zuhauff gerechnet / macht sechs Thonnen golds. . Wo jr aber dieses auch nicht gedencket zuthun / so wollen wir euch vberziehen.</span> <span class="verse"><a name="32">32</a>DA nu Athenobius des Königes freund gen Jerusalem kam / vnd sahe das herrliche wesen Simonis / vnd den Pracht mit gold vnd silber wie er sonst gerüst war / wunderts jn seer / vnd hielt jm fur / was jm der König befolhen hatte.</span> <span class="verse"><a name="33">33</a>Darauff gab jm Simon diese antwort / Das Land das wir wider eröbert haben / ist vnser veterlich Erbe / vnd gehört sonst niemand. Vnser Feinde habens aber ein zeitlang mit gewalt vnd vnrecht inne gehabt /</span> <span class="verse"><a name="34">34</a>Darumb haben wir jtzt das vnser wider zu vns bracht / vnd niemand das seine genomen.</span> <span class="verse"><a name="35">35</a>Das du aber klagest darüber / das wir Joppe vnd Gaza eingenomen haben / ist diese vrsache / Man thut daraus vnserm Lande vnd vnserm Volck grossen schaden. Doch wollen wir dafur bezalen / hundert CentnerHundert talenta / machen sechzig tausend Kronen. . Darauff gab Athenobius keine Antwort /</span> <span class="verse"><a name="36">36</a>sondern zürnet vnd zog wider dauon zum Könige / vnd saget jm Simonis antwort / vnd von seiner herrligkeit / vnd was er gesehen hatte / Da ergrimmet der König seer.</span> <span class="verse"><a name="37">37</a>TRyphon aber macht sich dauon auff dem Wasser / vnd flohe gen Orthosia.</span> <span class="verse"><a name="38">38</a>Da macht der König Cendebeum zum Heubtman / vber das Land am meer / vnd lies jm ein Kriegsuolck zu ross vnd zu fuss.</span> <span class="verse"><a name="39">39</a>Vnd befalh jm / Das er sich lagern solte an der grentze Judea / vnd solt da befestigen die stad Cedron / vnd eine Festung bawen am Gebirge / vnd solt den Jüden ins Land fallen. Aber der König jaget dem Tryphon nach jn zu fahen.</span> <span class="verse"><a name="40">40</a>Da nu Cendebeus gen Jamnia kam / greiff er die Jüden an / verheeret jr Land / vnd lies viel volcks vmbbringen / vnd fieng viel Leute / vnd füret sie weg. Vnd bawet die stad Cedron /</span> <span class="verse"><a name="41">41</a>vnd leget ein Kriegsuolck darein / das sie da an der Grentze solten eraus fallen / vnd die Strassen wüst machen / wie der König befolhen hatte.</span> </p></div</div></div></body></html>