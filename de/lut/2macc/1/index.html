<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/2macc/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/2macc">2 Maccabees</a> &gt <strong>Chapter 1</strong></div><p><span class="verse"><a name="1">1</a>WJr Jüden: ewre Brüder / so zu Jerusalem / vnd durch das gantze Jüdischeland sind / Wündschen euch Jüden / vnsern Brüdern / so in Egypten sind / Glück vnd heil.</span> <span class="verse"><a name="2">2</a>GOtt segene euch / vnd gedencke an seinen Bund / den er Abraham / Jsaac vnd Jacob seinen trewen Knechten zugesagt hat.</span> <span class="verse"><a name="3">3</a>Vnd gebe euch ein rechtschaffen hertz / Das jr in seinem Gesetze fest vnd bestendig bleibet /</span> <span class="verse"><a name="4">4</a>vnd verleihe euch / das jr vleissig seid in seinen Geboten / vnd tröste euch /</span> <span class="verse"><a name="5">5</a>Er erhöre ewr Gebet vnd sey euch gnedig / vnd las euch nicht in der not.</span> <span class="verse"><a name="6">6</a>Also bitten wir stets fur euch.</span> <span class="verse"><a name="7">7</a>WJr haben an euch geschrieben in vnser höhesten not / Da Jason vnd sein Anhang von dem heiligen Land / vnd von dem Königreich abtrünnig ward /</span> <span class="verse"><a name="8">8</a>vnd verbrenten vnsere thor / vnd vergossen das vnschüldige blut. Da beteten wir / vnd der HERR erhöret vns / vnd wir opfferten jm Semelmehl / vnd zündten die Lampen an / vnd legten die Schawbrot auff.</span> <span class="verse"><a name="9">9</a>Vnd begeren / das jr jtzt wolt die Kirchweihe mit vns halten / des monden Casleu. Datum im hundert vnd neun vnd sechzigsten jar / zu der zeit des königs Demetrij.</span> <span class="verse"><a name="10">10</a>WJr zu Jerusalem vnd im gantzen Judea / sampt den Eltesten / vnd Johannes / Wündschen Aristobulo des königs Ptolemei Schulmeister / der von dem priesterlichen Stamme ist / vnd den andern Jüden so in Egypto sind / Glück vnd heil.</span> <span class="verse"><a name="11">11</a>WJr dancken Gott billich / Das er vns aus so grosser not erlöset hat / die wir vns gegen so einem mechtigen König wehren musten.</span> <span class="verse"><a name="12">12</a>Denn Gott hat vnser Feinde aus der heiligen Stad weggetrieben /</span> <span class="verse"><a name="13">13</a>bis gen Persien / Daselbs ward der König mit seinem vnüberwindlichem Heer im Tempel Nane erwürget / aus list der Priester Nane.</span> <span class="verse"><a name="14">14</a>Denn da Antiochusantiochi des Wüterichen tod wird hie anders be schrieben denn j. Maccab. 6 und 2. Maccab. 9 dahin kam / sampt seinen Freunden / zur Göttin Diana / als wolt er sie freien / vnd alles geld aus dem Tempel zur Morgengabe nemen /</span> <span class="verse"><a name="15">15</a>Vnd da es die Priester der Nane erfur trugen / vnd er mit etlichen in die Capellen gegangen war / schlossen sie die Kirchen hinder jm zu /</span> <span class="verse"><a name="16">16</a>vnd worffen jn vnd alle die mit jm waren / mit steinen zu tod / Darnach hieben sie jn zustücken / vnd worffen sie heraus.</span> <span class="verse"><a name="17">17</a>Gott hab jmer lob / das er die Gottlosen so hat weggericht.</span> <span class="verse"><a name="18">18</a>DEm nach / weil wir auff den fünff vnd zwenzigsten tag des monden Casleu gedencken die reinigung des Tempels zubegehen / haben wirs euch wollen anzeigen / Das jr auch mit vns dasselb Fest begehet. Wie man begehet den tag / daran Nehemias das Fewr gefunden hat / da er den Tempel vnd den Altar bawet vnd wider opfferte.</span> <span class="verse"><a name="19">19</a>DEnn da vnser Veter in Persien weggefurt worden / haben die Priester das fewr vom Altar in eine tieffe trocken Gruben versteckt vnd erhalten / das es niemand erfür.</span> <span class="verse"><a name="20">20</a>Als nu nach etlichen jaren Nehemias / nach dem willen Gottes / vom Könige heim gesand ward / schickt er derselben Priester Nachkomen / die das Fewr verborgen hatten / das sie es wider sucheten. Aber wie sie vns berichtet haben / haben sie kein Fewr / sondern ein dickes wasser funden /</span> <span class="verse"><a name="21">21</a>Dasselb hat er sie heissen schepffen vnd bringen. Da es nu alles zum Opffer zugerüstet war / hat Nehemias befolhen / Sie solten das wasser vber das holtz vnd das Opffer / das auff dem holtz lage / giessen.</span> <span class="verse"><a name="22">22</a>Als sie dasselb gethan hatten / vnd die Sonne wol herauff komen war / vnd die wolcken vergangen / da zund sich ein grosses Fewr an / Des verwunderten sie sich alle.</span> <span class="verse"><a name="23">23</a>Da fiengen die Priester vnd das Volck an zu beten / bis das Opffer verbrand war. Vnd Jonathas sang vor / Die andern aber sprachen jm nach mit Nehemia.</span> <span class="verse"><a name="24">24</a>DJS aber war das gebet Nehemie / HERR vnser Gott / der du alle ding geschaffen hast / vnd bist schrecklich / starck vnd gerecht / vnd barmhertzig / vnd allein der rechte König vnd Gesalbete /</span> <span class="verse"><a name="25">25</a>Der du allein alle Gaben gibst / der du allein gerecht / allmechtig vnd ewig bist / Der du Jsrael erlösest aus allem vbel / Der du vnsere Veter erwelet / vnd sie geheiliget hast /</span> <span class="verse"><a name="26">26</a>Nim das Opffer an fur das gantze volck Jsrael / vnd beware vnd heilige dein Erbe.</span> <span class="verse"><a name="27">27</a>Bringe vns zurstrewete wider zusamen / Erlöse die / so den Heiden dienen müssen / vnd sihe vns verachte an / da fur jederman einen grawen hat / Das doch die Heiden erfaren / das du vnser Gott seiest.</span> <span class="verse"><a name="28">28</a>Straffe die vns vnterdrücken / vnd mit grossem pochen vns alle schande anlegen /</span> <span class="verse"><a name="29">29</a>Pflantze dein Volck wider an deinem heiligen Ort / wie Moses gesagt hat.</span> <span class="verse"><a name="30">30</a>DArnach sungen die Priester Lobgesang dazu / bis das Opffer verzeret ward.</span> <span class="verse"><a name="31">31</a>Darnach hies Nehemias das vbrige wasser auff die grossen stein giessen /</span> <span class="verse"><a name="32">32</a>Da gieng auch eine flamme auff / Aber sie ward verzeret von der flamme des fewrs auff dem Altar.</span> <span class="verse"><a name="33">33</a>Dis ist balde lautbar worden / vnd vor den König der Persen komen / Wie man an dem Ort / da man das fewr versteckt hatte / Wasser gefunden / vnd dasselb die Opffer angezündet hette.</span> <span class="verse"><a name="34">34</a>Da versuchets der König auch / vnd lies den Ort aussondern vnd befrieden /</span> <span class="verse"><a name="35">35</a>vnd gab viel Gelds dazu?</span> <span class="verse"><a name="36">36</a>Vnd des Nehemias gesellen nenneten den ort / Nechpar / Auff Deudsch / Reinigung / Etliche heissen jn auch Nephtar.</span> </p></div</div></div></body></html>