<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/tob/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/tob">Tobit</a> &gt <strong>Chapter 6</strong></div><p><span class="verse"><a name="1">1</a>VND Tobias zoch hin / vnd ein Hündlin lieff mit jm. Vnd die erste Tagereise bleib er bey dem wasser Tygris.</span> <span class="verse"><a name="2">2</a>Vnd gieng hin / das er seine Füsse wüssche / Vnd sihe / ein grosser Fisch fuhr eraus / jn zu verschlingen.</span> <span class="verse"><a name="3">3</a>Fur dem erschrack Tobias / vnd schrey mit lauter stimme / vnd sprach / O Herr / er wil mich fressen.</span> <span class="verse"><a name="4">4</a>Vnd der Engel sprach zu jm / Ergreiff jn bey den Flosfeddern / vnd zeuch jn heraus.</span> <span class="verse"><a name="5">5</a>Vnd er zog jn auffs land / da zappelt er fur seinen füssen.</span> <span class="verse"><a name="6">6</a>DA sprach der Engel / Hawe den Fisch von einander / das Hertz / die Gallen vnd die Lebbern behalt dir / Denn sie sind seer gut zur Artzney.</span> <span class="verse"><a name="7">7</a>Vnd etliche stücke vom Fische brieten sie / vnd namens mit auff den weg / Das ander saltzten sie ein / das sie es vnter wegen hetten / bis sie kemen in die stad Rages in Meden.</span> <span class="verse"><a name="8">8</a>Da fraget Tobias den Engel / vnd sprach zu jm / Jch bitte dich Azaria mein bruder / du woltest mir sagen / was man fur Artzney machen kan von den stücken / die du hast heissen behalten?</span> <span class="verse"><a name="9">9</a>Da sprach der Engel / Wenn du ein stücklin vom Hertzen legest auff glüende kolen / so vertreibt solcher rauch allerley böse Gespenst / von Man vnd von Frawen / also / das sie nicht mehr schaden können.</span> <span class="verse"><a name="10">10</a>Vnd die Galle vom Fisch ist gut die Augen damit zu salben / das einem den Star vertreibe.</span> <span class="verse"><a name="11">11</a>VNd Tobias sprach / Wo wöllen wir denn einkeren? Vnd der Engel antwortet vnd sprach /</span> <span class="verse"><a name="12">12</a>Es ist hie ein Man / mit namen Raguel / dein Verwanter von deinem Stamme / der hat nur ein einige Tochter / die heisst Sara / vnd sonst kein Kind /</span> <span class="verse"><a name="13">13</a>dir sind alle seine Güter bescheret / vnd du wirst die Tochter nemen.</span> <span class="verse"><a name="14">14</a>Darumb wirb vmb sie bey jrem Vater / So wird er sie dir geben zum Weibe.</span> <span class="verse"><a name="15">15</a>Da sprach Tobias / Jch habe gehöret / das sie bereit sieben Mennern zuuor vertrawet ist / die sind alle tod / Vnd da zu sagt man / ein böser Geist habe sie getödtet.</span> <span class="verse"><a name="16">16</a>Darumb fürchte ich mich / das mirs nicht auch also möchte gehen / So würden denn meine Eltern fur leide sterben / weil ich ein einiger Son bin.</span> <span class="verse"><a name="17">17</a>DA sprach der Engel Raphael / Höre zu / Jch wil dir sagen / vber welche der Teufel gewalt hat /</span> <span class="verse"><a name="18">18</a>nemlich / vber die jenigen / welche Gott verachten / vnd allein vmb vnzucht willen Weiber nemen / wie das tumme Vieh.</span> <span class="verse"><a name="19">19</a>Du aber / wenn du mit deiner Braut in die kamer komest / soltu drey tag dich jr enthalten / vnd mit jr beten. Vnd die selbige nacht / wenn du wirst die Lebber vom fisch auff die glüende kolen legen / so wird der Teufel vertrieben werden.</span> <span class="verse"><a name="20">20</a>Die ander nacht aber soltu zu jr gehen züchtiglich / wie die heiligen Patriarchen.</span> <span class="verse"><a name="21">21</a>Die dritte nacht wirstu erlangen / das gesunde Kinder von euch geboren werden.</span> <span class="verse"><a name="22">22</a>Wenn aber die dritte nacht fur vber ist / so soltu dich zu der Jungfraw zuthun mit Gottes furcht / mehr aus begirde der Frucht / denn aus böser lust / Das du vnd deine Kinder den Segen erlangest / der dem samen Abraham zugesagt ist.</span> </p></div</div></div></body></html>