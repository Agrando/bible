<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/tob/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/tob">Tobit</a> &gt <strong>Chapter 1</strong></div><p><span class="verse"><a name="1">1</a>ES war ein Man: mit namen Tobias / aus dem stamme Naphthali / aus einer Stad in Obergalilea / vber Aser / an der strassen zur lincken seiten gegen dem Meer /</span> <span class="verse"><a name="2">2</a>Der selbige ward mit gefangen / zu den zeiten Salmanasser des königes in Assyrien. Vnd wiewol er also vnter Frembden gefangen war / ist er dennoch von Gottes wort nicht abgefallen /</span> <span class="verse"><a name="3">3</a>Vnd alles was er hatte / teilet er seinen mitgefangenen Brüdern vnd verwandten mitte.</span> <span class="verse"><a name="4">4</a>Vnd wiewol er der jüngste Man war / des stams Naphthali / so hielt er sich doch nicht kindisch.</span> <span class="verse"><a name="5">5</a>Vnd da sonst jederman den gülden Kelbern dienete / welche Jerobeam der könig Jsrael hatte machen lassen / Meidet er doch solchen Grewel /</span> <span class="verse"><a name="6">6</a>vnd hielt sich zum Tempel vnd Gottesdienst zu Jerusalem / vnd dienet da dem HERRN / vnd betet an den Gott Jsrael. Gab auch seine Erstlinge vnd Zehenden gantz trewlich /</span> <span class="verse"><a name="7">7</a>also / das er allezeit / im dritten jar / den Frembdlingen / Widwen vnd Waisen jren zehende gab.</span> <span class="verse"><a name="8">8</a>Solchs hielt er von Jugent auff / nach dem Gesetz des HERRN. 4. Reg. 17; 3. Reg. 12; Exo. 22; Exo. 23; Deut. 12; Deut. 18; Deut. 26.</span> <span class="verse"><a name="9">9</a>DA er nu erwachsen war / nam er ein Weib / aus dem stam Naphthali / mit namen Hanna / vnd zeugete mit jr einen Son / welchen er auch Tobiam nennete /</span> <span class="verse"><a name="10">10</a>Vnd lerete jn Gottes wort von Jugent auff / das er Gott fürchtet / vnd die sünde meidete. Num. 36.</span> <span class="verse"><a name="11">11</a>VND als er mit seinem gantzen Stam / mit seinem Weib vnd Kindern / vnter den Gefangenen weggefürt ward / in die stad Nineue /</span> <span class="verse"><a name="12">12</a>vnd jederman ass von opffern vnd speisen der Heiden / Hütet er sich vnd verunreinigt sich nicht mit solcher speise.</span> <span class="verse"><a name="13">13</a>Vnd weil er von gantzem hertzen den HERRN fürchtet / gab jm Gott gnade fur Salmanassar dem könige zu Assyrien /</span> <span class="verse"><a name="14">14</a>Das er jm erleubt frey zugehen / wo er hin wolt / vnd ausrichten was er zuthun hatte.</span> <span class="verse"><a name="15">15</a>So zoch er nu zu allen / die Gefangen waren / vnd tröstet sie mit Gottes wort.</span> <span class="verse"><a name="16">16</a>VND er kam in die stad Rages in Meden / vnd hatte bey sich zehen Pfund silbers / damit jn der König begabt hatte.</span> <span class="verse"><a name="17">17</a>Vnd da er vnter andern Jsraeliten / sahe einen mit namen Gabel aus seinem Stam / der seer arm war / that er jm dasselbige Gelt / vnd nam eine Handschrifft von jm. Jnfr. 4; Jnfr. 9.</span> <span class="verse"><a name="18">18</a>LAng aber hernach / nach dem tod Salmanassar / da sein son Senaherib nach jm regieret / welcher den kindern Jsrael feind war /</span> <span class="verse"><a name="19">19</a>gieng Tobias teglich zu allen Jsraeliten / vnd tröstet sie / vnd teilet einem jglichen mit von seinen Gütern / was er vermocht /</span> <span class="verse"><a name="20">20</a>Die Hungerigen speiset er / die Nacketen kleidet er / die Erschlagenen vnd Todten begrub er.</span> <span class="verse"><a name="21">21</a>Senaherib aber der König war geflohen aus Judea / da jn Gott geschlagen hatte / vmb seiner lesterung willen. Da er nu widerkam / war er ergrimmet / vnd lies viel der kinder Jsrael tödten / Der selbigen Leichnam verschaffte Tobias zubegraben.</span> <span class="verse"><a name="22">22</a>Als aber solchs der König erfuhr / hies er jn tödten / vnd nam jm alle seine Güter.</span> <span class="verse"><a name="23">23</a>Tobias aber flohe mit seinem Weibe vnd Sone / vnd hielt sich heimlich bey guten Freunden. 4. Reg. 19.</span> <span class="verse"><a name="24">24</a>ABer nach fünff vnd vierzig tagen / ward der König von seinen eigenen Sönen erschlagen /</span> <span class="verse"><a name="25">25</a>Vnd Tobias kam wider heim / vnd alle sein Gut ward jm widergegeben.</span> </p></div</div></div></body></html>