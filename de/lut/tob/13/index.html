<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/tob/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/tob">Tobit</a> &gt <strong>Chapter 13</strong></div><p><span class="verse"><a name="1">1</a>TObias aber that seinen mund auff / lobet Gott / vnd sprach.</span> <span class="verse"><a name="2">2</a>HERR du bist ein grosser starcker Gott / Vnd dein Reich weret ewiglich. DV züchtigest / vnd tröstet wider / Du kanst in die Helle stossen / vnd wider eraus füren / Deiner Hand kan niemands entfliehen. 1. Reg. 2.</span> <span class="verse"><a name="3">3</a>JR kinder Jsrael / lobet den HERRN / vnd fur den Heiden preiset jn. DEnn darumb hat er euch zerstrewet vnter die Heiden / welche jn nicht kennen / Das jr seine Wunder verkündiget / Vnd die Heiden erkennen / das kein allmechtiger Gott ist / denn er allein.</span> <span class="verse"><a name="4">4</a>ER hat vns gezüchtiget vmb vnser Sünde willen / Vnd durch seine Güte hilfft er vns wider.</span> <span class="verse"><a name="5">5</a>SEhet was er an vns gethan hat / Mit furcht vnd zittern lobet jn in seinen Wercken / Vnd preiset den / der ewiglich herrschet.</span> <span class="verse"><a name="6">6</a>VNd ich wil jn auch preisen / in diesem Lande / darin wir gefangen sind / Denn er hat seine Wunder vber ein sündlich Volck erzeigt.</span> <span class="verse"><a name="7">7</a>DArumb bekeret euch jr Sünder / vnd thut gutes fur Gott / Vnd gleubt / das er euch Güte erzeigt.</span> <span class="verse"><a name="8">8</a>VND ich wil mich nu von hertzen frewen in Gott /</span> <span class="verse"><a name="9">9</a>Lobet den HERRN jr seine Auserweleten / haltet Freudentage / vnd preiset jn.</span> <span class="verse"><a name="10">10</a>JErusalem du Gottes stad / Gott wird dich züchtigen vmb deiner werck willen / Aber er wird sich wider dein erbarmen.</span> <span class="verse"><a name="11">11</a>LObe den HERRN vmb seine Gabe / Vnd preise den ewigen Gott / das er deine Hütten wider bawe. VNd alle deine Gefangen widerhole / Das du ewiglich dich frewen mügest.</span> <span class="verse"><a name="12">12</a>DV wirst wie ein heller Glantz leuchten / Vnd an allen enden auff Erden wird man dich ehren.</span> <span class="verse"><a name="13">13</a>VOn fernen Landen wird man zu dir komen / vnd Geschenck bringen.</span> <span class="verse"><a name="14">14</a>JN dir werden sie den HERRN anbeten / vnd du wirst das Heiligthum heissen / Den grossen Namen des HERRN werden sie in dir anruffen.</span> <span class="verse"><a name="15">15</a>VErflucht werden sein alle die dich verachten / Verdampt werden sein alle die dich lestern. GEsegnet werden sein alle die dich bawen.</span> <span class="verse"><a name="16">16</a>DV aber wirst dich frewen vber deinen Kindern / Denn sie werden alle gesegnet / vnd zum HERRN gebracht werden.</span> <span class="verse"><a name="17">17</a>Wol denen / die dich lieben / vnd die dir wündschen / das dirs wolgehe.</span> <span class="verse"><a name="18">18</a>MEine seele lobe den HERRN / Denn der HERR vnser Gott wird die stad Jerusalem von allen trübsalen erlösen.</span> <span class="verse"><a name="19">19</a>WOl mir / so die vbrigen von meinem Samen / sehen werden Jerusalem in seiner herrligkeit.</span> <span class="verse"><a name="20">20</a>DJe pforten Jerusalem werden von Saphir vnd Smaragd gebawet werden / Vnd aus Edelsteinen / rings vmb alle jre mauren. Apoc. 21.</span> <span class="verse"><a name="21">21</a>MJt weissem vnd reinem Marmor / werden alle jre Gassen gepflastert werden / vnd in allen Strassen wird man Haleluia singen.</span> <span class="verse"><a name="22">22</a>GElobet sey Gott / der sie erhöret hat / Vnd sein Reich bleibe ewiglich vber sie / Amen.</span> </p></div</div></div></body></html>