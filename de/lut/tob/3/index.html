<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/tob/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/tob">Tobit</a> &gt <strong>Chapter 3</strong></div><p><span class="verse"><a name="1">1</a>DA erseufftzet Tobias tieff / Vnd hub an zu weinen vnd zu beten / vnd sprach /</span> <span class="verse"><a name="2">2</a>HERR du bist gerecht / vnd alle dein Thun ist recht / vnd eitel Güte vnd Trewe.</span> <span class="verse"><a name="3">3</a>Vnd nu mein HERR sey mir gnedig / vnd reche nicht meine sünde / gedencke nicht meiner oder meiner Veter Missethat.</span> <span class="verse"><a name="4">4</a>Denn weil wir deine Gebot nicht gehalten haben / so sind wir auch dahin gegeben / vnsern Feinden / das sie vns berauben / gefangen halten vnd tödten / vnd sind zu schanden vnd spot vnd hohn worden den Frembden / dahin du vns zurstrewet hast.</span> <span class="verse"><a name="5">5</a>Vnd nu HERR / schrecklich sind deine Gerichte / weil wir deine Gebot nicht gehalten / vnd nicht recht gewandelt haben fur dir.</span> <span class="verse"><a name="6">6</a>Ah HErr / erzeige mir gnade / vnd nim meinen Geist weg im friede / Denn ich wil viel lieber tod sein / denn leben.</span> <span class="verse"><a name="7">7</a>VND es begab sich des selbigen tages / das Sara eine tochter Raguel in der Meder stad Rages / auch vbel geschmehet vnd gescholten ward / von einer Magd jres Vaters /</span> <span class="verse"><a name="8">8</a>Der hatte man sieben Menner nach einander gegeben / vnd ein böser geist Asmodi genant / hatte sie alle getödtet / als bald wenn sie beyligen sollen.</span> <span class="verse"><a name="9">9</a>Darumb schalt sie jres Vaters Magd / vnd sprach /</span> <span class="verse"><a name="10">10</a>Gott gebe / das wir nimer einen Son / oder Tochter von dir sehen auff erden / du Mennermörderin /</span> <span class="verse"><a name="11">11</a>Wiltu mich auch tödten / wie du die sieben Menner getödtet hast?</span> <span class="verse"><a name="12">12</a>Auff solche wort gieng sie in eine Kamern / oben im Haus / vnd ass noch tranck nicht drey tage vnd drey nacht / vnd hielt an mit beten vnd weinen / vnd bat Gott / das er sie von der schmach erlösen wolt.</span> <span class="verse"><a name="13">13</a>DArnach am dritten tage / da sie jr gebet volendet hatte / lobet sie Gott / vnd sprach /</span> <span class="verse"><a name="14">14</a>Gelobet sey dein name HERR / ein Gott vnser Veter / Denn wenn du zürnest / erzeigestu gnad vnd güte / vnd in dem trübsal vergibstu sünde / denen die dich anruffen.</span> <span class="verse"><a name="15">15</a>Zu dir / mein HERR / kere ich mein angesicht / Zu dir hebe ich meine augen auff /</span> <span class="verse"><a name="16">16</a>vnd bitte dich / Das du mich erlösest aus dieser schweren schmach / oder mich von hinnen nemest.</span> <span class="verse"><a name="17">17</a>Du weist / HERR / das ich keins Mannes begert habe / vnd meine Seele rein behalten von aller böser lust /</span> <span class="verse"><a name="18">18</a>vnd habe mich nie zu vnzüchtiger vnd leichtfertiger Gesellschafft gehalten.</span> <span class="verse"><a name="19">19</a>Einen Man aber zu nemen / habe ich gewilliget / in deiner furcht / vnd nicht aus furwitz.</span> <span class="verse"><a name="20">20</a>Vnd entweder bin ich jr / oder sie sind meiner nicht werd gewesen / vnd du hast mich vieleicht einem andern Manne behalten /</span> <span class="verse"><a name="21">21</a>Denn dein Rat stehet nicht in Menschen gewalt.</span> <span class="verse"><a name="22">22</a>DAS weis ich aber furwar / wer Gott dienet / der wird nach der anfechtung getröst / vnd aus der trübsal erlöset / vnd nach der züchtigung findet er gnade /</span> <span class="verse"><a name="23">23</a>Denn du hast nicht lust an vnserm verderben. Denn nach dem vngewitter lesst du die Sonnen wider scheinen / vnd nach dem heulen vnd weinen / vberschüttestu vns mit freuden. Deinem Namen sey ewiglich ehre vnd lob / du Gott Jsrael.</span> <span class="verse"><a name="24">24</a>JN der stunde ward dieser beider Gebet erhöret von dem HERRN im Himel.</span> <span class="verse"><a name="25">25</a>Vnd der heilige Raphael / der Engel des HERRN / ward gesand / das er jnen beiden hülffe / weil jr Gebet gleich auff eine zeit fur dem HERRN fürgebracht ward.</span> </p></div</div></div></body></html>