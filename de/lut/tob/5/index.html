<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/tob/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/tob">Tobit</a> &gt <strong>Chapter 5</strong></div><p><span class="verse"><a name="1">1</a>DA antwortet der junge Tobias seinem Vater / vnd sprach / Alles was du mir gesagt hast / mein Vater / das wil ich thun.</span> <span class="verse"><a name="2">2</a>Wie ich aber das Geld ermanen sol / das weis ich nicht / Er kennet mich nicht / so kenne ich jn auch nicht. Was sol ich jm fur ein Zeichen bringen / das er mir glauben gebe? So weis ich auch den weg nicht dahin.</span> <span class="verse"><a name="3">3</a>Da antwortet jm sein Vater / vnd sprach / Seine Handschrifft habe ich bey mir / Wenn du die jm weisen wirst / so wird er dir bald das Gelt geben.</span> <span class="verse"><a name="4">4</a>Gehe nu hin / vnd suche einen trewen Gesellen / der vmb seinen Lohn mit dir ziehe / das du solch Gelt bey meinem leben wider kriegest.</span> <span class="verse"><a name="5">5</a>DA gieng der junge Tobias hin aus / vnd fand einen feinen jungen Gesellen stehen / der hatte sich angezogen / vnd bereitet zu wandern /</span> <span class="verse"><a name="6">6</a>vnd wuste nicht / das der Engel Gottes war / Grüsset jn / vnd sprach / Von wanne bistu guter Gesel?</span> <span class="verse"><a name="7">7</a>Vnd er sprach / Jch bin ein Jsraeliter.</span> <span class="verse"><a name="8">8</a>Vnd Tobias sprach zu jm / Weistu den weg ins land Meden?</span> <span class="verse"><a name="9">9</a>Er antwortet / Jch weis jn wol / vnd bin jn offt gezogen / vnd bin zur Herberge gelegen bey vnserm bruder Gabel / welcher wonet in der stag Rages / in Meden / welche ligt auffm berg Egbatana.</span> <span class="verse"><a name="10">10</a>Vnd Tobias sprach zu jm / Lieber verzeuch ein wenig / bis das ich dis meinem Vater widersage.</span> <span class="verse"><a name="11">11</a>VNd Tobias gieng hinein / vnd sagt solchs seinem Vater / vnd der Vater verwundert sich / vnd bat den Jüngling / das er hinein gienge.</span> <span class="verse"><a name="12">12</a>Vnd er gieng zum Alten hinen / vnd grüsset jn / vnd sprach / Gott gebe dir freude.</span> <span class="verse"><a name="13">13</a>Vnd Tobias sprach zu jm / Was sol ich fur freude haben / der ich im finstern sitzen mus / vnd das liecht des Himels nicht sehen kan?</span> <span class="verse"><a name="14">14</a>Vnd der Jüngling sprach zu jm / Hab gedult / Gott wird dir bald helffen.</span> <span class="verse"><a name="15">15</a>Vnd Tobias sprach zu jm / Wiltu meinen Son geleiten in die stad Rages / in Meden zu Gabel? so wil ich dir deinen Lohn geben / wenn du wider komest.</span> <span class="verse"><a name="16">16</a>Vnd der Engel sprach zu jm / Jch wil jn hinfüren / vnd wider zu dir her bringen.</span> <span class="verse"><a name="17">17</a>VND Tobias sprach zu jm / Jch bitte dich / zeige mir an / aus welchem Geschlecht / vnd von welchem Stamme bistu?</span> <span class="verse"><a name="18">18</a>Vnd der Engel Raphael sprach / Sey zu frieden / Jsts nicht gnug / das du einen Boten hast / Was darffstu wissen / wo her ich bin?</span> <span class="verse"><a name="19">19</a>Doch das du deste weniger sorgen dürffest / so wil ich dirs sagen / Jch bin Azarias des grossen Ananie son.</span> <span class="verse"><a name="20">20</a>Vnd Tobias sprach / Du bist aus einem guten Geschlechte /</span> <span class="verse"><a name="21">21</a>Jch bitte dich / du wöllest nicht zörnen / das ich nach deinem Geschlecht gefragt habe.</span> <span class="verse"><a name="22">22</a>Vnd der Engel sprach / Jch wil deinen Son gesund hin vnd her wider füren.</span> <span class="verse"><a name="23">23</a>Tobias antwortet / So ziehet hin / Gott sey mit euch auff dem wege / vnd sein Engel geleite euch.</span> <span class="verse"><a name="24">24</a>DA schicket sich Tobias mit allem was er mit jm wolt nemen / vnd gesegnet Vater vnd Mutter / vnd zoch mit seinem Gesellen dahin.</span> <span class="verse"><a name="25">25</a>Vnd seine Mutter fieng an zu weinen / vnd sprach / Den trost vnsers Alters hastu vns genomen / vnd weg geschickt /</span> <span class="verse"><a name="26">26</a>Jch wolt / das das Geld nie gewesen were / darumb du jn weg geschickt hast.</span> <span class="verse"><a name="27">27</a>Wir weren wol zu frieden gewest mit vnserm armut / Das were ein gros Reichthumb / das vnser Son bey vns were.</span> <span class="verse"><a name="28">28</a>Vnd Tobias sprach / Weine nicht / vnser Son wird frisch vnd gesund hin vnd wider ziehen / vnd deine augen werden jn sehen.</span> <span class="verse"><a name="29">29</a>Denn ich gleube / das der gute Engel Gottes jn geleite / vnd alles wol schicken wird / das er furhat / Also / das er mit freuden wird wider zu vns komen. Also schweige seine Mutter stille / vnd gab sich zu frieden.</span> </p></div</div></div></body></html>