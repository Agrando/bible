<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/tob/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/tob">Tobit</a> &gt <strong>Chapter 11</strong></div><p><span class="verse"><a name="1">1</a>VND auff dem wege / da sie gen Haran kamen / welches auff halbem wege ist gegen Nineue / am eilfften tage /</span> <span class="verse"><a name="2">2</a>sprach der Engel / Tobia mein bruder / Du weist / wie wir mit deinem Vater verlassen haben.</span> <span class="verse"><a name="3">3</a>Wenn dirs gefiel / so wolten wir vorhin ziehen / vnd dein Weib so gemach lassen hernach ziehen / mit dem Gesinde vnd Vieh.</span> <span class="verse"><a name="4">4</a>Vnd als Tobia solchs gefiel / sprach Raphael / Nim zu dir von des fisches Gallen / Denn du wirst jr bedürffen.</span> <span class="verse"><a name="5">5</a>Da nam Tobias des fisches Galle zu sich / vnd zogen also vorhin.</span> <span class="verse"><a name="6">6</a>HAnna aber sass teglich am wege auff einem Berge / das sie kund weit vmb sich sehen. Vnd als sie an dem ort nach jm sahe / ward sie jres Sons gewar von ferne / vnd kand jn von stund an / vnd lieff hin / vnd sagets jrem Manne / vnd sprach / Sihe / dein Son kompt.</span> <span class="verse"><a name="7">7</a>VND Raphael sprach zu Tobia / Bald wenn du wirst ins Haus komen / So bete vnd ruffe zum HERRN / vnd dancke jm / vnd gehe darnach zu deinem Vater / vnd küsse jn /</span> <span class="verse"><a name="8">8</a>vnd als bald salbe jm die Augen mit der Gallen vom fische / welche du bey dir hast / So werden von stund seine Augen geöffnet werden? vnd dein Vater wird wider sehend / vnd seer fro werden.</span> <span class="verse"><a name="9">9</a>DA lieff der Hund vorhin / welchen sie mit sich genomen hatten / vnd wedelt mit seinem Schwantz / sprang vnd stellet sich frölich.</span> <span class="verse"><a name="10">10</a>Vnd sein blinder Vater stund eilend auff / vnd eilet / das er sich sties / Da rüffet er einem Knecht / der jn bey der hand füret / seinem Son entgegen.</span> <span class="verse"><a name="11">11</a>Der gleichen that die Mutter / vnd küsseten jn / vnd weineten beide fur freuden.</span> <span class="verse"><a name="12">12</a>Vnd als sie gebetet hatten / vnd Gott gedanckt / satzten sie sich zusamen nider.</span> <span class="verse"><a name="13">13</a>DA nam Tobias von der Gallen des fisches / vnd salbet dem Vater seine Augen. Vnd er leid das fast eine halbe stunde /</span> <span class="verse"><a name="14">14</a>vnd der Star gieng jm von den Augen / wie ein heutlin von einem ey.</span> <span class="verse"><a name="15">15</a>Vnd Tobias nam es / vnd zog es von seinen Augen / vnd als bald ward er wider sehend.</span> <span class="verse"><a name="16">16</a>Vnd sie preiseten Gott / er vnd sein Weib / vnd alle / die es erfuren.</span> <span class="verse"><a name="17">17</a>Vnd Tobias sprach / Jch dancke dir HERR / du Gott Jsrael / das du mich gezüchtiget hast / vnd doch mir wider geholffen / das ich meinen lieben Son wider sehen kan.</span> <span class="verse"><a name="18">18</a>VND nach sieben tagen / kam auch Sara seins Sons weib / mit alle jrem Gesinde / Viehe vnd Kamel / vnd brachten viel Goldes mit sich / vnd auch das Geld / das er empfangen hatte von dem Gabel. Vnd Tobias erzelet seinen Eltern / so viel guts / das Gott bey jm gethan hatte / durch den Gesellen / der mit jm gezogen war.</span> <span class="verse"><a name="19">19</a>Vnd Achior vnd Nabath / Tobie vettern kamen zu jm / vnd wündscheten jm glück / freweten sich mit jm alles des glücks / das jm Gott gegeben hatte.</span> <span class="verse"><a name="20">20</a>Vnd sieben tage lang assen sie mit einander / vnd waren frölich.</span> </p></div</div></div></body></html>