<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/tob/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/tob">Tobit</a> &gt <strong>Chapter 4</strong></div><p><span class="verse"><a name="1">1</a>DA nu Tobias gedacht / das sein Gebet also erhöret were / das er sterben würde / Rieff er seinem Son zu sich / vnd sprach zu jm /</span> <span class="verse"><a name="2">2</a>Lieber son / Höre meine wort / vnd behalt sie feste in deinem hertzen.</span> <span class="verse"><a name="3">3</a>Wenn Gott wird meine Seele wegnemen / so begrabe meinen Leib. Vnd ehre deine Mutter alle dein lebenlang /</span> <span class="verse"><a name="4">4</a>Dencke dran / was sie fur fahr gestanden hat / da sie dich vnter jrem hertzen trug.</span> <span class="verse"><a name="5">5</a>Vnd wenn sie gestorben ist / so begrabe sie neben mich. Exo. 20; Eccle. 3.</span> <span class="verse"><a name="6">6</a>VND dein lebenlang hab Gott fur augen vnd im hertzen / Vnd hüte dich / das du in keine Sünde willigst / vnd thust wider Gottes gebot.</span> <span class="verse"><a name="7">7</a>VOn deinen Gütern hilff dem Armen / vnd wende dich nicht vom armen / So wird dich Gott wider gnedig ansehen.</span> <span class="verse"><a name="8">8</a>Wo du kanst / da hilff den Dürfftigen /</span> <span class="verse"><a name="9">9</a>Hastu viel / so gib reichlich / Hastu wenig / so gib doch das wenig mit trewem hertzen.</span> <span class="verse"><a name="10">10</a>Denn du wirst samlen einen rechten Lohn in der not /</span> <span class="verse"><a name="11">11</a>Denn die Almosen erlösen von allen sünden / auch vom tode / vnd lassen nicht in der not /</span> <span class="verse"><a name="12">12</a>Almosen ist ein grosser trost fur dem höhesten Gott.</span> <span class="verse"><a name="13">13</a>HVte dich mein Son / fur allerley Hurerey / vnd on dein Weib halt dich / zu keiner andern. Deut. 24.</span> <span class="verse"><a name="14">14</a>Hoffart las weder in deinem hertzen noch in deinen worten herrschen / Denn sie ist ein anfang alles verderbens.</span> <span class="verse"><a name="15">15</a>WEr dir erbeitet / dem gib bald seinen Lohn / vnd halt niemand seinen verdienten Lohn für.</span> <span class="verse"><a name="16">16</a>Was du wilt das man dir thue / das thu einem andern auch. Matt. 7.</span> <span class="verse"><a name="17">17</a>TEile dein Brot den Hungerigen mit / vnd bedecke die Nacketen mit deinen Kleidern.</span> <span class="verse"><a name="18">18</a>Gib Almosen von deinem Brot vnd Wein / bey dem begrebnis der Fromen / vnd iss noch trincke nicht mit den Sündern.</span> <span class="verse"><a name="19">19</a>Allezeit suche rat bey den Weisen. Jesa. 58.</span> <span class="verse"><a name="20">20</a>VNd dancke allezeit Gott / vnd bete / das er dich regiere / vnd du in alle deinem fürnemen / seinem wort folgest.</span> <span class="verse"><a name="21">21</a>DV solt auch wissen mein Son / das ich zehen Pfund silbers / da du noch ein kind warest / gelihen habe dem Gabel / in der stad Rages in Meden / vnd seine Handschrifft habe ich bey mir / Darumb dencke wie du zu jm komest / vnd solch Geld fodderst / vnd jm seine Handschrifft wider gebest. Jnfr. 9.</span> <span class="verse"><a name="22">22</a>SOrge nur nichts mein Son / Wir sind wol arm / Aber wir werden viel Gutes haben / so wir Gott werden fürchten / die sünde meiden / vnd guts thun.</span> </p></div</div></div></body></html>