<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/tob/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/tob">Tobit</a> &gt <strong>Chapter 7</strong></div><p><span class="verse"><a name="1">1</a>VND sie kereten zum Raguel ein / vnd Raguel empfieng sie mit freuden.</span> <span class="verse"><a name="2">2</a>Vnd er sahe Tobiam an / vnd sprach zu der Hanna seinem Weibe / wie gleich sihet der junge Gesell vnserm Vetter.</span> <span class="verse"><a name="3">3</a>Vnd als er das saget / sprach er / Von wanne seid jr / lieben Brüder?</span> <span class="verse"><a name="4">4</a>Sie sprachen aus dem stam Naphthali sind wir / von den Gefangenen in Nineue.</span> <span class="verse"><a name="5">5</a>Raguel sprach zu jnen / Kennet jr Tobiam meinen Bruder? Sie sprachen / Ja wir kennen jn wol.</span> <span class="verse"><a name="6">6</a>Vnd als er nu viel guts von Tobia redet / sprach der Engel zu Raguel / Der Tobias / nach dem du fragest / ist dieses Jünglings Vater.</span> <span class="verse"><a name="7">7</a>Vnd Raguel neiget sich gegen jm / weinet / vnd fiel jm vmb den hals / vnd küsset jn / vnd sprach / O mein lieber Son / Gesegnet seiestu / Denn du bist eines rechten fromen Mannes son.</span> <span class="verse"><a name="8">8</a>Vnd Hanna sein weib / vnd Sara jre tochter fiengen auch an zu weinen.</span> <span class="verse"><a name="9">9</a>DArnach hies Raguel einen Scheps schlachten / vnd das Mal bereiten.</span> <span class="verse"><a name="10">10</a>Vnd als sie sie baten / das sie sich wolten zu Tisch setzen / sprach Tobias / Jch wil heute nicht essen noch trincken / du gewerest mich denn einer Bitte / vnd sagest mir zu / Saram deine tochter zu geben.</span> <span class="verse"><a name="11">11</a>Da das Raguel höret / erschrack er / Denn er dachte / was den sieben Mennern widerfaren war / welchen er zuuor seine Tochter gegeben hatte / vnd furchte sich / es möchte diesem auch also gehen.</span> <span class="verse"><a name="12">12</a>Vnd da er nicht antworten wolt / sprach der Engel zu jm / Schewe dich nicht / jm die Magd zu geben / Deine tochter ist jm bescheret zum Weibe / weil er Gott fürchtet / Darumb hat deine Tochter keinem andern werden mögen.</span> <span class="verse"><a name="13">13</a>DA sprach Raguel / Jch zweiuel nicht / das Gott meine heisse threnen vnd Gebet erhöret habe /</span> <span class="verse"><a name="14">14</a>vnd gleube / das er euch habe darumb lassen zu mir komen / das meine Tochter diesen kriegen wird / aus jrem Geschlecht nach dem gesetz Mose / Vnd nu hab keinen zweiuel / ich wil dir sie geben.</span> <span class="verse"><a name="15">15</a>Vnd nam die Hand der Tochter / vnd schlug sie Tobie in die hand / vnd sprach / Der Gott Abraham / der Gott Jsaac / der Gott Jacob / sey mit euch / vnd helffe euch zusamen / vnd gebe seinen Segen reichlich vber euch.</span> <span class="verse"><a name="16">16</a>Vnd sie namen einen Brieff / vnd schrieben die Ehestifftung /</span> <span class="verse"><a name="17">17</a>vnd lobten Gott / vnd hielten Malzeit.</span> <span class="verse"><a name="18">18</a>Vnd Raguel rieff zu sich Hannam sein weib / vnd hies sie die ander Kamer zurichten.</span> <span class="verse"><a name="19">19</a>Vnd füreten hinein Saram seine tochter / vnd sie weinet.</span> <span class="verse"><a name="20">20</a>Vnd er sprach zu jr / Sey getrost meine Tochter / Der HERR des Himels gebe dir freude / fur das leid / das du erlidden hast.</span> </p></div</div></div></body></html>