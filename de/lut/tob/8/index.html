<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/tob/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/tob">Tobit</a> &gt <strong>Chapter 8</strong></div><p><span class="verse"><a name="1">1</a>VND nach dem Abendmal / füreten sie den jungen Tobiam zu der Jungfrawen in die Kamer.</span> <span class="verse"><a name="2">2</a>Vnd Tobias dacht an die rede des Engels / vnd langet aus seinem Secklin ein stücklin von der Lebbern / vnd legt es auff die glüende kolen.</span> <span class="verse"><a name="3">3</a>Vnd der Engel Raphael nam den Geist gefangen / vnd band jn in die wüsten ferne in Egypten.</span> <span class="verse"><a name="4">4</a>Darnach vermanet Tobias die Jungfraw / vnd sprach / Sara stehe auff / vnd las vns Gott bitten / heute vnd morgen / Denn diese drey nacht wöllen wir beten / Darnach wöllen wir vns zusamen halten / als Eheleute.</span> <span class="verse"><a name="5">5</a>Denn wir sind kinder der Heiligen / vnd vns gebürt nicht solchen Stand an zu fahen / wie die Heiden / die Gott verachten. Sup. 6.</span> <span class="verse"><a name="6">6</a>VND sie stunden auff / vnd beten beide vleissig / das sie Gott behüten wolt.</span> <span class="verse"><a name="7">7</a>Vnd Tobias betet vnd sprach / HERR mein Gott / du Gott vnser Veter / dich sollen loben / Himel / Erde / Meer / alle Wasser vnd Brunnen / vnd alle Creaturn / vnd was darinnen ist.</span> <span class="verse"><a name="8">8</a>Du hast gemacht Adam aus einem Erdenklos / vnd hast jm gegeben Heuam zu einem Gehülffen.</span> <span class="verse"><a name="9">9</a>Vnd nu HERR / Du weist / das ich nicht böser Lust halben / diese meine Schwester zum Weibe genomen / sondern das ich müge Kinder zeugen / dadurch dein heiliger Name ewiglich gepreiset vnd gelobt werde.</span> <span class="verse"><a name="10">10</a>Vnd Sara sprach / HERR erbarm dich vnser / Das wir beide gesund mögen vnser Alter erlangen. Gene. 2.</span> <span class="verse"><a name="11">11</a>VND vmb mitternacht rieff Raguel seinen Dienern / vnd gieng mit jnen / das sie ein Grab machten /</span> <span class="verse"><a name="12">12</a>Denn er sprach / Es möcht jm vieleicht auch gangen sein wie den andern Sieben / welche mit jr vertrawet gewesen sind.</span> <span class="verse"><a name="13">13</a>Vnd als sie das Grab gemacht hatten / kam Raguel zu seinem Weibe / vnd sprach /</span> <span class="verse"><a name="14">14</a>Schicke hin eine Magd / vnd las sehen / ob er auch tod sey / Das wir jn vor tage begraben.</span> <span class="verse"><a name="15">15</a>Vnd die Magd schleich in die Kamer / fand sie beide gesund vnd frisch / vnd schlaffend bey einander /</span> <span class="verse"><a name="16">16</a>Vnd sie bracht jnen die gute Botschafft.</span> <span class="verse"><a name="17">17</a>VND Raguel vnd sein weib Hanna danckten Gott vnd sprachen / Wir dancken dir HERR du Gott Jsrael / das es nicht geschehen ist / wie wir besorgten. Denn du hast deine Barmhertzigkeit an vns erzeigt / vnd hast vnsern Feind / der vns leide that / vertrieben /</span> <span class="verse"><a name="18">18</a>Du hast dich erbarmet vber diese zwey einige Kinder. Vnd nu HERR gib jnen / das sie dich allezeit loben / fur solche Gnade / vnd dir allzeit preis vnd lob opffern / Das ander Leute an jnen erkennen / das du allein Gott bist in aller Welt.</span> <span class="verse"><a name="19">19</a>VND als bald befalh Raguel / das sie das Grab wider fülleten / ehe es tag würde.</span> <span class="verse"><a name="20">20</a>Vnd seinem Weibe befalh er / das sie wider ein Mal zurichtet / Vnd schüffe jnen alle notdurfft auff den weg.</span> <span class="verse"><a name="21">21</a>Vnd er lies zwey feiste Rinder schlachten / vnd vier Schafe / vnd lud alle seine Nachbarn vnd Freunde zu gast.</span> <span class="verse"><a name="22">22</a>Vnd Raguel vermanet vnd bat Tobiam hoch / das er zwo wochen wolt bey jm verziehen.</span> <span class="verse"><a name="23">23</a>Vnd von alle seinen Gütern gab er die helffte Tobie / Vnd macht eine Verschreibung / das nach seinem tode / die ander helffte auch Tobie werden solte.</span> </p></div</div></div></body></html>