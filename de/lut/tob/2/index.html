<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/tob/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/tob">Tobit</a> &gt <strong>Chapter 2</strong></div><p><span class="verse"><a name="1">1</a>DArnach auff des HERRN Fest / da Tobias in seinem Hause ein herrlich Mahl zugericht hatte / sprach er zu seinem Sone / Gehe hin vnd lade die Gottfürchtigen / aus vnserm Stamme / das sie mit vns essen.</span> <span class="verse"><a name="2">2</a>Vnd als er wider heim kam / sagte er dem vater Tobia / das einer auff der gassen tod lege.</span> <span class="verse"><a name="3">3</a>Da stund Tobias bald auff vom Tisch / vor dem essen / vnd gieng zu dem todten Leichnam / vnd hub jn auff / vnd trug jn heimlich in sein Haus / das er jn des nachts heimlich begrübe.</span> <span class="verse"><a name="4">4</a>Vnd als er die Leiche heimlich versteckt hatte / ass er sein Brot mit trawren /</span> <span class="verse"><a name="5">5</a>vnd dacht an das wort / welchs der HERR geredt hatte / durch Amos den Propheten /</span> <span class="verse"><a name="6">6</a>Ewre Feiertage sollen zu Trawertage werden.</span> <span class="verse"><a name="7">7</a>Vnd des nachts gieng er hin / vnd begrub den Todten. Amos. 8.</span> <span class="verse"><a name="8">8</a>SEine Freunde aber alle straffeten jn / vnd sprachen / Jtzt newlich hat dich der König / vmb der sache willen heissen tödten / vnd bist kaum dauon komen / noch begrebstu die todten.</span> <span class="verse"><a name="9">9</a>Tobias aber furchte Gott mehr denn den König / vnd trug heimlich zusamen die Erschlagenen / vnd hielt sie heimlich in seinem Hause / vnd des nachts begrub er sie. Sup. 1.</span> <span class="verse"><a name="10">10</a>ES begab sich aber auff einen tag / da er heim kam / als er Todten begraben hatte / vnd müde war / vnd sich neben eine wand leget / vnd entschlieff /</span> <span class="verse"><a name="11">11</a>schmeiste eine Schwalbe aus jrem nest / Das fiel jm also heis in die Augen / dauon ward er blind.</span> <span class="verse"><a name="12">12</a>Solch trübsal aber / lies Gott vber jn komen / Das die Nachkomen ein Exempel der Gedult hetten / wie an dem heiligen Hiob.</span> <span class="verse"><a name="13">13</a>Vnd nach dem er von Jugent auff Gott gefurcht / vnd seine Gebot gehalten hatte / zürnet noch murret er nicht wider Gott / das er jn hatte lassen blind werden / Sondern bleib bestendig in der furcht Gottes / vnd dancket Gott alle sein leben lang.</span> <span class="verse"><a name="14">14</a>Vnd wie die Könige des heiligen Hiob spotteten / Also verlachten Tobiam seine eigen Freunde / vnd sprachen /</span> <span class="verse"><a name="15">15</a>Wo ist nu dein vertrawen / darumb du dein Almosen gegeben / vnd so viel Todten begraben hast?</span> <span class="verse"><a name="16">16</a>Vnd Tobias straffet sie vnd sprach /</span> <span class="verse"><a name="17">17</a>Saget nicht also / Denn wir sind kinder der Heiligen / vnd warten auff ein Leben /</span> <span class="verse"><a name="18">18</a>welchs Gott geben wird / denen so im glauben starck vnd feste bleiben fur jm. Hiob 4.</span> <span class="verse"><a name="19">19</a>HAnna aber sein Weib / die erbeitet vleissig mit jrer hand / vnd erneeret jn mit spinnen.</span> <span class="verse"><a name="20">20</a>Es begab sich aber / das sie eine junge Ziegen heim brachte.</span> <span class="verse"><a name="21">21</a>Vnd da sie jr man Tobias höret blecken / sprach er / Sehet zu das nicht gestolen sey / Gebets dem rechten Herrn wider / Denn vns gebürt nicht zu essen vom gestolen Gut / oder das selb anzurüren.</span> <span class="verse"><a name="22">22</a>Vber diese rede ward sein Hausfraw zornig / antwortet vnd sprach / Da sihet man / das dein vertrawen nichts ist / vnd dein Almosen verlorn sind.</span> <span class="verse"><a name="23">23</a>Mit solchen vnd andern mehr worten / warff sie jm sein elend für.</span> </p></div</div></div></body></html>