<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/tob/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/tob">Tobit</a> &gt <strong>Chapter 14</strong></div><p><span class="verse"><a name="1">1</a>NAch diesem Geschicht / als Tobias war wider sehend worden / lebet er noch zwey vnd vierzig jar / vnd sahe seine Kindskind.</span> <span class="verse"><a name="2">2</a>Vnd als er nu hundert vnd zwey jar alt war / ward er ehrlich begraben zu Nineue.</span> <span class="verse"><a name="3">3</a>Denn da er sechs vnd funffzig jar alt war / ward er blind / vnd im sechzigsten jar ward er wider sehend.</span> <span class="verse"><a name="4">4</a>Vnd hat die vbrige zeit seines Lebens / frölich zugebracht / vnd nam zu in Gottes furcht / vnd starb in gutem frieden.</span> <span class="verse"><a name="5">5</a>VOr seinem Tod aber / foddert er Tobiam seinen son zu sich / vnd sieben junge Knaben / seines Sons kinder / vnd sprach zu jnen /</span> <span class="verse"><a name="6">6</a>Nineue wird bald zu bodem gehen / Denn das wort des HERRN wird nicht feilen / Aber in Meden wirds als denn noch ein zeitlang Friede sein.</span> <span class="verse"><a name="7">7</a>Vnd vnsere Brüder / welche aus dem lande Jsrael zerstrewet sind / werden wider komen. Vnd vnser Land / das jtzt wüste ist / wird wider allenthalben bewonet werden. Vnd das Gottes haus / das da verbrennet ist / sol wider gebawet werden / vnd werden wider hin komen / alle die Gott fürchten.</span> <span class="verse"><a name="8">8</a>Vnd auch die Heiden werden jre Götzen verlassen / vnd werden gen Jerusalem komen / vnd da wonen /</span> <span class="verse"><a name="9">9</a>Vnd alle Heiden vnd Könige werden sich in jr frewen / vnd anbeten den Gott Jsrael.</span> <span class="verse"><a name="10">10</a>SO höret nu meine Söne ewern Vater / Dienet dem HERRN in der warheit / vnd halt euch zu jm rechtschafften.</span> <span class="verse"><a name="11">11</a>Thut was er geboten hat / vnd leret solchs ewre Kinder / Das sie auch Almosen geben / das sie Gott allzeit fürchten / vnd trawen von gantzem hertzen.</span> <span class="verse"><a name="12">12</a>Vnd liebe Kinder höret mich / vnd bleibet nicht hie zu Nineue / Sondern wenn jr ewer Mutter auch begraben habt / neben mich in meinem Grabe / Als denn macht euch auff / das jr von hinnen ziehet /</span> <span class="verse"><a name="13">13</a>Denn ich sehe / das die Sünde Nineue wirds mit jr ein ende machen.</span> <span class="verse"><a name="14">14</a>VND als bald nach seiner Mutter tod / zoch Tobias von Nineue / mit seinem Weib / Kindern vnd Kindskindern / vnd zoch in Meden zu seinem Schweher / vnd seines Weibes Freunden /</span> <span class="verse"><a name="15">15</a>vnd fand sie frisch vnd gesund in einem guten rüglichen Alter / Vnd er pflegt jr. Vnd als sie sturben / drücket er jnen auch jr Augen zu / Vnd kriegt also das gantze Erbe vnd güter Raguelis. Vnd lebet bis in das fünffte Geschlecht / vnd sahe seine Kinder vnd Kindskinder.</span> <span class="verse"><a name="16">16</a>Vnd als er neun vnd neunzig jar alt war / welche er in Gottes furcht frölich zugebracht hatte / begruben jn seine Freunde.</span> <span class="verse"><a name="17">17</a>Vnd alle sein Geschlecht / bleib in heiligem wandel vnd leben / Also / das sie angenem waren / fur Gott vnd den Leuten / vnd allen die im Lande woneten. - Ende des Buchs Tobie.</span> </p></div</div></div></body></html>