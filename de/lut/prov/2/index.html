<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/prov/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/prov">Proverbs</a> &gt <strong>Chapter 2</strong></div><p><span class="verse"><a name="1">1</a>MEin Kind / wiltu mein Rede annemen / vnd mein Gebot bey dir behalten /</span> <span class="verse"><a name="2">2</a>So las dein ohre auff Weisheit acht haben / vnd neige dein hertz mit vleisMust acht drauff geben / vnd von hertzen vleissig sein. dazu.</span> <span class="verse"><a name="3">3</a>Denn so du mit vleis darnach ruffest / vnd darumb bettest /</span> <span class="verse"><a name="4">4</a>So du sie suchest wie silber / vnd forschest sie / wie die schetze /</span> <span class="verse"><a name="5">5</a>Als denn wirstu die Furcht des HERRN vernemen / vnd Gottes erkentnis finden.</span> <span class="verse"><a name="6">6</a>DEnn der HERR gibt Weisheit / vnd aus seinem Munde kompt erkentnis vnd verstand.</span> <span class="verse"><a name="7">7</a>Er lesst den Auffrichtigen gelingen / vnd beschirmet die Fromen /</span> <span class="verse"><a name="8">8</a>vnd behütet die so recht thun / vnd bewaret den weg seiner Heiligen.</span> <span class="verse"><a name="9">9</a>Denn wirstu verstehen / gerechtigkeit vnd recht / vnd fromkeit vnd allen guten weg.</span> <span class="verse"><a name="10">10</a>WO die Weisheit dir zu hertzen gehet / das du gerne lernest /</span> <span class="verse"><a name="11">11</a>So wird dich guter Rat bewaren / vnd verstand wird dich behüten /</span> <span class="verse"><a name="12">12</a>Das du nicht geratest auff den weg der Bösen / noch vnter die verkereten Schwetzer.</span> <span class="verse"><a name="13">13</a>Die da verlassen die rechte Bahn / vnd gehen finstere wege.</span> <span class="verse"><a name="14">14</a>Die sich frewen Böses zu thun / vnd sind frölich in jrem bösen verkertem wesen /</span> <span class="verse"><a name="15">15</a>Welche jren weg verkeren / Vnd folgen jrem abwege.</span> <span class="verse"><a name="16">16</a>DAs du nicht geratest an eines andern Weib / vnd die nicht dein ist / die glate wort gibt /</span> <span class="verse"><a name="17">17</a>Vnd verlesst den HerrnJren Eheman / den sie jung genomen hat. jrer Jugent / vnd vergisset den Bund jres Gottes.</span> <span class="verse"><a name="18">18</a>Denn jr Haus neiget sich zum tod / vnd jre genge zu den Verlornen.</span> <span class="verse"><a name="19">19</a>Alle die zu jr eingehen / komen nicht wider / vnd ergreiffen den weg des Lebens nicht.</span> <span class="verse"><a name="20">20</a>AVff das du wandelst auff gutem wege / vnd bleibest auff der rechten bahn.</span> <span class="verse"><a name="21">21</a>Denn die Gerechten werden im Lande wonen / vnd die Fromen werden drinnen bleiben.</span> <span class="verse"><a name="22">22</a>Aber die Gottlosen werden aus dem Lande gerottet / vnd die Verechter werden draus vertilget. Psal. 37.; Matt. 5.</span> </p></div</div></div></body></html>