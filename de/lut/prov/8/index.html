<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/prov/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/prov">Proverbs</a> &gt <strong>Chapter 8</strong></div><p><span class="verse"><a name="1">1</a>RVffet nicht die Weisheit / vnd die Klugheit lesst sich hören?</span> <span class="verse"><a name="2">2</a>Offentlich am wege vnd an der strassen stehet sie /</span> <span class="verse"><a name="3">3</a>An thoren bey der Stad / da man zur thür eingehet / schreiet sie /</span> <span class="verse"><a name="4">4</a>O jr Menner / Jch schrey zu euch / vnd ruffe den Leuten.</span> <span class="verse"><a name="5">5</a>Merckt jr Albern die witze / vnd jr Thoren nemet es zu hertzen.</span> <span class="verse"><a name="6">6</a>Höret / Denn ich wil reden / was FürstlichFürsten sollen ehrlich / löblich thun / reden / machen / das man jr Exempel rhümen vnd folgen müge / Nicht wie die Tyranen / Vnfleter / Cyclopen etc. ist / vnd leren was recht ist.</span> <span class="verse"><a name="7">7</a>Denn mein mund sol die Warheit reden / vnd meine lippen sollen hassen das Gottlos ist.</span> <span class="verse"><a name="8">8</a>Alle rede meines mundes sind gerecht / Es ist nichts verkerets noch falsches drinnen.</span> <span class="verse"><a name="9">9</a>Sie sind alle gleich aus / denen die sie vernemen / vnd richtig denen / die es annemen wöllen.</span> <span class="verse"><a name="10">10</a>NEmet an meine Zucht lieber denn silber / vnd die Lere achtet höher denn köstlich gold.</span> <span class="verse"><a name="11">11</a>Denn Weisheit ist besser denn Perlen / vnd alles was man wündschen mag / kan jr nicht gleichen.</span> <span class="verse"><a name="12">12</a>Jch Weisheit / wone bey der Witze / vnd ich weis guten Rat zu geben.</span> <span class="verse"><a name="13">13</a>Die furcht des HERRN hasset das arge / die hoffart / den hohmut / vnd bösen weg / vnd bin feind dem verkereten munde.</span> <span class="verse"><a name="14">14</a>Mein ist beide Rat vnd That / Jch habe verstand / vnd macht.</span> <span class="verse"><a name="15">15</a>Durch mich regiern die Könige / vnd die Ratherrn setzen das Recht.</span> <span class="verse"><a name="16">16</a>Durch mich herrschen die Fürsten / vnd alle Regenten auff Erden.</span> <span class="verse"><a name="17">17</a>Jch liebe die mich lieben / vnd die mich früe suchen / finden mich.</span> <span class="verse"><a name="18">18</a>Reichthum vnd Ehre ist bey mir / wehrhafftig Gut vnd Gerechtigkeit.</span> <span class="verse"><a name="19">19</a>Meine Frucht ist besser denn gold vnd fein gold / vnd mein Einkomen besser denn ausserlesen silber.</span> <span class="verse"><a name="20">20</a>Jch wandel auff dem rechten wege / auff der strassen des Rechts /</span> <span class="verse"><a name="21">21</a>Das ich wol berate die mich lieben / vnd jre Schetze vol mache.</span> <span class="verse"><a name="22">22</a>DER HERR hat mich gehabt im anfang seiner wege / Ehe er was machet / war ich da.</span> <span class="verse"><a name="23">23</a>Jch bin eingesetzt von ewigkeit / von anfang vor der Erden.</span> <span class="verse"><a name="24">24</a>Da die Tieffen noch nicht waren / da war ich schon bereit / Da die Brunne noch nicht mit wasser quollen.</span> <span class="verse"><a name="25">25</a>Ehe denn die Berge eingesenckt waren / vor den Hügeln war ich bereit.</span> <span class="verse"><a name="26">26</a>Er hatte die Erden noch nicht gemacht / vnd was dran ist / noch die Berge des Erdbodens.</span> <span class="verse"><a name="27">27</a>Da er die Himel bereitet / war ich daselbs / da er die Tieffen mit seim ziel verfasset.</span> <span class="verse"><a name="28">28</a>Da er die Wolcken droben festet / da er festiget die Brünnen der tieffen.</span> <span class="verse"><a name="29">29</a>Da er dem Meer das ziel setzet / vnd den Wassern / das sie nicht vbergehen seinen Befelh. Da er den grund der Erden legt /</span> <span class="verse"><a name="30">30</a>da war ich der Werckmeister bey jm / vnd hatte meine lust teglich / vnd spielet fur jm allezeit.</span> <span class="verse"><a name="31">31</a>Vnd spielet auff seinem Erdboden / Vnd meine lust ist bey den Menschenkindern. Sap. 3.</span> <span class="verse"><a name="32">32</a>SO gehorcht mir nu meine Kinder / Wol denen / die meine wege behalten.</span> <span class="verse"><a name="33">33</a>Höret die Zucht vnd werdet Weise / vnd lasset sie nicht faren.</span> <span class="verse"><a name="34">34</a>Wol dem Menschen der mir gehorchet / das er wache an meiner Thür teglich / das er warte an den pfosten meiner thür.</span> <span class="verse"><a name="35">35</a>Wer mich findet / der findet das Leben / vnd wird wolgefallen vom HERRN bekomen.</span> <span class="verse"><a name="36">36</a>Wer aber an mir sündiget / Der verletzt seine Seele / Alle die mich hassen / lieben den Tod.</span> </p></div</div></div></body></html>