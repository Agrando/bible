<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/prov/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/prov">Proverbs</a> &gt <strong>Chapter 9</strong></div><p><span class="verse"><a name="1">1</a>DJE Weisheit bawete jr Haus / vnd hieb sieben Seulen.</span> <span class="verse"><a name="2">2</a>Schlachtet jr Vieh / vnd trug jren Wein auff / vnd bereitet jren Tisch.</span> <span class="verse"><a name="3">3</a>Vnd sandte jre Dirne aus / zu laden oben auff die Pallast der stad /</span> <span class="verse"><a name="4">4</a>Wer Alber ist / der mache sich hie her. Vnd zum Narren sprach sie /</span> <span class="verse"><a name="5">5</a>Kompt zehret von meinem Brot / vnd trincket des Weins / den ich schencke.</span> <span class="verse"><a name="6">6</a>Verlasset das alber wesen / So werdet jr leben / vnd gehet auff dem wege des verstandes.</span> <span class="verse"><a name="7">7</a>WEr den SpötterHeisst Salomo alle Verechter vnd widerspenstige der wahrheit. züchtiget / der mus schande auff sich nemen / Vnd wer den Gottlosen strafft / der mus gehönet werdenDie Welt wil ungestrafft sein. .</span> <span class="verse"><a name="8">8</a>Straffe den Spötter nicht / er hasset dich / Straffe den Weisen / der wird dich lieben.</span> <span class="verse"><a name="9">9</a>Gib dem Weisen / so wird er noch weiser werden / Lere den Gerechten / so wird er in der lere zunemen.</span> <span class="verse"><a name="10">10</a>Der weisheit anfang ist des HERRN furcht / Vnd der verstand leret was Heilig ist.</span> <span class="verse"><a name="11">11</a>Denn durch mich wird deiner tage viel werden / Vnd werden dir der jar des Lebens mehr werden.</span> <span class="verse"><a name="12">12</a>Bistu Weise / so bistu dir weise / Bistu ein Spötter / so wirstu es allein tragenNon me doctorem, sed te deluseris ipsum. . Sup. 1.; Psal. 111.</span> <span class="verse"><a name="13">13</a>ES ist aber ein töricht / wild Weib / vol schwetzens / vnd weis nichts.</span> <span class="verse"><a name="14">14</a>Die sitzt in der thür jres Hauses auffm stuel / oben in der Stad /</span> <span class="verse"><a name="15">15</a>zu laden alle die fur vber gehen / vnd richtig auff jrem wege wandeln.</span> <span class="verse"><a name="16">16</a>Wer ist Alber? Der mache sich hie her / Vnd zum Narren spricht sie /</span> <span class="verse"><a name="17">17</a>Die verstolen wasser sind süsse / vnd das verborgen brot ist niedlich.</span> <span class="verse"><a name="18">18</a>Er weis aber nicht / das daselbs Todten sind / vnd jre Geste in der tieffen Hellen.</span> </p></div</div></div></body></html>