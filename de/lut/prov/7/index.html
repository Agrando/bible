<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/prov/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/prov">Proverbs</a> &gt <strong>Chapter 7</strong></div><p><span class="verse"><a name="1">1</a>MEin kind / Behalt meine rede / vnd verbirge mein Gebot bey dir.</span> <span class="verse"><a name="2">2</a>Behalt mein Gebot / so wirstu leben / vnd mein Gesetz wie deinen augapffel.</span> <span class="verse"><a name="3">3</a>Binde sie an deine Finger / schreibe sie auff die tafel deines Hertzen.</span> <span class="verse"><a name="4">4</a>Sprich zur Weisheit / Du bist meine Schwester / vnd nenne die Klugheit deine Freundin.</span> <span class="verse"><a name="5">5</a>Das du behüt werdest / fur dem frembden Weibe / fur einer Andern die glatte wort gibt.</span> <span class="verse"><a name="6">6</a>DEnn am fenster meins hauses / kucket ich durchs gegitter /</span> <span class="verse"><a name="7">7</a>vnd sahe vnter den Albern. Vnd ward gewar vnter den Kindern eins nerrischen Jünglings /</span> <span class="verse"><a name="8">8</a>Der gieng auff der gassen an einer ecken / vnd trat da her auff dem wege an jrem Hause /</span> <span class="verse"><a name="9">9</a>in der demmerung am abend des tages / da es nacht ward vnd tunckel war.</span> <span class="verse"><a name="10">10</a>Vnd sihe / da begegent jm ein Weib im Hurnschmuck / listig /</span> <span class="verse"><a name="11">11</a>wild vnd vnbendig / das jre füsse in jrem Hause nicht bleiben können /</span> <span class="verse"><a name="12">12</a>Jtzt ist sie haussen / jtzt auff der gassen / vnd lauret an allen ecken.</span> <span class="verse"><a name="13">13</a>Vnd erwisscht jn / vnd küsset jn vnuerschampt / vnd sprach zu jm /</span> <span class="verse"><a name="14">14</a>Jch habe Danckopffer fur mich heute bezalet fur meine Gelübde /</span> <span class="verse"><a name="15">15</a>Darumb bin ich er ausgegangen / dir zu begegen / dein angesicht früe zu suchen / vnd hab dich funden.</span> <span class="verse"><a name="16">16</a>JCh habe mein Bette schön geschmückt / mit bundten Teppichen aus Egypten.</span> <span class="verse"><a name="17">17</a>Jch habe mein Lager mit Myrren / Aloes / vnd Cinnamen besprengt.</span> <span class="verse"><a name="18">18</a>Kom / las vns gnug bulen / bis an den morgen / vnd las vns der liebe pflegen.</span> <span class="verse"><a name="19">19</a>Denn der Man ist nicht da heime / er ist einen fernen weg gezogen.</span> <span class="verse"><a name="20">20</a>Er hat den Geldsack mit sich genomen / Er wird erst auffs Fest wider heim komen.</span> <span class="verse"><a name="21">21</a>Sie vberredet jn mit vielen worten / vnd gewan jn ein mit jrem glatten munde.</span> <span class="verse"><a name="22">22</a>Er folget jr balde nach / wie ein Ochse zur fleischbanck gefürt wird / vnd wie zum fessel da man die Narren züchtiget.</span> <span class="verse"><a name="23">23</a>Bis sie jm mit dem pfeil die Lebbern spaltet / Wie ein Vogel zum strick eilet / vnd weis nicht das jm das leben gilt.</span> <span class="verse"><a name="24">24</a>SO gehorchet mir nu / meine Kinder / vnd mercket auff die Rede meins mundes.</span> <span class="verse"><a name="25">25</a>Las dein hertz nicht weichen auff jren weg / vnd las dich nicht verfüren auff jrer bahn.</span> <span class="verse"><a name="26">26</a>Denn sie hat viel verwund vnd gefellet / vnd sind allerley Mechtigen von jr erwürget.</span> <span class="verse"><a name="27">27</a>Jr Haus sind wege zur Helle / da man hinunter feret in des Todes kamer.</span> </p></div</div></div></body></html>