<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/job/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/job">Job</a> &gt <strong>Chapter 19</strong></div><p><span class="verse"><a name="1">1</a>HJob antwortet vnd sprach /</span> <span class="verse"><a name="2">2</a>Was plaget jr doch meine Seele / vnd peiniget mich mit worten?</span> <span class="verse"><a name="3">3</a>Jr habt mich nu zehen mal gehönet / vnd schemet euch nicht / das jr mich also vmbtreibet.</span> <span class="verse"><a name="4">4</a>Jrre ich / so jrre ich mir.</span> <span class="verse"><a name="5">5</a>Aber jr erhebet euch warlich wider mich / vnd schelt mich zu meiner schmach.</span> <span class="verse"><a name="6">6</a>Merckt doch einst / das mir Gott vnrecht thut / vnd hat mich mit seinem Jagestrick vmbgeben.</span> <span class="verse"><a name="7">7</a>Sihe / ob ich schon schrey vber freuel / so werde ich doch nicht erhöret / Jch ruffe / vnd ist kein recht da.</span> <span class="verse"><a name="8">8</a>Er hat meinen weg verzeunet / das ich nicht kan hinüber gehen / Vnd hat finsternis auff meinen steig gestellet.</span> <span class="verse"><a name="9">9</a>Er hat meine Ehre mir ausgezogen / vnd die Krone von meinem Heubt genomen.</span> <span class="verse"><a name="10">10</a>Er hat mich zubrochen vmb vnd vmb / vnd lesst mich gehen / Vnd hat ausgerissen meine Hoffnung(Ehre / Krone / Hoffnung) Jst alles geredt vom zeitlichen leben in guter ruge. wie einen Bawm.</span> <span class="verse"><a name="11">11</a>SEin zorn ist vber mich ergrimmet / vnd er achtet mich fur seinen feind.</span> <span class="verse"><a name="12">12</a>Seine Kriegsleute sind mit einander komen / vnd haben jren weg vber mich gepflastert / vnd haben sich vmb meine Hütten her gelagert.</span> <span class="verse"><a name="13">13</a>Er hat meine Brüder ferne von mir gethan / Vnd meine Verwandten sind mir frembde worden.</span> <span class="verse"><a name="14">14</a>Meine Nehesten haben sich entzogen / Vnd meine Freunde haben mein vergessen.</span> <span class="verse"><a name="15">15</a>Meine Hausgenossen vnd meine Megde achten mich fur frembde / Jch bin vnbekand worden fur jren augen.</span> <span class="verse"><a name="16">16</a>Jch rieff meinem Knecht / vnd er antwortet mir nicht / Jch muste jm flehen mit eigenem munde.</span> <span class="verse"><a name="17">17</a>Mein Weib stellet sich frembd wenn ich jr ruffe / Jch mus flehen den Kindern meines Leibs.</span> <span class="verse"><a name="18">18</a>Auch die junge Kinder geben nichts auff mich / Wenn ich mich wider sie setze / so geben sie mir böse wort.</span> <span class="verse"><a name="19">19</a>Alle meine getrewen haben Grewel an mir / Vnd die ich lieb hatte / haben sich wider mich gekeret.</span> <span class="verse"><a name="20">20</a>MEin gebein hanget an meiner haut vnd fleisch / vnd kan meine zeene mit der haut nicht bedecken.</span> <span class="verse"><a name="21">21</a>Erbarmet euch mein / erbarmet euch mein / jr meine Freunde / Denn die hand Gottes hat mich gerürt.</span> <span class="verse"><a name="22">22</a>Warumb verfolget jr mich / gleich so wol als Gott / vnd künd meines fleisches nicht sat werdenDas ist / Künd nicht auffhören mich zu beissen vnd zu straffen. ?</span> <span class="verse"><a name="23">23</a>Ah das meine rede geschrieben würden / Ah / das sie in ein Buch gestellet würden.</span> <span class="verse"><a name="24">24</a>Mit einem eisern Griffel auff bley / vnd zu ewigem gedechtnis in einen Fels gehawen würden.</span> <span class="verse"><a name="25">25</a>Aber ich weis das mein ErlöserRetter, uindex Quia Christus uindicat nos contra Homicidam nostrum Diabolum. lebet / vnd er wird mich hernach aus der Erden auffwecken.</span> <span class="verse"><a name="26">26</a>Vnd werde darnach mit dieser meiner haut vmbgeben werden / vnd werde in meinem fleisch Gott sehen.</span> <span class="verse"><a name="27">27</a>Den selben werde ich mir sehen / vnd meine augen werden jn schawen / vnd kein frembder. Meine nieren sind verzeret in meinem schos /</span> <span class="verse"><a name="28">28</a>denn jr sprecht / Wie wöllen wir jn verfolgen / vnd eine sache zu jm finden?</span> <span class="verse"><a name="29">29</a>Fürchtet euch fur dem schwert / Denn das schwert ist der zorn vber die missethat / Auff das jr wisset / das ein Gericht sey.</span> </p></div</div></div></body></html>