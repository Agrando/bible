<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/job/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/job">Job</a> &gt <strong>Chapter 41</strong></div><p><span class="verse"><a name="1">1</a>Sihe / seine hoffnung wird jm feilen / Vnd wenn er sein ansichtig wird / schwinget er sich dahin.</span> <span class="verse"><a name="2">2</a>Niemand ist so küne / der jn reitzen thar / Wer ist denn der fur mir stehen könne?</span> <span class="verse"><a name="3">3</a>Wer hat mir was zuuor gethan / das ichs jm vergelte? Es ist mein was vnter allen Himeln ist.</span> <span class="verse"><a name="4">4</a>DA zu mus ich nu sagen / wie gros / wie mechtig vnd wolgeschaffen er ist.</span> <span class="verse"><a name="5">5</a>Wer kan jm sein Kleid auffdecken? vnd wer thar es wogen jm zwisschen die Zeene zu greiffen?</span> <span class="verse"><a name="6">6</a>Wer kan die Kinbacken seines andlitzes auffthun? schrecklich stehen seine Zeene vmbher.</span> <span class="verse"><a name="7">7</a>Seine stoltze Schupen sind / wie feste Schilde / fest vnd enge in einander.</span> <span class="verse"><a name="8">8</a>Eine rüret an die ander / das nicht ein lüfftlin da zwisschen gehet.</span> <span class="verse"><a name="9">9</a>Es henget eine an der andern / vnd halten sich zusamen / das sie nicht von einander trennen.</span> <span class="verse"><a name="10">10</a>Sein niesen glentzet wie ein Liecht / seine augen sind wie die augenliede der Morgenröte.</span> <span class="verse"><a name="11">11</a>Aus seinem Munde faren fackeln / Vnd fewrige funcken schiessen her aus.</span> <span class="verse"><a name="12">12</a>Aus seiner Nasen gehet rauch / wie von heissen töpffen vnd kesseln.</span> <span class="verse"><a name="13">13</a>Sein Odem ist wie liechte lohe / vnd aus seinem Munde gehen flammen.</span> <span class="verse"><a name="14">14</a>Er hat einen starckenDas ist / die grossen Fisch / fliehen fur jm. Also auch fur der Welt gewalt fliehen die Mechtigen. hals / vnd ist seine lust / wo er etwas verderbet.</span> <span class="verse"><a name="15">15</a>Die Gliedmas seines fleischs hangen an einander / vnd halten hart an jm / das er nicht zerfallen kan.</span> <span class="verse"><a name="16">16</a>SEin Hertz ist so hart wie ein stein / vnd so fest wie ein stück vom vntersten Mülstein.</span> <span class="verse"><a name="17">17</a>Wenn er sich erhebt / so entsetzen sich die Starcken / vnd wenn er da her bricht / so ist kein gnadeSo haben sie gesündiget / das ist / Sie müssens gethan haben / vnd her halten / als arme Sünder.da.</span> <span class="verse"><a name="18">18</a>Wenn man zu jm wil mit dem schwert / so reget er sich nicht / oder mit spies / geschos vnd pantzer.</span> <span class="verse"><a name="19">19</a>Er achtet Eisen wie stro vnd Ertz wie faul holtz.</span> <span class="verse"><a name="20">20</a>Kein Pfeil wird jn veriagen / die Schleudersteine sind jm wie stoppeln.</span> <span class="verse"><a name="21">21</a>Den Hamer achtet er wie stoppeln / Er spottet der bebenden Lantzen.</span> <span class="verse"><a name="22">22</a>Vnter jm liegen scharpffe steine / vnd feret vber die scharpffen felsen / wie vber kot.</span> <span class="verse"><a name="23">23</a>Er macht das das tieffe Meer seudet wie ein töpffen / Vnd rürets in einander wie man eine salbe menget.</span> <span class="verse"><a name="24">24</a>Nach jm leuchtetDas ist / er schwimmet vnd lebet im Meer wie er wil / das man seinen weg von ferne siehet. der weg / Er macht die tieffe gantz grawe.</span> <span class="verse"><a name="25">25</a>Auff erden ist jm niemand zu gleichen / Er ist gemacht on furcht zu sein.</span> <span class="verse"><a name="26">26</a>Er verachtet alles was hohe ist / Er ist ein König vber alle Stoltzen.</span> </p></div</div></div></body></html>