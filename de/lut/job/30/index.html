<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/job/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/job">Job</a> &gt <strong>Chapter 30</strong></div><p><span class="verse"><a name="1">1</a>NV aber lachen mein die jünger sind denn ich / welcher Veter ich verachtet hette zu stellen vnter meine Schafhunde.</span> <span class="verse"><a name="2">2</a>Welcher vermügen ich fur nichts hielt / die nicht zum Alter komen kundten.</span> <span class="verse"><a name="3">3</a>Die fur hunger vnd kumer einsam flohen in die Einöde / newlich verdorben vnd elend worden.</span> <span class="verse"><a name="4">4</a>Die da Nesseln ausraufften vmb die püssch / vnd Wegholdern wurtzel war jre speise.</span> <span class="verse"><a name="5">5</a>Vnd wenn sie die er ausrissen / jauchzeten sie drüber / wie ein Dieb.</span> <span class="verse"><a name="6">6</a>An den grawsamen Bechen woneten sie / in den löchern der erden vnd steinritzen.</span> <span class="verse"><a name="7">7</a>Zwisschen den Püsschen rieffen sie / vnd vnter den Disteln samleten sie.</span> <span class="verse"><a name="8">8</a>Die Kinder loser vnd verachter Leute / die die geringsten im Lande waren.</span> <span class="verse"><a name="9">9</a>Nu bin ich jr Seitenspiel worden / vnd mus jr Merlin sein.</span> <span class="verse"><a name="10">10</a>Sie haben einen Grewel an mir / vnd machen sich ferne von mir / vnd schonen nicht fur meinem angesicht zu speien.</span> <span class="verse"><a name="11">11</a>SJeDie Chaldeer. haben meine Saelen ausgespannen / vnd mich zu nicht gemacht / vnd das meine abgezeumetId est, Deposuerunt, priuarunt curru et aurigatu, id est domino meo..</span> <span class="verse"><a name="12">12</a>Zur rechten da ich grunet / haben sie sich wider mich gesetzt / Vnd haben meinen fus ausgestossen / vnd haben vber mich einen weg gemacht / mich zu verderben.</span> <span class="verse"><a name="13">13</a>Sie haben meine steige zubrochen / Es war jnen so leicht mich zubeschedigen / das sie keiner hülffe dazu durfften.</span> <span class="verse"><a name="14">14</a>Sie sind komen wie zur weiten Lücken er ein / vnd sind on ordnung daher gefallen.</span> <span class="verse"><a name="15">15</a>Schrecken hat sich gegen mich gekeret / Vnd hat verfolget wie der wind meine herrligkeit / vnd wie ein lauffende wolcke meinen glückseligen stand.</span> <span class="verse"><a name="16">16</a>Nu aber geusset sich aus meine Seele vber mich / vnd mich hat ergrieffen die elende zeit.</span> <span class="verse"><a name="17">17</a>Des nachts wird mein Gebein durchboret allenthalben / vnd die mich jagen / legen sich nicht schlaffen.</span> <span class="verse"><a name="18">18</a>Durch die menge der krafft werde ich anders vnd anders gekleidetDas ist / mancherley vnglück wird mir angethan gewaltiglich / das ich michs nicht erwehren kan / vnd gürtet mich / das ich nicht eraus komen kan / vnd mus es anhaben / wie einen rock am halse.  / Vnd man gürtet mich da mit / wie mit dem loch meines Rocks.</span> <span class="verse"><a name="19">19</a>Man hat mich in Dreck getretten / vnd gleich geacht dem staub vnd asschen.</span> <span class="verse"><a name="20">20</a>SChrey ich zu dir / so antwortestu mir nicht / Trette ich erfur / so achtestu nicht auff mich.</span> <span class="verse"><a name="21">21</a>Du bist mir verwandelt in einen Grawsamen / vnd zeigest deinen gram an mir mit der stercke deiner Hand.</span> <span class="verse"><a name="22">22</a>Du hebest mich auff / vnd lessest mich auff dem winde faren / vnd zurschmeltzest mich krefftiglich.</span> <span class="verse"><a name="23">23</a>Denn ich weis du wirst mich dem Tod vberantworten / da ist das bestimpte Haus aller Lebendigen.</span> <span class="verse"><a name="24">24</a>Doch wird er nicht die Hand ausstrecken ins BeinhausDas ist / im Beinhause werde ich je ruge haben.  / vnd werden nicht schreien fur seinem verderben.</span> <span class="verse"><a name="25">25</a>Jch weinete ja in der harten zeit / vnd meine Seele jamert der armen.</span> <span class="verse"><a name="26">26</a>Jch wartete des Guten / Vnd kompt das böse / Jch hoffte auffs Liecht / vnd kompt finsternis.</span> <span class="verse"><a name="27">27</a>Mein eingeweide sieden / vnd hören nicht auff / Mich hat vberfallen die elende zeit.</span> <span class="verse"><a name="28">28</a>Jch gehe schwartz einher / vnd börnet mich doch keine Sonne nicht / Jch stehe auff in der Gemeine vnd schreie.</span> <span class="verse"><a name="29">29</a>Jch bin ein bruder der Schlangen / vnd ein geselle der Straussen.</span> <span class="verse"><a name="30">30</a>Meine haut vber mir ist schwartz worden / vnd meine Gebeine sind verdorret fur hitze.</span> <span class="verse"><a name="31">31</a>Meine Harffe ist eine klage worden / vnd meine Pfeiffe ein weinen.</span> </p></div</div></div></body></html>