<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/job/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/job">Job</a> &gt <strong>Chapter 15</strong></div><p><span class="verse"><a name="1">1</a>DA antwortet Eliphas von Theman / vnd sprach /</span> <span class="verse"><a name="2">2</a>Sol ein weiser Man so auffgeblasen wort reden / vnd seinen Bauch so blehen mit losen reden?</span> <span class="verse"><a name="3">3</a>Du straffest mit worten die nicht tügen / Vnd dein reden ist kein nütze.</span> <span class="verse"><a name="4">4</a>Du hast die furcht faren lassen / vnd redest zu verechtlich fur Gott.</span> <span class="verse"><a name="5">5</a>Denn deine missethat leret deinen mund also / Vnd hast erwelet ein schalckhafftige Zunge.</span> <span class="verse"><a name="6">6</a>Dein mund wird dich verdammen / vnd nicht ich / Deine lippen sollen dir antworten.</span> <span class="verse"><a name="7">7</a>Bistu der erste Mensch geborn? Bistu vor allen Hügeln empfangen?</span> <span class="verse"><a name="8">8</a>Hastu Gottes heimlichen rat gehört? Vnd ist die weisheit selbs geringer denn du?</span> <span class="verse"><a name="9">9</a>Was weissestu / das wir nicht wissen? Was verstehestu / das nicht bey vns sey?</span> <span class="verse"><a name="10">10</a>Es sind graw vnd alte vnter vns / die lenger gelebt haben denn deine Veter.</span> <span class="verse"><a name="11">11</a>SOlten Gottes tröstung so geringeDas ist / Meinstu das Gott die sünder tröste / vnd seinen trost so gering hinwerffe / Du must zuuor from werden etc. fur dir gelten? Aber du hast jrgend noch ein heimlich stück bey dir.</span> <span class="verse"><a name="12">12</a>Was nimpt dein hertz fur? Was sihestu so stoltz?</span> <span class="verse"><a name="13">13</a>Was setzt sich dein mut wider Gott / das du solche rede aus deinem munde lessest?</span> <span class="verse"><a name="14">14</a>Was ist ein Mensch / das der solt rein sein / vnd das er solt gerecht sein / der vom Weibe geborn ist?</span> <span class="verse"><a name="15">15</a>Sihe / vnter seinen Heiligen ist keiner on taddel / vnd die Himel sind nicht rein fur jm.</span> <span class="verse"><a name="16">16</a>Wie viel mehr ein Mensch / der ein Grewel vnd schnöde ist / Der vnrecht seufft wie wasser.</span> <span class="verse"><a name="17">17</a>Jch wil dirs zeigen / höre mir zu / Vnd wil dir erzelen / was ich gesehen habe.</span> <span class="verse"><a name="18">18</a>Was die weisen gesagt haben / vnd jren Vetern nicht verholen gewesen ist.</span> <span class="verse"><a name="19">19</a>Welchen allein das Land gegeben ist / das kein Frembder durch sie gehen mus.</span> <span class="verse"><a name="20">20</a>DEr Gottlose bebet sein lebenlang / vnd dem Tyrannen ist die zal seiner jar verborgen.</span> <span class="verse"><a name="21">21</a>Was er höret / das schrecket jn / Vnd wens gleich friede ist / furcht er sich / der Verderber kome.</span> <span class="verse"><a name="22">22</a>Gleubt nicht / das er müge dem vnglück entrinnen / vnd versihet sich jmer des Schwerts.</span> <span class="verse"><a name="23">23</a>Er zeucht hin vnd her nach Brot / vnd dünckt jn jmer / die zeit seines vnglücks sey furhanden.</span> <span class="verse"><a name="24">24</a>Angst vnd not schrecken jn / vnd schlahen jn nider / als ein König mit einem Heer.</span> <span class="verse"><a name="25">25</a>Denn er hat seine hand wider Gott gestreckt / vnd wider den Allmechtigen sich gestreubet.</span> <span class="verse"><a name="26">26</a>Er leufft mit dem kopff an jn / vnd ficht halsstarriglich wider jn.</span> <span class="verse"><a name="27">27</a>Er brüstet sichScilicet contra Deum, sicut Bos pingus, crassus et pugnax.  / wie ein fetter wanst / Vnd macht sich fett vnd dick.</span> <span class="verse"><a name="28">28</a>ER wird aber wonen in verstöreten Stedten / da keine Heuser sind / sondern auff einem hauffen ligen.</span> <span class="verse"><a name="29">29</a>Er wird nicht reich bleiben / vnd sein Gut wird nicht bestehen / vnd sein Glück wird sich nicht ausbreiten im Lande.</span> <span class="verse"><a name="30">30</a>Vnfall wird nicht von jm lassen / Die flamme wird seine zweige verdorren / vnd durch den odem jres mundes jn wegfressen.</span> <span class="verse"><a name="31">31</a>Er wird nicht bestehen / denn er ist in seinem eitel dunckel betrogen / Vnd eitel wird sein lohn werden.</span> <span class="verse"><a name="32">32</a>Er wird ein ende nemen / wens jm vneben ist / vnd sein Zweig wird nicht grunen.</span> <span class="verse"><a name="33">33</a>Er wird abgerissen werden / wie ein vnzeitige Drauben vom Weinstock / vnd wie ein Olebawm seine blüet abwirfft.</span> <span class="verse"><a name="34">34</a>Denn der Heuchler versamlung wird einsam bleiben / vnd das fewr wird die Hütten fressen / die Geschencke nemen.</span> <span class="verse"><a name="35">35</a>Er gehet schwanger mit vnglück / vnd gebirt mühe / vnd jr Bauch bringt feil. Psal. 7.</span> </p></div</div></div></body></html>