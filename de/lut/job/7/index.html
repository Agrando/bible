<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/job/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/job">Job</a> &gt <strong>Chapter 7</strong></div><p><span class="verse"><a name="1">1</a>MVS nicht der Mensch jmer im Streit sein auff Erden / vnd seine tage sind / wie eines Taglöners?</span> <span class="verse"><a name="2">2</a>Wie ein Knecht sehnet sich nach dem schatten / vnd ein Taglöner / das sein erbeit aus sey.</span> <span class="verse"><a name="3">3</a>Also hab ich wol gantze monden vergeblichDas ist / Jch habe ruge vnd der erbeit ein ende gesucht / Aber das ist vmb sonst / es bleibt noch jmer vnruge. geerbeitet / vnd elender nacht sind mir viel worden.</span> <span class="verse"><a name="4">4</a>Wenn ich mich legt / sprach ich / Wenn werde ich auffstehen? Vnd darnach rechent ich / wens abend wolt werden / Denn ich war gantz ein Schewsal jederman bis finster ward.</span> <span class="verse"><a name="5">5</a>Mein fleisch ist vmb vnd vmb / wörmicht vnd kötticht / Meine Haut ist verschrumpffen vnd zu nicht worden.</span> <span class="verse"><a name="6">6</a>Meine tage sind leichter dahin geflogen denn ein Weberspuel / vnd sind vergangen / das kein auffhalten da gewesen ist.</span> <span class="verse"><a name="7">7</a>GEdenck das mein Leben ein wind ist / vnd meine augen nicht widerkomen zu sehen das Gute.</span> <span class="verse"><a name="8">8</a>Vnd kein lebendig auge wird mich mehr sehen. Deine augen sehen mich an / darüber vergehe ich.</span> <span class="verse"><a name="9">9</a>Eine wolcken vergehet vnd feret da hin / Also / wer in die Helle hinunter feret / kompt nicht wider er auff.</span> <span class="verse"><a name="10">10</a>Vnd kompt nicht wider in sein Haus / vnd sein ort kennet jn nicht mehr.</span> <span class="verse"><a name="11">11</a>Darumb wil auch ich meinem munde nicht weren / Jch wil reden von der angst meines hertzens / vnd wil er aus sagen vom betrübnis meiner seelen.</span> <span class="verse"><a name="12">12</a>Bin ich denn ein Meer oder Walfisch / das du mich so verwarest?</span> <span class="verse"><a name="13">13</a>Wenn ich gedacht / mein Bette sol mich trösten / mein Lager sol mirs leichtern. Wenn ich mit mir selbs rede /</span> <span class="verse"><a name="14">14</a>So erschreckestu mich mit trewmen / vnd machst mir grawen.</span> <span class="verse"><a name="15">15</a>Das meine Seele wündschet erhangen zu sein / vnd meine gebeine den tod /</span> <span class="verse"><a name="16">16</a>Jch begere nicht mehr zu leben. Höre auff von mir / denn meine tage sind vergeblich gewest.</span> <span class="verse"><a name="17">17</a>Was ist ein Mensch das du jn gros achtest? vnd bekümerst dich mit jm?</span> <span class="verse"><a name="18">18</a>Du suchest jn teglich heim / vnd versuchest jn alle stund.</span> <span class="verse"><a name="19">19</a>Warumb thustu dich nicht von mir / vnd lessest nicht abe / bis ich meinen speichel schlinge?</span> <span class="verse"><a name="20">20</a>Hab ich gesündigt / was sol ich dir thun / o du Menschenhüter? Warumb machstu mich / das ich auff dich stosse / vnd bin mir selbs eine Last?</span> <span class="verse"><a name="21">21</a>Vnd warumb vergibstu mir meine missethat nicht / vnd nimpst nicht weg meine sünde? Denn nu werde ich mich in die erden legen / vnd wenn man mich morgen suchet / werde ich nicht da sein.</span> </p></div</div></div></body></html>