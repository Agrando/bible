<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/job/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/job">Job</a> &gt <strong>Chapter 34</strong></div><p><span class="verse"><a name="1">1</a>VND Elihu antwortet / vnd sprach /</span> <span class="verse"><a name="2">2</a>Höret jr weisen meine rede / vnd jr verstendigen merckt auff mich.</span> <span class="verse"><a name="3">3</a>Denn das ohre prüfet die rede / vnd der mund schmeckt die speise.</span> <span class="verse"><a name="4">4</a>Lasst vns ein Vrteil erwelen / das wir erkennen vnter vns / was gut sey.</span> <span class="verse"><a name="5">5</a>Denn Hiob hat gesagt / Jch bin gerecht / vnd Gott wegert mir mein Recht.</span> <span class="verse"><a name="6">6</a>Jch mus liegen / ob ich wol recht habe / Vnd bin gequelet von meinen pfeilenDas sind Gottes pfeile / die in mir stecken.  / ob ich wol nichts verschuldet habe.</span> <span class="verse"><a name="7">7</a>WEr ist ein solcher wie Hiob / der da spötterey trinckt wie wasser?</span> <span class="verse"><a name="8">8</a>Vnd auff dem wege gehet mit den Vbelthetern / vnd wandelt mit den gottlosen Leuten?</span> <span class="verse"><a name="9">9</a>Denn er hat gesaget / Wenn jemand schon from ist / so gilt er doch nichts bey Gott.</span> <span class="verse"><a name="10">10</a>DArumb höret mir zu jr weisen Leute. Es sey ferne / das Gott solt gottlos sein / vnd der Allmechtige vngerecht.</span> <span class="verse"><a name="11">11</a>Sondern er vergilt dem Menschen darnach er verdienet hat / vnd trifft einen jglichen nach seinem thun.</span> <span class="verse"><a name="12">12</a>On zweiuel / Gott verdampt niemand mit vnrecht / vnd der Allmechtige beuget das Recht nicht.</span> <span class="verse"><a name="13">13</a>Wer hat das auff Erden ist / verordenet? vnd wer hat den gantzen Erdboden gesetzt?</span> <span class="verse"><a name="14">14</a>So er sichs würde vnterwinden / so würde er aller geist vnd odem zu sich samlen.</span> <span class="verse"><a name="15">15</a>Alles fleisch würde mit einander vergehen / vnd der Mensch würde wider zu asschen werden.</span> <span class="verse"><a name="16">16</a>HAstu nu verstand / so höre das / vnd merck auff die stim meiner rede /</span> <span class="verse"><a name="17">17</a>Solt einer darumb das Recht zwingen / das ers hasset? Vnd das du stoltz bist / soltest drumb den Gerechten verdammen?</span> <span class="verse"><a name="18">18</a>Solt einer zum Könige sagen / Du loser Man / vnd zum Fürsten / jr Gottlosen?</span> <span class="verse"><a name="19">19</a>Der doch nicht ansihet die person der Fürsten / vnd kennet den Herrlichen nicht mehr denn den Armen / Denn sie sind alle seiner Hende werck.</span> <span class="verse"><a name="20">20</a>Plötzlich müssen die Leute sterben / vnd zu mitternacht erschrecken vnd vergehen / Die mechtigen werden krafftlos weggenomen.</span> <span class="verse"><a name="21">21</a>Denn seine Augen sehen auff eines jglichen wege / vnd er schawet alle jre genge.</span> <span class="verse"><a name="22">22</a>Es ist kein finsternis noch tunckel / das sich da möchten verbergen die Vbeltheter.</span> <span class="verse"><a name="23">23</a>Denn es wird niemand gestattet / das er mit Gott rechte.</span> <span class="verse"><a name="24">24</a>ER bringt der Stoltzen viel vmb / die nicht zu zelen sind / vnd stellet andere an jre stat.</span> <span class="verse"><a name="25">25</a>Darumb / das er kennet jre werck / vnd keret sie vmb des nachts / das sie zuschlagen werden.</span> <span class="verse"><a name="26">26</a>Er wirfft die Gottlosen vber einen hauffen / da mans gerne sihet.</span> <span class="verse"><a name="27">27</a>Darumb / das sie von jm weg gewichen sind / vnd verstunden seiner wege keinen.</span> <span class="verse"><a name="28">28</a>Das das schreien der Armen muste fur jn komen / vnd er das schreien des Elenden höret.</span> <span class="verse"><a name="29">29</a>Wenn er friede gibt / wer wil verdamnen? vnd wenn er das Andlitz verbirget / wer wil jn schawen / vnter den Völckern vnd Leuten?</span> <span class="verse"><a name="30">30</a>Vnd lesst vber sie regirn einen Heuchler / das Volck zu drengenDas ist / Er lesst einen Tyrannen regieren / der das Volck mit auffsetzen vnd schinden / fehet vnd quelet. .</span> <span class="verse"><a name="31">31</a>JCh mus fur Gott reden / vnd kans nicht lassen.</span> <span class="verse"><a name="32">32</a>Hab ichs nicht troffen / so lere du michs besser / Hab ich vnrecht gehandelt / ich wils nicht mehr thun.</span> <span class="verse"><a name="33">33</a>Man wartet der Antwort von dir / Denn du verwirffest alles / vnd du hasts angefangen / vnd nicht ich / Weissestu nu was / so sage an.</span> <span class="verse"><a name="34">34</a>Weise leute las ich mir sagen / vnd ein weiser Man gehorcht mir.</span> <span class="verse"><a name="35">35</a>Aber Hiob redet mit vnuerstand / vnd seine wort sind nicht klug.</span> <span class="verse"><a name="36">36</a>Mein vater las Hiob versucht werden bis ans ende / darumb / das er sich zu vnrechten Leuten keret.</span> <span class="verse"><a name="37">37</a>Er hat vber seine sünde dazu noch gelestert / Darumb las jn zwisschen vns geschlagen werden / vnd darnach viel wider Gott plaudern.</span> </p></div</div></div></body></html>