<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/job/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/job">Job</a> &gt <strong>Chapter 13</strong></div><p><span class="verse"><a name="1">1</a>SJhe / das hat alles mein auge gesehen / vnd mein ohre gehöret / vnd habs verstanden.</span> <span class="verse"><a name="2">2</a>Was jr wisset / das weis ich auch / vnd bin nicht geringer denn jr.</span> <span class="verse"><a name="3">3</a>Doch wolt ich gern wider den Allmechtigen reden / vnd wolt gern mit Gott rechten.</span> <span class="verse"><a name="4">4</a>Denn jr deutets felschlich / vnd seid alle vnnütze Ertzte.</span> <span class="verse"><a name="5">5</a>Wolt Gott jr schwiget / so würdet jr weise.</span> <span class="verse"><a name="6">6</a>Höret doch meine straffe / vnd merckt auff die sache dauon ich rede.</span> <span class="verse"><a name="7">7</a>Wolt jr Gott verteidigen mit vnrecht / vnd fur jn lisst brauchen?</span> <span class="verse"><a name="8">8</a>Wolt jr seine Person ansehen? Wolt jr Gott vertretten?</span> <span class="verse"><a name="9">9</a>Wirds euch auch wolgehen / wenn er euch richten wird? Meinet jr / das jr jn teuschen werdet / wie man einen Menschen teuschet?</span> <span class="verse"><a name="10">10</a>Er wird euch straffen / wo jr Person ansehet heimlich.</span> <span class="verse"><a name="11">11</a>Wird er euch nicht erschrecken / wenn er sich wird erfür thun? vnd seine furcht wird vber euch fallen.</span> <span class="verse"><a name="12">12</a>Ewer Gedechtnis wird vergleicht werden der asschen / vnd ewer Rücke wird wie ein leimen hauffen sein.</span> <span class="verse"><a name="13">13</a>SChweiget mir / das ich rede / es sol mir nichts feilen.</span> <span class="verse"><a name="14">14</a>Was sol ich mein fleisch mit meinen Zeenen beissenDas ist / Was sol ich mich viel casteien vnd mir wehthun / So ich doch sterben mus / vnd hilfft mich nicht. Jtem / meine seele in die hende legen / das ist / viel wogen vnd in fahr geben. / vnd meine Seele in meine Hende legen?</span> <span class="verse"><a name="15">15</a>Sihe / er wird mich doch erwürgen / vnd ich kans nicht erwarten / Doch wil ich meine wege fur jm straffen.</span> <span class="verse"><a name="16">16</a>Er wird ja mein Heil sein / Denn es kompt kein Heuchler fur jn.</span> <span class="verse"><a name="17">17</a>Höret meine rede / vnd meine auslegung fur ewrn ohren.</span> <span class="verse"><a name="18">18</a>Sihe / ich habe das vrteil schon gefellet / Jch weis / das ich werde gerecht sein.</span> <span class="verse"><a name="19">19</a>Wer ist der mit mir rechten wil? Aber nu mus ich schweigen vnd verderben.</span> <span class="verse"><a name="20">20</a>ZWeyerley thu mir nur nicht / so wil ich mich fur dir nicht verbergen.</span> <span class="verse"><a name="21">21</a>Las deine Hand ferne von mir sein / vnd dein schrecken erschrecke mich nicht.</span> <span class="verse"><a name="22">22</a>Ruffe mir / ich wil dir antworten / Oder ich wil reden / antworte du mir.</span> <span class="verse"><a name="23">23</a>Wie viel ist meiner missethat vnd sünden? Las mich wissen meine vbertrettung vnd sünde.</span> <span class="verse"><a name="24">24</a>Warumb verbirgestu dein Andlitz / vnd heltest mich fur deinen Feind?</span> <span class="verse"><a name="25">25</a>Wiltu wider ein fliegend Blat so ernst sein / vnd ein dürren Halm verfolgen?</span> <span class="verse"><a name="26">26</a>Denn du schreibest mir an betrübtnis / vnd wilt mich vmbbringen vmb der sünde willen meiner Jugent.</span> <span class="verse"><a name="27">27</a>Du hast meinen fus in stock gelegt / vnd hast acht auff alle meine pfadte / vnd sihest auff die fusstapffen meiner füsse.</span> <span class="verse"><a name="28">28</a>Der ich doch wie ein faul Ass vergehe / vnd wie ein Kleid das die Motten fressen.</span> </p></div</div></div></body></html>