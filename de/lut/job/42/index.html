<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 42</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/job/42"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/job">Job</a> &gt <strong>Chapter 42</strong></div><p><span class="verse"><a name="1">1</a>VND Hiob antwortet dem HERRN / vnd sprach /</span> <span class="verse"><a name="2">2</a>Jch erkenne / das du alles vermagst / vnd kein gedancken ist dir verborgen.</span> <span class="verse"><a name="3">3</a>Es ist ein vnbesonnen Man / der seinen rat meinet zu verbergen. Darumb bekenne ich / das ich hab vnweislich geredt / das mir zu hoch ist vnd nicht verstehe.</span> <span class="verse"><a name="4">4</a>So erhöre nu / las mich reden / ich wil dich fragen / lere mich.</span> <span class="verse"><a name="5">5</a>Jch habe dich mit den ohren gehört / vnd mein auge sihet dich auch nu.</span> <span class="verse"><a name="6">6</a>Darumb schüldige ich mich / vnd thu busse in staub vnd asschen.</span> <span class="verse"><a name="7">7</a>DA nu der HERR diese wort mit Hiob geredt hatte / sprach er zu Eliphas von Theman / Mein zorn ist ergrimmet / vber dich vnd vber deine zween Freunde / Denn jr habt nicht recht von mir geredt / wie mein knecht Hiob.</span> <span class="verse"><a name="8">8</a>So nemet nu sieben farren vnd sieben widder / vnd gehet hin zu meinem knecht Hiob / vnd opffert Brandopffer fur euch / vnd lasst meinen knecht Hiob fur euch bitten. Denn jn wil ich ansehen / Das ich euch nicht sehen lasse / wie jr torheit begangen habt / Denn jr habt nicht recht von mir geredt / wie mein knecht Hiob.</span> <span class="verse"><a name="9">9</a>DA giengen hin Eliphas von Thema / Bildad von Suah / vnd Zophar von Naema / vnd theten wie der HERR jnen gesagt hatte / vnd der HERR sahe an Hiob.</span> <span class="verse"><a name="10">10</a>Vnd der HERR wendet das gefengnis Hiob / da er bat fur seine Freunde / Vnd der HERR gab Hiob zwifeltig so viel als er gehabt hatte.</span> <span class="verse"><a name="11">11</a>VND es kamen zu jm alle seine Brüder vnd alle seine Schwester / vnd alle die jn vorhin kandten / vnd assen mit jm in seinem Hause / vnd kereten sich zu jm vnd trösteten jn / vber allem vbel / das der HERR vber jn hatte komen lassen. Vnd ein jglicher gab jm einen schönen Grosschen / vnd ein gülden Stirnband.</span> <span class="verse"><a name="12">12</a>Vnd der HERR segenet hernach Hiob mehr denn vorhin / das er kreig vierzehen tausent Schaf / vnd sechs tausent Kamel / vnd tausent joch Rinder / vnd tausent Esel.</span> <span class="verse"><a name="13">13</a>Vnd kreig sieben Söne vnd drey Töchter.</span> <span class="verse"><a name="14">14</a>Vnd hies die erste Jemima / die ander Kezia / vnd die dritte Kerenhapuch.</span> <span class="verse"><a name="15">15</a>Vnd worden nicht so schöne Weiber funden in allen Landen / als die töchter Hiob / Vnd jr Vater gab jnen erbteil vnter jren Brüdern.</span> <span class="verse"><a name="16">16</a>VND Hiob lebet nach diesem / hundert vnd vierzig jar / das er sahe Kinder vnd kindeskinder / bis in das vierde Gelied.</span> <span class="verse"><a name="17">17</a>Vnd Hiob starb alt vnd lebens sat. - Ende des Buchs Hiob.</span> </p></div</div></div></body></html>