<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/job/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/job">Job</a> &gt <strong>Chapter 35</strong></div><p><span class="verse"><a name="1">1</a>VND Elihu antwortet / vnd sprach /</span> <span class="verse"><a name="2">2</a>Achtestu das fur recht / das du sprichst / Jch bin gerechter denn Gott?</span> <span class="verse"><a name="3">3</a>Denn du sprichst / Wer gilt bey dir etwas? Was hilffts / ob ich mich on sünde mache?</span> <span class="verse"><a name="4">4</a>Jch wil dir antworten ein wort / vnd deinen Freunden mit dir.</span> <span class="verse"><a name="5">5</a>Schaw gen Himel vnd sihe / vnd schaw an die wolcken / das sie dir zu hoch sind.</span> <span class="verse"><a name="6">6</a>Sündigestu / was kanstu mit jm machen? vnd ob deiner missethat viel ist / was kanstu jm thun?</span> <span class="verse"><a name="7">7</a>Vnd ob du gerecht seiest / was kanstu jm geben? oder was wird er von deinen henden nemen?</span> <span class="verse"><a name="8">8</a>EJnem Menschen wie du bist / mag wol etwas thun deine bosheit / vnd einem Menschenkind deine gerechtigkeit.</span> <span class="verse"><a name="9">9</a>Die selbigen mügen schreien wenn jnen viel gewalt geschicht / vnd ruffen vber den arm der Grossen.</span> <span class="verse"><a name="10">10</a>Die nicht dar nach fragen / wo ist Gott mein Schepffer / der das gesengeDas ist / Der Vogel gesenge. Oder geistlich / das man jn lobt in leid vnd vnfal. Wie der Psalm auch saget Et nocte canticum eius.macht in der nacht /</span> <span class="verse"><a name="11">11</a>Der vns gelerter macht / denn das vieh auff Erden / vnd weiser / denn die vogel vnter dem Himel.</span> <span class="verse"><a name="12">12</a>Aber sie werden da auch schreien vber den hohmut der Bösen / vnd er wird sie nicht erhören.</span> <span class="verse"><a name="13">13</a>Denn Gott wird das eitel nicht erhören / vnd der Allmechtige wird es nicht ansehen.</span> <span class="verse"><a name="14">14</a>Da zu sprichstu / du werdest jn nicht sehen / Aber es ist ein gericht fur jm / harre sein nur.</span> <span class="verse"><a name="15">15</a>Ob sein zorn so bald nicht heimsucht / vnd sich nicht annimpt / das so viel laster da sind.</span> <span class="verse"><a name="16">16</a>Darumb hat Hiob seinen mund vmb sonst auffgespert / vnd gibt stoltze teiding fur mit vnuerstand.</span> </p></div</div></div></body></html>