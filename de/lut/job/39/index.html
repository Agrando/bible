<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/job/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/job">Job</a> &gt <strong>Chapter 39</strong></div><p><span class="verse"><a name="1">1</a>Weissestu die zeit / wenn die Gemsen auff den felsen geberen? Oder hastu gemerckt / wenn die Hirsschen schwanger gehen?</span> <span class="verse"><a name="2">2</a>Hastu erzelet jre monden / wenn sie vol werden / oder weissestu die zeit wenn sie geberen?</span> <span class="verse"><a name="3">3</a>Sie beugen sich wenn sie geberen / vnd reissen sich vnd lassen aus jre Jungen.</span> <span class="verse"><a name="4">4</a>Jre Jungen werden feist vnd mehren sich im Getreide / vnd gehen aus / vnd komen nicht wider zu jnen. Psal. 147.</span> <span class="verse"><a name="5">5</a>WER hat das Wild so frey lassen gehen? wer hat die bande des Wilds auffgelöset?</span> <span class="verse"><a name="6">6</a>Dem ich das feld zum Hause gegeben habe / vnd die wüste zur Wonung.</span> <span class="verse"><a name="7">7</a>Es verlacht das getümel der Stad / das pochen des Treibers höret es nicht.</span> <span class="verse"><a name="8">8</a>Es schawet nach den Bergen da seine weide ist / vnd sucht wo es grüne ist.</span> <span class="verse"><a name="9">9</a>MEinstu das Einhorn werde dir dienen / vnd werde bleiben an deiner krippen?</span> <span class="verse"><a name="10">10</a>Kanstu jm dein joch anknüpffen die furchen zu machen / das es hinder dir broche in gründen?</span> <span class="verse"><a name="11">11</a>Magstu dich auff es verlassen / das es so starck ist? vnd wirst es dir lassen erbeiten?</span> <span class="verse"><a name="12">12</a>Magstu jm trawen das es deinen samen dir widerbringe / vnd in deine Scheune samle?</span> <span class="verse"><a name="13">13</a>DJe feddern des Pfawen sind schöner denn die flügel vnd feddern des Storcks.</span> <span class="verse"><a name="14">14</a>Der seine eyer auff der Erden lesst / vnd lesst sie die heissen erden ausbrüen.</span> <span class="verse"><a name="15">15</a>Er vergisset / das sie möchten zutretten werden / vnd ein wild Thier sie zubreche.</span> <span class="verse"><a name="16">16</a>Er wird so hart gegen seine Jungen / als weren sie nicht sein / Achtets nicht / das er vmb sonst erbeitet.</span> <span class="verse"><a name="17">17</a>Denn Gott hat jm die weisheit genomen / vnd hat jm keinen verstand mitgeteilet.</span> <span class="verse"><a name="18">18</a>Zur zeit wenn er hoch feret / erhöhet er sich / vnd verlacht beide Ross vnd Man.</span> <span class="verse"><a name="19">19</a>KAnstu dem Ross krefft geben / Oder seinen hals zieren mit seinem geschrey?</span> <span class="verse"><a name="20">20</a>Kanstu es schrecken wie die Hewschrecken? Das ist preisDas ist / Es ist nur deste trötziger vnd mutiger / vnd schnaubet als rhümet sichs / wo schrecklich ding / als streit vnd krieg fur handen ist. seiner nasen / was schrecklich ist.</span> <span class="verse"><a name="21">21</a>Es strampffet auff den boden / vnd ist freidig mit krafft / vnd zeucht aus den Geharnischten entgegen.</span> <span class="verse"><a name="22">22</a>Es spottet der furcht vnd erschrickt nicht / vnd fleucht fur dem schwert nicht.</span> <span class="verse"><a name="23">23</a>Wenn gleich wider es klingt der Köcher / vnd glentzet beide spies vnd lantzen.</span> <span class="verse"><a name="24">24</a>Es zittert vnd tobet vnd scharret in die erde / vnd achtet nichtDas ist / Es thut als sey jm nichts drumb / das doch so schrecklich ist. der drometen halle.</span> <span class="verse"><a name="25">25</a>Wenn die dromete fast klingt / spricht es / Hui / vnd reucht den Streit von ferne / das schreien der Fürsten vnd jauchzen.</span> <span class="verse"><a name="26">26</a>Fleuget der Habicht durch deinen verstand / vnd breitet seine flügel gegen mittag?</span> <span class="verse"><a name="27">27</a>Fleuget der Adeler aus deinem befelh so hoch / das er sein nehst in der höhe macht?</span> <span class="verse"><a name="28">28</a>Jn felsen wonet er / vnd bleibt auff den kipffen an felsen vnd in festen orten.</span> <span class="verse"><a name="29">29</a>Von dannen schawet er nach der speise / vnd seine augen sehen ferne.</span> <span class="verse"><a name="30">30</a>Seine Jungen sauffen blut / vnd wo ein As ist / da ist er.</span> </p></div</div></div></body></html>