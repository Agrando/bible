<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/job/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/job">Job</a> &gt <strong>Chapter 33</strong></div><p><span class="verse"><a name="1">1</a>HOre doch Hiob meine rede / vnd mercke auff alle meine wort.</span> <span class="verse"><a name="2">2</a>Sihe / Jch thu meinen mund auff / vnd meine zunge redet in meinem munde.</span> <span class="verse"><a name="3">3</a>Mein hertz sol recht reden / vnd meine lippen sollen den reinen verstand sagen.</span> <span class="verse"><a name="4">4</a>Der geist Gottes hat mich gemacht / vnd der odem des Allmechtigen hat mir das leben gegeben.</span> <span class="verse"><a name="5">5</a>Kanstu / so antworte mir / Schicke dich gegen mich vnd stelle dich.</span> <span class="verse"><a name="6">6</a>Sihe / ich bin Gottes eben so wol / als du / Vnd aus Leimen bin ich auch gemacht.</span> <span class="verse"><a name="7">7</a>Doch / du darffest fur mir nicht erschrecken / vnd meine hand sol dir nicht zu schweer sein.</span> <span class="verse"><a name="8">8</a>DV hast geredt fur meinen ohren / die stimme deiner rede must ich hören.</span> <span class="verse"><a name="9">9</a>Jch bin rein on missethat / vnschuldig / vnd habe keine sünde.</span> <span class="verse"><a name="10">10</a>Sihe / Er hat eine sache wider mich funden / darumb achtet er mich fur seinen feind.</span> <span class="verse"><a name="11">11</a>Er hat meinen fus in stock gelegt / vnd hat alle meine wege verwaret.</span> <span class="verse"><a name="12">12</a>Sihe / eben daraus schliesse ich wider dich / das du nicht recht bist / Denn Gott ist mehr weder ein Mensch.</span> <span class="verse"><a name="13">13</a>Warumb wiltu mit jm zancken / das er dir nicht rechenschafft gibt alles seines thuns?</span> <span class="verse"><a name="14">14</a>Denn wenn Gott ein mal etwas beschleusset / So bedencktSicut homo post factum consulit, poenitet et cogitat mutare. Triumphator in Jsrael, (inquit Samuel) non poenitet nec mutat.ers nicht erst hernach.</span> <span class="verse"><a name="15">15</a>JM trawm des gesichts in der nacht / wenn der schlaff auff die Leute fellet / wenn sie schlaffen auff dem bette.</span> <span class="verse"><a name="16">16</a>Da öffenet er das ohre der Leute / vnd schreckt sie vnd züchtiget sie.</span> <span class="verse"><a name="17">17</a>Das er den Menschen von seinem fürnemenWie Abimelech / Gen. 20.wende / vnd beschirme jn fur hoffart.</span> <span class="verse"><a name="18">18</a>Vnd verschonet seiner Seelen fur dem verderben / vnd seines Lebens / das nicht ins schwert falle.</span> <span class="verse"><a name="19">19</a>Er strafft jn mit schmertzen auff seinem Bette / vnd alle seine gebeine hefftig.</span> <span class="verse"><a name="20">20</a>Vnd richt jm sein Leben so zu / das jm fur der Speise ekelt / vnd seine Seele / das sie nicht lust zu essen hat.</span> <span class="verse"><a name="21">21</a>Sein fleisch verschwindet / das er nicht wol sehenDas jms gesicht vergehet / das er weder sihet noch höret.mag / vnd seine Beine werden zuschlagen / das man sie nicht gern ansihet.</span> <span class="verse"><a name="22">22</a>Das seine seele nahet zum verderben / vnd sein leben zu den Todten.</span> <span class="verse"><a name="23">23</a>SO denn ein Engel / einer aus tausent / mit jm redet / zu verkündigen dem Menschen wie er solle recht thun.</span> <span class="verse"><a name="24">24</a>So wird er jm gnedig sein / vnd sagen / Er sol erlöset werden / das er nicht hinunter fare ins verderben / Denn ich habe eine versünung funden.</span> <span class="verse"><a name="25">25</a>Sein fleisch grüne wider wie in der Jugent / vnd las jn wider jung werden.</span> <span class="verse"><a name="26">26</a>Er wird Gott bitten / der wird jm gnade erzeigen / vnd wird sein Andlitz sehen lassen mit freuden / vnd wird dem Menschen nach seiner gerechtigkeit vergelten.</span> <span class="verse"><a name="27">27</a>Er wird fur den Leuten bekennen vnd sagen / Jch wolt gesündiget vnd das Recht verkeret haben / Aber es hette mir nichts genützet.</span> <span class="verse"><a name="28">28</a>Er hat meine Seele erlöset / das sie nicht füre ins verderben / sondern mein leben das liecht sehe.</span> <span class="verse"><a name="29">29</a>SJhe / das alles thut Gott zwey oder drey malDas ist / offt mals. mit einem jglichen.</span> <span class="verse"><a name="30">30</a>Das er seine Seele erumb hole aus dem verderben / vnd erleucht jn mit dem liecht der Lebendigen.</span> <span class="verse"><a name="31">31</a>Merck auff Hiob / vnd höre mir zu / vnd schweige das ich rede.</span> <span class="verse"><a name="32">32</a>Hastu aber was zu sagen / so antworte mir / Sage her / Bistu recht / ich wils gerne hören.</span> <span class="verse"><a name="33">33</a>Hastu aber nichts / so höre mir zu / vnd schweige / Jch wil dich die weisheit leren.</span> </p></div</div></div></body></html>