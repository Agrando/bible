<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/job/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/job">Job</a> &gt <strong>Chapter 16</strong></div><p><span class="verse"><a name="1">1</a>HJob antwortet / vnd sprach /</span> <span class="verse"><a name="2">2</a>Jch habe solchs offt gehöret / Jr seid alle zumal leidige Tröster /</span> <span class="verse"><a name="3">3</a>Wöllen die lose wort kein ende haben? Oder was macht dich so frech also zu reden?</span> <span class="verse"><a name="4">4</a>Jch künd auch wol reden wie jr / Wolt Gott / ewr Seele were an meiner seelen stat / Jch wolt auch mit worten an euch setzen / vnd mein Heubt also vber euch schütteln.</span> <span class="verse"><a name="5">5</a>Jch wolt euch stercken mit dem munde / vnd mit meinen lippen trösten.</span> <span class="verse"><a name="6">6</a>Aber wenn ich schon rede / So schonet mein der schmertze nicht / Las ichs anstehen / So gehet er nicht von mir.</span> <span class="verse"><a name="7">7</a>NV aber macht er mich müde / vnd verstöret alles was ich bin.</span> <span class="verse"><a name="8">8</a>Er hat mich runtzlicht gemacht / vnd zeugetDas ist jr behelff wider mich.wider mich / Vnd mein Widersprecher lehnet sich wider mich auff / vnd antwortet wider mich.</span> <span class="verse"><a name="9">9</a>Sein grim reisset / vnd der mir gram ist / beisset die Zeene vber mich zusamen / mein Widersacher fünckelt mit seinen augen auff mich.</span> <span class="verse"><a name="10">10</a>Sie haben jren mund auffgesperret wider mich / vnd haben mich schmehlich auff meine Backen geschlagen / Sie haben jren mut mit einander an mir gekület.</span> <span class="verse"><a name="11">11</a>Gott hat mich vbergeben dem Vngerechten / vnd hat mich in der Gottlosen hende lassen komen.</span> <span class="verse"><a name="12">12</a>Jch war reich / Aber er hat mich zu nicht gemacht / Er hat mich beim Hals genomen vnd zustossen / vnd hat mich jm zum Ziel auffgericht.</span> <span class="verse"><a name="13">13</a>Er hat mich vmbgeben mit seinen Schützen / Er hat meine Nieren gespalten vnd nicht verschonet / Er hat meine Gallen auff die erden geschut.</span> <span class="verse"><a name="14">14</a>Er hat mir eine wunde vber die andern gemacht / Er ist an mich gelauffen wie ein Gewaltiger.</span> <span class="verse"><a name="15">15</a>JCh habe einen Sack vmb meine haut geneet / vnd habe mein HornDas ist / mein gewalt / macht vnd herrschafft / vnd war auff ich mich verlies. in den staub gelegt.</span> <span class="verse"><a name="16">16</a>Mein andlitz ist geschwollen von weinen / Vnd mein augenliede sind vertunckelt.</span> <span class="verse"><a name="17">17</a>Wiewol kein freuel in meiner hand ist / vnd mein Gebet ist rein.</span> <span class="verse"><a name="18">18</a>Ah erde verdecke mein Blut nicht / vnd mein geschrey müsse nicht raum finden.</span> <span class="verse"><a name="19">19</a>Auch sihe da / mein Zeuge ist im Himel / vnd der mich kennet ist in der höhe.</span> <span class="verse"><a name="20">20</a>Meine freunde sind meine Spötter / Aber mein auge threnet zu Gott.</span> <span class="verse"><a name="21">21</a>Wenn ein Man künd mit Gott rechten / wie ein Menschen kind / mit seinem Freunde.</span> <span class="verse"><a name="22">22</a>Aber die bestimpten jar sind komen / vnd ich gehe hin des weges / den ich nicht wider komen werde.</span> </p></div</div></div></body></html>