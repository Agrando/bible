<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/1tim/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/1tim">1 Timothy</a> &gt <strong>Chapter 5</strong></div><p><span class="verse"><a name="1">1</a>EJnen Alten schelte nicht / sondern ermane jn als einen vater / die Jungen als die Brüdere /</span> <span class="verse"><a name="2">2</a>die alten Weiber als die Müttere / die Jungen als die Schwestern / mit aller keuscheit.</span> <span class="verse"><a name="3">3</a>EHre die Widwen / welche rechte widwen sind.</span> <span class="verse"><a name="4">4</a>So aber eine Widwe kinder oder Neffen hat / solche las zuuor lernen jre eigene Heuser göttlich regieren / vnd den Eltern gleiches vergelten / Denn das ist wolgethan vnd angeneme fur Gott.</span> <span class="verse"><a name="5">5</a>Das ist aber eine rechte Widwe / die einsamDas ist / Die niemand zu versorgen hat / vnd allein ist. ist / die jre hoffnung auff Gott stellet / vnd bleibet am gebet vnd flehen tag vnd nacht.</span> <span class="verse"><a name="6">6</a>Welche aber in wollüsten lebet / Die ist lebendig tod.</span> <span class="verse"><a name="7">7</a>Solches gebeut / auff das sie vntaddelich seien.</span> <span class="verse"><a name="8">8</a>So aber jemand die seinen / sonderlich seine Hausgenossen / nicht versorget / der hat den glauben verleugnet / vnd ist erger denn ein Heide.</span> <span class="verse"><a name="9">9</a>LAs keine Widwe erwelet werden vnter sechzig jaren / vnd die da gewesen sey eines Mannes weib /</span> <span class="verse"><a name="10">10</a>vnd die ein zeugnis habe guter werck / So sie Kinder auffgezogen hat / So sie Gastfrey gewesen ist / So sie der Heiligen füsse gewasschen hat / So sie den Trübseligen handreichung gethan hat / So sie allem guten werck nachkomen ist.</span> <span class="verse"><a name="11">11</a>Der jungen Widwen aber entschlahe dich / Denn wenn sie geilAls die das futter sticht / weil sie von dem gemeinen Almosen wolleben / müssig gehen vnd faul werden. worden sind wider Christum / so wollen sie freien /</span> <span class="verse"><a name="12">12</a>Vnd haben jr vrteil / Das sie den ersten Glauben verbrochen haben.</span> <span class="verse"><a name="13">13</a>Daneben sind sie faul / vnd lernen vmblauffen durch die Heuser / Nicht allein aber sind sie faul / sondern auch schwetzig vnd furwitzig / vnd reden das nicht sein sol.</span> <span class="verse"><a name="14">14</a>SO wil ich nu / das die jungen Widwen freien / Kinder zeugen / haushalten / dem Widersacher keine vrsache geben zu schelten /</span> <span class="verse"><a name="15">15</a>Denn es sind schon etliche vmbgewand / dem Satan nach.</span> <span class="verse"><a name="16">16</a>So aber ein gleubiger oder gleubiginne Widwen hat / der versorge dieselbigen / vnd lasse die gemeine nicht beschweret werden / Auff das die so rechte Widwen sind / mügen gnug haben.</span> <span class="verse"><a name="17">17</a>DJe Eltesten die wol furstehen / die halt man zwifacher Ehren werd / sonderlich die da erbeiten im wort / vnd in der lere.</span> <span class="verse"><a name="18">18</a>Denn es spricht die Schrifft / Du solt nicht dem Ochsen das maul verbinden der da dreschet. Vnd / ein Erbeiter ist seines Lohns werd.</span> <span class="verse"><a name="19">19</a>Wider einen Eltesten nim keine Klage auff / ausser zweien oder dreien Zeugen.</span> <span class="verse"><a name="20">20</a>Die da sündigen / die straffe fur allen / Auff das sich auch die andern fürchten. Deut. 25; 1. Cor. 9; Mat. 10; Luc. 10.</span> <span class="verse"><a name="21">21</a>JCH bezeuge fur Gott / vnd dem HErrn Jhesu Christo vnd den ausserweleten Engeln / Das du solches haltest / on eigen gutdünckelDas du keiner sachen noch person zu lieb nachgebest oder vberhelffest / wider solche lere vnd ordnung. Als wenn einer seiner eigen sachen oder dünckel / taten / oder einer Person vberhelffen wil / wider das Recht.  / vnd nichts thuest nach gunst.</span> <span class="verse"><a name="22">22</a>Die Hende lege niemand balde auff / Mache dich auch nicht teilhafftig frembder sünden. Halt dich selber keusch.</span> <span class="verse"><a name="23">23</a>Trinck nicht mehr wasser / sondern brauche ein wenig weins / vmb deines Magens willen / vnd das du offt kranck bist.</span> <span class="verse"><a name="24">24</a>ETlicher Menschen sünde sind offenbar / das man sie vorhin richten kan. Etlicher aber werden hernach offenbarEtlicher Ketzer vnd böser Leute wesen ist so offenbar / das sie niemand mit heucheln betriegen können. Etliche betriegen eine weile. Aber zu letzt kompts doch an tag. Also widerumb / etliche lernen vnd leben Göttlich das offenbar ist vnd bessert jederman. Etlicher aber reden vnd thun / lesset man nicht gut sein / bis die zeit hernach offenbar macht / das es gut gewesen sey. .</span> <span class="verse"><a name="25">25</a>Desselbigen gleichen auch etlicher gute werck sind zuuor offenbar / vnd die andern bleiben auch nicht verborgen.</span> </p></div</div></div></body></html>