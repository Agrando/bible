<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/2tim/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/2tim">2 Timothy</a> &gt <strong>Chapter 4</strong></div><p><span class="verse"><a name="1">1</a>SO bezeuge ich nu fur Gott vnd dem HErrn Jhesu Christo / der da zukünfftig ist zu richten die Lebendigen vnd die Todten / mit seiner Erscheinung vnd mit seinem Reich /</span> <span class="verse"><a name="2">2</a>Predige das wort / halt an / es sey zu rechter zeit / oder zur vnzeit / straffe / drawe / ermane / mit aller gedult vnd lere.</span> <span class="verse"><a name="3">3</a>Denn es wird eine zeit sein / da sie die heilsame Lere nicht leiden werden / Sondern nach jren eigen Lüsten werden sie jnen selbs Lerer auffladen / nach dem jnen die Ohren jücken /</span> <span class="verse"><a name="4">4</a>Vnd werden die ohren von der Warheit wenden / vnd sich zu den Fabeln keren. Act. 10; 2. Thes. 2.</span> <span class="verse"><a name="5">5</a>DV aber sey nüchtern allenthalben / Leide dich / thu das werck eines Euangelischen Predigers / richte dein Ampt redlich aus.</span> <span class="verse"><a name="6">6</a>Denn ich werde schon geopffert / vnd die zeit meines abscheidens ist furhanden.</span> <span class="verse"><a name="7">7</a>Jch hab einen guten Kampff gekempffet / Jch hab den Laufft volendet / ich hab glauben gehalten.</span> <span class="verse"><a name="8">8</a>Hinfurt ist mir beygelegt die Kron der gerechtigkeit / welche mir der HErr an jenem tage / der gerechte Richter / geben wird / Nicht mir aber allein / sondern auch allen die seine Erscheinung lieb haben.</span> <span class="verse"><a name="9">9</a>VLeissige dich / das du bald zu mir komest.</span> <span class="verse"><a name="10">10</a>Denn Demas hat mich verlassen / vnd diese welt lieb gewonnen / vnd ist gen Thessalonich gezogen / Crescens in Galatian / Titus in Dalmatian.</span> <span class="verse"><a name="11">11</a>Lucas ist allein bey mir. Marcum nim zu dir / vnd bringe jn mit dir / denn er ist mir nützlich zum Dienst.</span> <span class="verse"><a name="12">12</a>Tychicum habe ich gen Ephesum gesand.</span> <span class="verse"><a name="13">13</a>Den Mantel / den ich zu Troada lies bey Carpo / bringe mit / wenn du komest / vnd die Bücher / sonderlich aber das Pergamen.</span> <span class="verse"><a name="14">14</a>Alexander der Schmid hat mir viel böses beweiset / Der HErr bezale jm nach seinen wercken /</span> <span class="verse"><a name="15">15</a>Fur welchem hüte du dich auch / Denn er hat vnsern worten seer widerstanden.</span> <span class="verse"><a name="16">16</a>Jn meiner ersten Verantwortung stund niemand bey mir / Sondern sie verliessen mich alle / Es sey jnen nicht zugerechnet.</span> <span class="verse"><a name="17">17</a>Der HErr aber stund mir bey / vnd stercket mich / Auff das durch mich die Predigt bestetigt würde / vnd alle Heiden höreten / Vnd ich bin erlöset von des Lewens rachen.</span> <span class="verse"><a name="18">18</a>Der HErr aber wird mich erlösen von allem Vbel / vnd aushelffen zu seinem himlischen Reich / Welchem sey Ehre von ewigkeit zu ewigkeit / Amen.</span> <span class="verse"><a name="19">19</a>Grüsse Priscan vnd Aquilan / vnd das haus Onesiphori.</span> <span class="verse"><a name="20">20</a>Erastus bleib zu Corintho. Trophimum aber lies ich zu Mileto kranck.</span> <span class="verse"><a name="21">21</a>Thue vleis / das du vor dem winter komest. Es grüsset dich Eubulus vnd Pudens / vnd Linus vnd Claudia / vnd alle Brüder.</span> <span class="verse"><a name="22">22</a>Der HErr Jhesus Christus sey mit deinem geiste. Die gnade sey mit euch / AMEN. - Geschrieben von Rom die ander Epistel an Timotheum / Da Paulus zum andern mal fur dem Keiser Nero ward dargestellet.</span> </p></div</div></div></body></html>