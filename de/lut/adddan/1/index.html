<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/adddan/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/adddan">Additions to Daniel</a> &gt <strong>Chapter 1</strong></div><p><span class="verse"><a name="1">1</a>ES war ein Man zu Babylon / mit namen Joiakim /</span> <span class="verse"><a name="2">2</a>der hatte ein Weib / die hies Susanna / eine tochter Helkia / die war seer schöne vnd dazu gottfürchtig /</span> <span class="verse"><a name="3">3</a>Denn sie hatte frome Eltern / die sie vnterweiset hatten nach dem gesetz Mose.</span> <span class="verse"><a name="4">4</a>Vnd jr man Joiakim war seer reich / vnd hatte einen schönen Garten an seinem hause. Vnd die Jüden kamen stets bey jm zusamen / weil er der furnemeste Man war vnter jnen allen.</span> <span class="verse"><a name="5">5</a>ES worden aber im selbigen jar zween Eltesten aus dem volck zu Richtern gesetzt / das waren solche Leute von welchen der HERR gesagt hatte / Jre Richter vben alle bosheit zu Babylon /</span> <span class="verse"><a name="6">6</a>Die selbigen kamen teglich zu Joiakim / vnd wer eine Sache hatte / muste daselbs fur sie komen.</span> <span class="verse"><a name="7">7</a>VND wenn das Volck hinweg war / vmb den mittag / pflegt die Susanna in jres Mans garten zu gehen.</span> <span class="verse"><a name="8">8</a>Vnd da sie die Eltesten sahen teglich darein gehen / wurden sie gegen jr entzünd mit böser lust /</span> <span class="verse"><a name="9">9</a>vnd wurden drüber zu Narren / vnd worffen die augen so gar auff sie / Das sie nicht kondten gen Himel sehen / vnd gedachten weder an Gottes wort noch straffe.</span> <span class="verse"><a name="10">10</a>SJe waren aber beide zu gleich gegen jr entbrand /</span> <span class="verse"><a name="11">11</a>vnd schemets sich einer dem andern zu offenbaren / vnd jglicher hette gern mit jr gebulet /</span> <span class="verse"><a name="12">12</a>Vnd warteten teglich mit vleis auff sie / das sie sie nur sehen möchten. Es sprach aber einer zum andern /</span> <span class="verse"><a name="13">13</a>Ey las vns heim gehen / Denn es ist nu zeit essens.</span> <span class="verse"><a name="14">14</a>Vnd wenn sie von einander gegangen waren / keret darnach jglicher widerumb / vnd kamen zugleich wider zusamen. Da nu einer den andern fragte / Bekandten sie beide jre böse lust / Darnach wurden sie mit einander eins / darauff zu warten / wenn sie das Weib möchten allein finden.</span> <span class="verse"><a name="15">15</a>VNd da sie einen bequemen tag bestimpt hatten / auff sie zu lauren / Kam die Susanna mit den zwo Megden / wie jre gewonheit war in den garten sich zu wasschen / Denn es war seer heis.</span> <span class="verse"><a name="16">16</a>Vnd es war kein Mensch im Garten / on diese zween Eltesten / die sich heimlich versteckt hatten / vnd auff sie laureten.</span> <span class="verse"><a name="17">17</a>Vnd sie sprach zu jren Megden / Holet mir Balsam vnd Seiffen / vnd schliesset den Garten zu / das ich mich wassche.</span> <span class="verse"><a name="18">18</a>Vnd die Megde thaten wie sie befolhen hatte / vnd schlossen den Garten zu / vnd giengen hin aus zur hinder thür / das sie jr brechten / was sie haben wolt / Vnd wurden der Menner nicht gewar / denn sie hatten sich versteckt.</span> <span class="verse"><a name="19">19</a>DA nu die Megde hinaus waren / kamen die zween Eltesten erfur / vnd lieffen zu jr / vnd sprachen /</span> <span class="verse"><a name="20">20</a>Sihe der Garten ist zugeschlossen / vnd niemand sihet vns / vnd sind entbrand in deiner liebe / Darumb so thu vnsern willen.</span> <span class="verse"><a name="21">21</a>Wiltu aber nicht / So wöllen wir auff dich bekennen / Das wir einen jungen Gesellen allein bey dir funden haben / vnd das du deine Megde darumb habst hinaus geschickt.</span> <span class="verse"><a name="22">22</a>DA erseuffzet Susanna / vnd sprach / Ah wie bin ich in so grossen engsten / Denn wo ich solchs thu / So bin ich des tods / Thu ichs aber nicht / so kome ich nicht aus ewren henden.</span> <span class="verse"><a name="23">23</a>Doch wil ich lieber vnschüldig in der Menschen hende komen / denn wider den HERRN sündigen.</span> <span class="verse"><a name="24">24</a>Vnd fieng an laut zu schreien / Aber die Eltesten schrien auch vber sie /</span> <span class="verse"><a name="25">25</a>Vnd der eine lieff hin zu der thür des Garten / vnd that sie auff.</span> <span class="verse"><a name="26">26</a>Da nu das Gesinde solch geschrey hörete / lieffen sie her aus in Garten zur hinder thür / zu sehen was jr widerfaren were.</span> <span class="verse"><a name="27">27</a>Vnd die Eltesten fiengen an von jr zu sagen / Das sich die knechte jrent halben schemeten / Denn des gleichen war zuuor nie von Susanna gehöret worden.</span> <span class="verse"><a name="28">28</a>VNd des andern tages / da das Volck in Joiakim jres Mannes hause zusamen kame / Da kamen auch die zween Eltesten / vol falscher list wider Susanna / das sie jr zum Tod hülffen /</span> <span class="verse"><a name="29">29</a>Vnd sprachen zu allem Volck / Schickt hin / vnd lasset Susanna / die tochter Helkie / Joiakims weib / her holen.</span> <span class="verse"><a name="30">30</a>Vnd da sie gefoddert war / kam sie mit jren Eltern vnd Kindern / vnd jrer gantzen Freundschafft.</span> <span class="verse"><a name="31">31</a>Sie war aber seer zart vnd schöne /</span> <span class="verse"><a name="32">32</a>Darumb hiessen diese Böswicht jr den Schleier wegreissen / damit sie verhüllet war / auff das sie sich ergetzten an jrer schönheit /</span> <span class="verse"><a name="33">33</a>Vnd alle die bey jr stunden / vnd die sie kenneten / weineten vmb sie.</span> <span class="verse"><a name="34">34</a>VNd die zween Eltesten tratten auff mitten vnter dem Volck / vnd legten die hende auff jr Heubt /</span> <span class="verse"><a name="35">35</a>Sie aber weinete / vnd hub die augen auff gen Himel / Denn jr hertz hatte ein vertrawen zu dem HERRN.</span> <span class="verse"><a name="36">36</a>Vnd die Eltesten fiengen an vnd sprachen / Da wir beide allein in dem Garten vmbher giengen / kam sie hinein mit zwo Megden / vnd schlos den Garten zu / vnd schickte die megde von jr /</span> <span class="verse"><a name="37">37</a>Da kam ein junger Gesel zu jr / der sich versteckt hatte / vnd legt sich zu jr.</span> <span class="verse"><a name="38">38</a>Da wir aber in einem winckel im Garten solche schande sahen / lieffen wir eilend hin zu / vnd funden sie bey einander /</span> <span class="verse"><a name="39">39</a>Aber des Gesellen kundten wir nicht mechtig werden / Denn er war vns zu starck / vnd sties die thür auff / vnd sprang dauon.</span> <span class="verse"><a name="40">40</a>Sie aber ergriffen wir / vnd fragten / Wer der junge Gesel were? Aber sie wolt es vns nicht sagen / Solchs zeugen wir.</span> <span class="verse"><a name="41">41</a>VNd das Volck gleubte den zween / als Richtern vnd Obersten im Volck / vnd verurteileten die Susanna zum tode.</span> <span class="verse"><a name="42">42</a>Sie aber schrey mit lauter stimme vnd sprach / HERR ewiger Gott / der du kennest alle heimligkeit / vnd weissest alle ding zuuor / ehe sie geschehen /</span> <span class="verse"><a name="43">43</a>Du weissest / das diese falsch Zeugnis wider mich gegeben haben. Vnd nu sihe / Jch mus sterben / so ich doch solchs vnschüldig bin / das sie böslich vber mich gelugen haben /</span> <span class="verse"><a name="44">44</a>Vnd Gott erhöret jr ruffen.</span> <span class="verse"><a name="45">45</a>Vnd da man sie hin zum tode füret / erwecket Gott den Geist eines jungen Knabens / der hies Daniel / Der fieng an laut zu ruffen /</span> <span class="verse"><a name="46">46</a>Jch wil vnschüldig sein an diesem blut.</span> <span class="verse"><a name="47">47</a>Vnd alles Volck wendet sich vmb zu jm / vnd fraget jn / Was er mit solchen worten meinete?</span> <span class="verse"><a name="48">48</a>Er aber trat vnter sie / vnd sprach / Seid jr von Jsrael / solche Narren / das jr eine tochter Jsrael verdampt / ehe jr die Sache erforschet vnd gewis werdet?</span> <span class="verse"><a name="49">49</a>Keret wider vmb fürs Gericht / Denn diese haben falsch Zeugnis wider sie geredt /</span> <span class="verse"><a name="50">50</a>Vnd alles Volck keret eilend wider vmb. VND die Eltesten sprachen zu Daniel / Setze dich her zu vns / vnd berichte vns / weil dich Gott zu solchem Richterampt foddert.</span> <span class="verse"><a name="51">51</a>Vnd Daniel sprach zu jnen / Thut sie von einander / so wil ich jglichen sonderlich verhören.</span> <span class="verse"><a name="52">52</a>Vnd da sie von einander gethan waren / foddert er den einen / vnd sprach zu jm / Du böser alter Schalck / jtzt treffen dich deine sünde / die du vor hin getrieben hast /</span> <span class="verse"><a name="53">53</a>da du vnrecht Vrteil sprachest / vnd die Vnschüldigen verdamptest / Aber die Schüldigen los sprachest. So doch der HERR geboten hat / Du solt die Fromen vnd vnschüldigen nicht tödten.</span> <span class="verse"><a name="54">54</a>Hastu nu diese gesehen / so sage an / Vnter welchem Bawm hastu sie bey einander funden? Er aber antwortet / vnter einer LindenJm Griechischen stehet vnter einem Schino / das heist latine Lentiscus / Vnd ist der baum dauon das Gumi fleusst / so man Mastich nennet / Weil aber der baum vns Deudschen nicht bekand / hat man einen andern dafür nemen müssen. .</span> <span class="verse"><a name="55">55</a>Da sprach Daniel / O recht / Der Engel des HERRN wird dich finden / vnd zuscheitern / Denn mit deiner lügen bringestu dich selbs vmb dein Leben.</span> <span class="verse"><a name="56">56</a>VND da dieser hinweg war / Hies er den andern auch fur sich komen / vnd sprach zu jm / Du Canaans art / vnd nicht Juda / Die schöne hat dich bethöret / vnd die böse lust hat dein hertz verkeret.</span> <span class="verse"><a name="57">57</a>Also habt jr den töchtern Jsrael mit gefaren / vnd sie haben aus furcht müssen ewren willen thun / Aber diese tochter Juda / hat nicht in ewr bosheit gewilliget.</span> <span class="verse"><a name="58">58</a>Nu sage an / Vnter welchem baum hastu sie bey einander ergriffen? Er aber antwortet / Vnter einer Eichen.</span> <span class="verse"><a name="59">59</a>Da sprach Daniel / O recht / Der Engel des HERRN wird dich zeichen / vnd wird dich zurhawen / Denn mit deiner lügen bringestu dich selbs vmb dein leben.</span> <span class="verse"><a name="60">60</a>DA fieng alles Volck an mit Lauter stim zu ruffen / vnd preiseten Gott / Der da hilffet denen / so auff jn hoffen vnd vertrawen.</span> <span class="verse"><a name="61">61</a>Vnd tratten auff wider die zween Eltesten / weil sie Daniel aus jren eigen worten vberweiset hatte / das sie falsche Zeugen weren /</span> <span class="verse"><a name="62">62</a>Vnd thaten jnen nach dem gesetz Mose / wie sie sich an jrem Nehesten verschuldet hatten / vnd tödteten sie. Also ward des selben tages das vnschüldig blut errettet.</span> <span class="verse"><a name="63">63</a>Aber Helkia sampt seinem Weibe / lobten Gott vmb Susanna jre Tochter / mit Joiakim jrem Man vnd der gantzen Freundschafft / das nichts vnehrlichs an jr erfunden ward.</span> <span class="verse"><a name="64">64</a>Vnd Daniel ward gros fur dem Volck / von dem tage an / vnd hernach fur vnd fur.</span> </p></div</div></div></body></html>