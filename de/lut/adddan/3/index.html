<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/adddan/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/adddan">Additions to Daniel</a> &gt <strong>Chapter 3</strong></div><p><span class="verse"><a name="1">1</a>VND Assaria stund mitten im glüenden Ofen / vnd that seinen Mund auff / betet vnd sprach.</span> <span class="verse"><a name="2">2</a>GElobt seiestu HERR / der Gott vnser Veter / vnd dein Name müsse gepreiset vnd geehret werden ewiglich.</span> <span class="verse"><a name="3">3</a>Denn du bist Gerecht in allem das du vns gethan hast / Alle deine Wercke sind rechtschaffen / vnd was du thust / das ist recht / vnd alle deine Gerichte / sind vnstrefflich.</span> <span class="verse"><a name="4">4</a>Du thust vns recht / das du vns gestraffet hast / mit solcher straffe / die du vber vns hast gehen lassen / vnd vber Jerusalem die heilige Stad vnser Veter / Ja du thust recht vnd wol daran / vmb vnser sünde willen.</span> <span class="verse"><a name="5">5</a>DEnn wir haben gesündigt vnd vbel gethan / Damit das wir von dir gewichen sind / vnd allenthalben wider dich gethan haben /</span> <span class="verse"><a name="6">6</a>Vnd deinen Geboten nicht gehorchet noch jr geachtet / das wir darnach theten / wie du vns befolhen hast / auff das es vns wolgienge.</span> <span class="verse"><a name="7">7</a>Darumb hastu recht gethan / das du solches alles vber vns hast gehen lassen /</span> <span class="verse"><a name="8">8</a>vnd vns gegeben in die hende vnser Feinde der gottlosen bösen Leute / vnd dem vngerechten grausamsten Könige auff Erden.</span> <span class="verse"><a name="9">9</a>VND wir thüren vnsern mund nicht auffthun / so sind wir zu schanden vnd zu spot worden fur deinen Knechten / vnd fur allen die dich fürchten.</span> <span class="verse"><a name="10">10</a>Aber doch verstosse vns nicht gar / vmb deines heiligen Namens willen / vnd verwirff deinen Bund nicht /</span> <span class="verse"><a name="11">11</a>vnd nim deine Barmhertzigkeit nicht von vns / vmb Abrahams deines geliebten Freunds willen / vnd deines knechts Jsaac vnd Jsrael deines Heiligen /</span> <span class="verse"><a name="12">12</a>welchen du verheissen hast / jren Samen zu mehren / wie die Stern am Himel / vnd wie den sand am Meer.</span> <span class="verse"><a name="13">13</a>DEnn wir sind geringer worden / denn alle Heiden / vnd sind jtzt die verachtesten auff Erden / vmb vnser sünden willen /</span> <span class="verse"><a name="14">14</a>das wir nu keinen Fürsten / Propheten noch Lerer mehr haben / vnd weder Brandopffer noch teglich Opffer / noch Speisopffer / noch Reuchwerg / Vnd haben keine Stete / da wir fur dir opffern / vnd gnade finden möchten.</span> <span class="verse"><a name="15">15</a>Sondern mit betrübtem hertzen vnd zurschlagenem Geist komen wir fur dich /</span> <span class="verse"><a name="16">16</a>als brechten wir Brandopffer von Widdern vnd Rindern / vnd viel tausent fetter Schafe. Also woltestu vnser opffer heuten fur dir gelten vnd angenem sein lassen / Denn du lessest nicht zu schanden werden / die so auff dich hoffen.</span> <span class="verse"><a name="17">17</a>ALso komen wir nu mit gantzem hertzen / vnd suchen dein Angesicht mit furcht.</span> <span class="verse"><a name="18">18</a>Darumb las vns nicht zu schanden werden / Sondern thu vns HERR nach deiner Gnade / vnd nach deiner grossen Barmhertzigkeit /</span> <span class="verse"><a name="19">19</a>vnd errette vns nach deinen Wunderthaten / vnd gib deinem Namen die Ehre /</span> <span class="verse"><a name="20">20</a>Das sich schemen müssen alle / die deinen Knechten leid thun / vnd zuschanden werden fur deiner grossen macht vnd gewalt / das jre macht zurstöret werde /</span> <span class="verse"><a name="21">21</a>Damit sie erfaren / das du bist der HERR / der einige Gott / herrlich auff dem Erdboden.</span> <span class="verse"><a name="22">22</a>VND die Diener des Königes / die sie in den Ofen geworffen hatten / höreten nicht auff / vnd worffen jmer zu schwefel vnd pech vnd werg / vnd dürre reiser /</span> <span class="verse"><a name="23">23</a>Das die Loh oben aus dem Ofen schlug / bey neun vnd vierzig ellen hoch /</span> <span class="verse"><a name="24">24</a>vnd frass vmb sich / vnd verbrante die Chaldeer / die es erreichte fur dem ofen.</span> <span class="verse"><a name="25">25</a>Aber der Engel des HERRN trat mit denen / die bey Asaria waren in den Ofen /</span> <span class="verse"><a name="26">26</a>vnd sties die Loh vom fewr aus dem Ofen / vnd machets im ofen / wie einen külen thaw / Das das Fewr sie gar nicht anrürete / noch schmertzete oder beschedigte.</span> </p></div</div></div></body></html>