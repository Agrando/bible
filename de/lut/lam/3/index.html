<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/lam/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/lam">Lamentations</a> &gt <strong>Chapter 3</strong></div><p><span class="verse"><a name="1">1</a>JCH bin ein elender Man / der die Rute seines grimmes sehen mus.</span> <span class="verse"><a name="2">2</a>Er hat mich gefüret vnd lassen gehen ins finsternis / vnd nicht ins liecht.</span> <span class="verse"><a name="3">3</a>Er hat seine Hand gewendet wider mich / vnd handelt gar anders mit mir / fur vnd fur.</span> <span class="verse"><a name="4">4</a>Er hat mein Fleisch vnd Haut alt gemacht / vnd mein Gebein zurschlagen.</span> <span class="verse"><a name="5">5</a>Er hat mich verbawet / vnd mich mit gall vnd mühe vmbgeben /</span> <span class="verse"><a name="6">6</a>Er hat mich in finsternis gelegt / wie die Todten in der Welt.</span> <span class="verse"><a name="7">7</a>Er hat mich vermauret / das ich nicht heraus kan / vnd mich in harte Fessel gelegt.</span> <span class="verse"><a name="8">8</a>Vnd wenn ich gleich schrey vnd ruffe / so stopffet er die Ohren zu fur meinem Gebet.</span> <span class="verse"><a name="9">9</a>Er hat meinen weg vermauret mit Werckstücken / vnd meinen steig vmbkeret.</span> <span class="verse"><a name="10">10</a>Er hat auff mich gelauret / wie ein Beer / wie ein Lewe im verborgen /</span> <span class="verse"><a name="11">11</a>Er lesst mich des weges feilen / Er hat mich zerstücket vnd zu nicht gemacht /</span> <span class="verse"><a name="12">12</a>Er hat seinen Bogen gespannen / vnd mich dem pfeil zum Ziel gesteckt.</span> <span class="verse"><a name="13">13</a>Er hat aus dem Köcher in meine nieren schiessen lassen.</span> <span class="verse"><a name="14">14</a>Jch bin ein spot allem meinem Volck / vnd teglich jr Liedlin.</span> <span class="verse"><a name="15">15</a>Er hat mich mit bitterkeit gesettigt / vnd mit Wermut getrenckt.</span> <span class="verse"><a name="16">16</a>Er hat meine Zeene zu klein stücken zurschlagen / Er weltzet mich in der asschen.</span> <span class="verse"><a name="17">17</a>Meine Seele ist aus dem Friede vertrieben / Jch mus des guten vergessen.</span> <span class="verse"><a name="18">18</a>Jch sprach / Mein vermügen ist dahin / vnd meine Hoffnung am HERRN.</span> <span class="verse"><a name="19">19</a>Gedenck doch / wie ich so elend vnd verlassen / mit Wermut vnd Gallen getrenckt bin /</span> <span class="verse"><a name="20">20</a>Du wirst ja daran gedencken / denn meine Seele sagt mirs /</span> <span class="verse"><a name="21">21</a>Das neme ich zu hertzen / darumb hoffe ich noch.</span> <span class="verse"><a name="22">22</a>DJe güte des HERRN ist / das wir nicht gar aus sind / Seine barmhertzigkeit hat noch kein ende /</span> <span class="verse"><a name="23">23</a>Sondern sie ist alle morgen new / vnd deine Trew ist gros.</span> <span class="verse"><a name="24">24</a>Der HERR ist mein Teil / spricht meine Seele / darumb wil ich auff jn hoffen.</span> <span class="verse"><a name="25">25</a>DEnn der HERR ist freundlich dem / der auff jn harret / vnd der Seelen / die nach jm fraget.</span> <span class="verse"><a name="26">26</a>Es ist ein köstlich ding / gedültig sein / vnd auff die hülffe des HERRN hoffen.</span> <span class="verse"><a name="27">27</a>Es ist köstlich ding einem Man / das er das Joch in seiner Jugent trage.</span> <span class="verse"><a name="28">28</a>Das ein verlassener gedültig sey / wenn jn etwas vberfelt.</span> <span class="verse"><a name="29">29</a>Vnd seinen mund in den staub stecke / vnd der Hoffnung erwarte /</span> <span class="verse"><a name="30">30</a>Vnd lasse sich auff die Backen schlahen / vnd jm viel schmach anlegen.</span> <span class="verse"><a name="31">31</a>Denn der HErr verstösset nicht ewiglich /</span> <span class="verse"><a name="32">32</a>Sondern er betrübt wol / vnd erbarmet sich wider / nach seiner grossen Güte /</span> <span class="verse"><a name="33">33</a>Denn er nicht von hertzen die Menschen plagt vnd betrübt.</span> <span class="verse"><a name="34">34</a>Als wolt er alle die Gefangenen auff erden gar vnter seine Füsse zutretten /</span> <span class="verse"><a name="35">35</a>Vnd eins Mans recht fur dem Allerhöchsten beugen lassen.</span> <span class="verse"><a name="36">36</a>Vnd eins Menschen sach verkeren lassen / gleich als sehe es der HErr nicht.</span> <span class="verse"><a name="37">37</a>Wer thar denn sagen / das solches geschehe / on des HErrn befelh?</span> <span class="verse"><a name="38">38</a>Vnd das weder böses noch gutes kome aus dem munde des Allerhöhesten?</span> <span class="verse"><a name="39">39</a>Wie murren denn die Leute im leben also? Ein jglicher murre wider seine sünde.</span> <span class="verse"><a name="40">40</a>Vnd lasst vns forschen vnd suchen vnser wesen / vnd vns zum HERRN bekeren /</span> <span class="verse"><a name="41">41</a>Lasst vns vnser hertz / sampt den Henden / auffheben zu Gott im Himel /</span> <span class="verse"><a name="42">42</a>Wir / wir haben gesündigt / vnd sind vngehorsam gewest / Darumb hastu billich nicht verschonet.</span> <span class="verse"><a name="43">43</a>Sondern du hast vns mit zorn vberschüttet vnd verfolget / vnd on barmhertzigkeit erwürget /</span> <span class="verse"><a name="44">44</a>Du hast dich mit einer Wolcken verdeckt / das kein Gebet hindurch kundte /</span> <span class="verse"><a name="45">45</a>Du hast vns zu kot vnd vnflat gemacht vnter den Völckern.</span> <span class="verse"><a name="46">46</a>Alle vnser Feinde sperren jr maul auff wider vns /</span> <span class="verse"><a name="47">47</a>Wir werden gedruckt vnd geplagt / mit schrecken vnd angst /</span> <span class="verse"><a name="48">48</a>Meine Augen rinnen mit Wasserbechen / vber dem jamer der Tochter meines Volcks.</span> <span class="verse"><a name="49">49</a>Meine Augen fliessen / vnd können nicht ablassen / denn es ist kein auffhören da /</span> <span class="verse"><a name="50">50</a>Bis der HERR von Himel herab schaw vnd sehe drein /</span> <span class="verse"><a name="51">51</a>Mein Auge frist mir das Leben weg / vmb die Tochter meiner Stad.</span> <span class="verse"><a name="52">52</a>Meine Feinde haben mich gehetzt / wie einen Vogel / on vrsach /</span> <span class="verse"><a name="53">53</a>Sie haben mein Leben in einer Gruben vmbbracht / vnd steine auff mich geworffen /</span> <span class="verse"><a name="54">54</a>Sie haben auch mein heubt mit wasser vberschüttet / Da sprach ich / Nu bin ich gar dahin.</span> <span class="verse"><a name="55">55</a>Jch rieff aber deinen Namen an / HERR / vnten aus der Gruben /</span> <span class="verse"><a name="56">56</a>Vnd du erhöretest meine stim / Verbirg deine Ohren nicht fur meinem seufftzen vnd schreien /</span> <span class="verse"><a name="57">57</a>Nahe dich zu mir / wenn ich dich anruffe / vnd sprich / Fürcht dich nicht.</span> <span class="verse"><a name="58">58</a>Füre du HErr die sache meiner Seelen / vnd erlöse mein Leben /</span> <span class="verse"><a name="59">59</a>HERR schaw / wie mir so vnrecht geschicht / vnd hilff mir zu meim Rechten /</span> <span class="verse"><a name="60">60</a>Du sihest alle jre Rache vnd alle jre gedancken wider mich.</span> <span class="verse"><a name="61">61</a>HERR / du hörest jre schmach vnd alle jre gedancken vber mich /</span> <span class="verse"><a name="62">62</a>Die Lippen meiner Widerwertigen / vnd jr tichten wider mich teglich /</span> <span class="verse"><a name="63">63</a>Schaw doch / Sie gehen nider oder stehen auff / so singen sie von mir Liedlin.</span> <span class="verse"><a name="64">64</a>Vergilt jnen HERR / wie sie verdienet haben /</span> <span class="verse"><a name="65">65</a>Las jnen das hertz erschrecken / vnd deinen Fluch fülen /</span> <span class="verse"><a name="66">66</a>Verfolge sie mit grim / vnd vertilge sie vnter dem Himel des HERRN.</span> </p></div</div></div></body></html>