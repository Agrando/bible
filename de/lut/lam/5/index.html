<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/lam/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/lam">Lamentations</a> &gt <strong>Chapter 5</strong></div><p><span class="verse"><a name="1">1</a>GEdenck HERR / wie es vns gehet / Schaw vnd sihe an vnser schmach.</span> <span class="verse"><a name="2">2</a>Vnser Erbe ist den Frembden zu teil worden / vnd vnser Heuser den Auslendern.</span> <span class="verse"><a name="3">3</a>Wir sind Waisen / vnd haben keinen Vater / vnser Mütter sind wie Widwen.</span> <span class="verse"><a name="4">4</a>Vnser eigen wasser müssen wir vmb Gelt trincken / vnser Holtz mus man bezalet bringen lassen.</span> <span class="verse"><a name="5">5</a>Man treibt vns vber hals / vnd wenn wir schon müde sind / lesst man vns doch keine ruge.</span> <span class="verse"><a name="6">6</a>Wir haben vns müssen Egypten vnd Assur ergeben / auff das wir doch Brot sat zu essen haben.</span> <span class="verse"><a name="7">7</a>Vnser Veter haben gesündigt / vnd sind nicht mehr furhanden / vnd wir müssen jrer missethat entgelten.</span> <span class="verse"><a name="8">8</a>Knechte herrschen vber vns / vnd ist niemand / der vns von jrer hand errette.</span> <span class="verse"><a name="9">9</a>Wir müssen vnser brot mit fahr vnsers lebens holen / fur dem Schwert in der Wüsten.</span> <span class="verse"><a name="10">10</a>Vnser Haut ist verbrant / wie in eim ofen / fur dem grewlichen Hunger.</span> <span class="verse"><a name="11">11</a>Sie haben die Weiber zu Zion geschwecht / vnd die Jungfrawen in den stedten Juda.</span> <span class="verse"><a name="12">12</a>Die Fürsten sind von jnen gehenckt / vnd die person der Alten hat man nicht geehret.</span> <span class="verse"><a name="13">13</a>Die Jünglinge haben Mülstein müssen tragen / vnd die Knaben vber dem Holtz tragen straucheln.</span> <span class="verse"><a name="14">14</a>Es sitzen die Alten nicht mehr vnter dem Thor / vnd die Jünglinge treiben kein Seitenspiel mehr.</span> <span class="verse"><a name="15">15</a>Vnsers hertzen freude hat ein ende / Vnser reigen ist in Wehklagen verkeret.</span> <span class="verse"><a name="16">16</a>Die Kron vnsers Heubts / ist abgefallen / O weh / das wir so gesündigt haben.</span> <span class="verse"><a name="17">17</a>Darumb ist auch vnser hertz betrübt / vnd vnser Augen sind finsterDas Gesicht vergehet vns / vnd ist alles schwartz fur den augen / fur grossem jamer vnd leid. worden.</span> <span class="verse"><a name="18">18</a>Vmb des berges Zion willen / das er so wüst ligt / das die Füchse drüber lauffen.</span> <span class="verse"><a name="19">19</a>ABer du HERR / der du ewiglich bleibest / vnd dein Thron fur vnd fur /</span> <span class="verse"><a name="20">20</a>Warumb wiltu vnser so gar vergessen / vnd vns die lenge so gar verlassen?</span> <span class="verse"><a name="21">21</a>Bringe vns HERR wider zu dir / das wir wider heim komen / Vernewe vnser tage / wie vor alters.</span> <span class="verse"><a name="22">22</a>Denn du hast vns verworffen / vnd bis allzu seer vber vns erzürnet. - Ende der Klagelieder Jeremia.</span> </p></div</div></div></body></html>