<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/col/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/col">Colossians</a> &gt <strong>Chapter 1</strong></div><p><span class="verse"><a name="1">1</a>PAulus ein Apostel Jhesu Christi / durch den willen Gottes / vnd bruder Timotheus.</span> <span class="verse"><a name="2">2</a>DEn Heiligen zu Colossen / vnd den gleubigen brüdern in Christo. Gnade sey mit euch vnd Friede von Gott vnserm Vater / vnd dem HErrn Jhesu Christo.</span> <span class="verse"><a name="3">3</a>WJr dancken Gott vnd dem Vater vnsers HErrn Jhesu Christi / vnd beten alle zeit fur euch /</span> <span class="verse"><a name="4">4</a>nach dem wir gehöret haben / von ewrem Glauben an Christum Jhesum / vnd von der Liebe zu allen Heiligen /</span> <span class="verse"><a name="5">5</a>vmb der Hoffnung willen / die euch beygelegt ist im Himel / Von welcher jr zuuor gehöret habt durch das Wort der warheit / im Euangelio /</span> <span class="verse"><a name="6">6</a>Das zu euch komen ist / wie auch in alle Welt / vnd ist fruchtbar / wie auch in euch / von dem tage an / da jrs gehöret habt / vnd erkand die gnade Gottes in der warheit.</span> <span class="verse"><a name="7">7</a>Wie jr denn gelernet habt von Epaphra vnserm lieben Mitdiener / welcher ist ein trewer diener Christi / fur euch /</span> <span class="verse"><a name="8">8</a>der vns auch eröffnet hat ewre Liebe im geist.</span> <span class="verse"><a name="9">9</a>DErhalben auch wir / von dem tage an / da wirs gehöret haben / hören wir nicht auff / fur euch zu beten / vnd bitten / Das jr erfüllet werdet mit erkentnis seines willens / in allerley geistlicher weisheit vnd verstand /</span> <span class="verse"><a name="10">10</a>Das jr wandelt wirdiglich dem HErrn / zu allem gefallen / Vnd fruchtbar seid in allen guten wercken /</span> <span class="verse"><a name="11">11</a>Vnd wachset in der erkentnis Gottes / vnd gestercket werdet mit aller Krafft nach seiner herrlicher macht / in aller gedult vnd langmütigkeit / mit freuden /</span> <span class="verse"><a name="12">12</a>Vnd dancksaget dem Vater / der vns tüchtig gemacht hat zu dem erbteil der Heiligen im Liecht /</span> <span class="verse"><a name="13">13</a>Welcher vns errettet hat von der Oberkeit der finsternis / vnd hat vns versetzt in das Reich seines lieben Sones /</span> <span class="verse"><a name="14">14</a>An welchem wir haben die Erlösung / durch sein Blut / nemlich / die vergebung der sunde.</span> <span class="verse"><a name="15">15</a>welcher ist das ebenbilde des vnsichtbaren Gottes / der Erstgeborner vor allen Creaturen /</span> <span class="verse"><a name="16">16</a>Denn durch Jn ist alles geschaffen / das im Himel vnd auff Erden ist / das sichtbare vnd vnsichtbare / beide die Thronen vnd Herrschafften / vnd Fürstenthümen / vnd Oberkeiten / Es ist alles durch jn vnd zu jm geschaffen /</span> <span class="verse"><a name="17">17</a>vnd Er ist vor allen / vnd es bestehet alles in jm.</span> <span class="verse"><a name="18">18</a>Vnd er ist das heubt des Leibes / nemlich / der Gemeine / welcher ist der Anfang vnd der Erstgeborner von den Todten / Auff das er in allen dingen den Furgang habe /</span> <span class="verse"><a name="19">19</a>Denn es ist das wolgefallen gewesen / das in Jm alle Fülle wonen solte /</span> <span class="verse"><a name="20">20</a>Vnd alles durch jn versönet würde zu jm selbs / es sey auff Erden oder im Himel / Damit das er Friede machet durch das Blut an seinem Creutz / durch sich selbs.</span> <span class="verse"><a name="21">21</a>VND euch die jr weiland Frembde vnd Feinde waret / durch die vernunfft in bösen wercken /</span> <span class="verse"><a name="22">22</a>Nu aber hat er euch versönet mit dem Leibe seines Fleisches / durch den Tod / Auff das er euch darstellet heilig vnd vnstrefflich vnd on taddel fur jm selbs /</span> <span class="verse"><a name="23">23</a>So jr anders bleibet im glauben / gegründet vnd feste vnd vnbeweglich von der hoffnung des Euangelij / welches jr gehöret habt / Welchs gepredigt ist vnter alle Creatur / die vnter dem Himel ist / welches ich Paulus diener worden bin.</span> <span class="verse"><a name="24">24</a>NV frewe ich mich in meinem Leiden / das ich fur euch leide / vnd erstatte an meinem Fleisch / was noch mangelt an trübsaln in Christo / fur seinen Leib / welcher ist die Gemeine /</span> <span class="verse"><a name="25">25</a>welcher ich ein Diener worden bin / nach dem göttlichen Predigampt / das mir gegeben ist vnter euch / Das ich das wort Gottes reichlich predigen sol /</span> <span class="verse"><a name="26">26</a>nemlich / das Geheimnis / das verborgen gewesen ist von der Welt her / vnd von den zeiten her / Nu aber offenbart ist seinen Heiligen /</span> <span class="verse"><a name="27">27</a>welchen Gott gewolt hat kund thun / welcher da sey der herrliche Reichthum dieses Geheimnis vnter den Heiden (welches ist Christus in euch) der da ist die Hoffnung der herrligkeit /</span> <span class="verse"><a name="28">28</a>den wir verkündigen / Vnd vermanen alle Menschen / vnd leren alle menschen mit aller weisheit / Auff das wir darstellen einen jglichen Menschen volkomen in Christo Jhesu /</span> <span class="verse"><a name="29">29</a>Daran ich auch erbeite vnd ringe / nach der wirckung des / der in mir krefftiglich wircket.</span> </p></div</div></div></body></html>