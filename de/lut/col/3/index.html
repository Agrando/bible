<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/col/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/col">Colossians</a> &gt <strong>Chapter 3</strong></div><p><span class="verse"><a name="1">1</a>SEid jr nu mit Christo aufferstanden / So suchet was droben ist / da Christus ist / sitzend zu der rechten Gottes /</span> <span class="verse"><a name="2">2</a>Trachtet nach dem das droben ist / nicht nach dem das auff Erden ist.</span> <span class="verse"><a name="3">3</a>Denn jr seid gestorben / vnd ewer Leben ist verborgen mit Christo / in Gott.</span> <span class="verse"><a name="4">4</a>Wenn aber Christus ewer Leben sich offenbaren wird / denn werdet jr auch offenbar werden mit jm / in der Herrligkeit.</span> <span class="verse"><a name="5">5</a>SO tödtet nu ewre Glieder / die auff Erden sind / Hurerey / Vnreinigkeit / schendliche Brunst / böse Lust / vnd den Geitz (welcher ist Abgötterey)</span> <span class="verse"><a name="6">6</a>Vmb welcher willen kompt der zorn Gottes vber die Kinder des vnglaubens /</span> <span class="verse"><a name="7">7</a>Jn welchen auch jr weiland gewandelt habt / da jr drinnen lebetet.</span> <span class="verse"><a name="8">8</a>Nu aber leget alles ab von euch / Den Zorn / Grim / Bosheit / Lesterung / Schandbare wort aus ewrem munde /</span> <span class="verse"><a name="9">9</a>Lieget nicht vnternander. Ziehet den alten Menschen mit seinen wercken aus /</span> <span class="verse"><a name="10">10</a>Vnd ziehet den Newen an / der da vernewert wird zu der erkentnis / nach dem Ebenbilde des / der jn geschaffen hat /</span> <span class="verse"><a name="11">11</a>Da nicht ist Grieche / Jüde / Beschneitung / Vorhaut / Vngrieche / Schyta / Knecht / Freier / Sondern alles vnd in allen Christus.</span> <span class="verse"><a name="12">12</a>SO ziehet nu an / als die ausserweleten Gottes Heiligen vnd geliebeten / hertzliches Erbarmen / Freundligkeit / Demut / Sanfftmut / Gedult /</span> <span class="verse"><a name="13">13</a>Vnd vertrage einer den andern / vnd vergebet euch vnternander / so jemand Klage hat wider den andern / Gleich wie Christus euch vergeben hat / also auch jr</span> <span class="verse"><a name="14">14</a>Vber alles aber ziehet an die Liebe / die da ist das Band der volkomenheit /</span> <span class="verse"><a name="15">15</a>Vnd der friede Gottes regiereDas ist Er sey Meister vnd erhalte euch in allen anfechtungen / Das jr nicht murret wider Gott / sondern auff Gott trotzen müget. Jn mundo pressuram in me pacem etc.in ewren hertzen / zu welchem jr auch beruffen seid / in einem Leibe / Vnd seid danckbar.</span> <span class="verse"><a name="16">16</a>LAsset das wort Christi vnter euch reichlich wonen / in aller weisheit. Leret vnd vermanet euch selbs / mit Psalmen vnd Lobsengen / vnd geistlichen lieblichenDas ist Tröstlichen holdseligen gnadenreichen etc. Liedern / vnd singet dem HErrn in ewrem hertzen.</span> <span class="verse"><a name="17">17</a>Vnd alles was jr thut / mit worten oder mit wercken / Das thut alles in dem namen des HErrn Jhesu / Vnd dancket Gott vnd dem Vater durch jn.</span> <span class="verse"><a name="18">18</a>JR Weiber / seid vnterthan ewern Mennern in dem HErrn / wie sichs gebürt.</span> <span class="verse"><a name="19">19</a>Jr Menner / liebet ewre Weiber / vnd seid nicht Bitter gegen sie.</span> <span class="verse"><a name="20">20</a>Jr Kinder seid gehorsam den Eltern in allen dingen / Denn das ist dem HErrn gefellig.</span> <span class="verse"><a name="21">21</a>Jr Veter / erbittert ewre Kinder nicht / Auff das sie nicht schew werden.</span> <span class="verse"><a name="22">22</a>JR Knechte / seid gehorsam in allen dingen ewern leiblichen Herrn / Nicht mit dienst fur augen / als den Menschen zugefallen / sondern mit einfeltigkeit des hertzen / vnd mit Gottes furcht.</span> <span class="verse"><a name="23">23</a>Alles was jr thut / das thut von hertzen / als dem HErrn / vnd nicht den Menschen /</span> <span class="verse"><a name="24">24</a>Vnd wisset / das jr von dem HErrn empfahen werdet die vergeltung des Erbes / Denn jr dienet dem HErrn Christo.</span> <span class="verse"><a name="25">25</a>Wer aber vnrecht thut / Der wird empfahen / was er vnrecht gethan that / Vnd gilt kein ansehen der Person.</span> </p></div</div></div></body></html>