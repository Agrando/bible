<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/1sam/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/1sam">1 Samuel</a> &gt <strong>Chapter 8</strong></div><p><span class="verse"><a name="1">1</a>DA aber Samuel alt ward / satzt er seine Söne zu Richter vber Jsrael.</span> <span class="verse"><a name="2">2</a>Sein Erstgeborner son hies Joel / vnd der ander Abia / vnd waren Richter zu Bersaba.</span> <span class="verse"><a name="3">3</a>Aber seine Söne wandelten nicht in seinem wege / Sondern neigeten sich zum Geitz / vnd namen geschenck / vnd beugeten das Recht. 1. Par. 2.</span> <span class="verse"><a name="4">4</a>DA versamleten sich alle Eltesten in Jsrael / vnd kamen gen Ramath zu Samuel /</span> <span class="verse"><a name="5">5</a>vnd sprachen zu jm / Sihe / Du bist alt worden / Vnd deine Söne wandeln nicht in deinen wegen / So setze nu einen König vber vns / der vns richte / wie alle Heiden haben.</span> <span class="verse"><a name="6">6</a>Das gefiel Samuel vbel / das sie sagten / Gib vns einen König der vns richte / vnd Samuel bettet fur dem HERRN.</span> <span class="verse"><a name="7">7</a>Der HERR sprach aber zu Samuel / Gehorche der stim des volcks in allem das sie zu dir gesagt haben / Denn sie haben nicht dich / sondern mich verworffen / das ich nicht sol König vber sie sein.</span> <span class="verse"><a name="8">8</a>Sie thun dir / wie sie jmer gethan haben / von dem tage an / da ich sie aus Egypten füret / bis auff diesen tag / Vnd haben mich verlassen / vnd andern Göttern gedienet.</span> <span class="verse"><a name="9">9</a>So gehorche nu jrer stim. Doch bezeuge jnen vnd verkündige jnen das Recht des Königs / der vber sie herrschen wird. Act. 13.</span> <span class="verse"><a name="10">10</a>VND Samuel sagt alle wort des HERRN dem volck / das von jm einen König foddert.</span> <span class="verse"><a name="11">11</a>Das wird des Königs Recht sein / der vber euch herrschen wird / Ewre Söne wird er nemen zu seinem wagen / vnd Reutern / die fur seinem wagen her draben /</span> <span class="verse"><a name="12">12</a>Vnd zu Heubtleuten vber tausent / vnd vber funffzig / vnd zu Ackerleuten / die jm seinen Acker bawen / vnd zu Schnittern in seiner Erndte / vnd das sie seinen Harnisch / vnd was zu seinen Wagen gehört / machen.</span> <span class="verse"><a name="13">13</a>Ewre Töchter aber wird er nemen das sie Apotekerin / Köchin vnd Beckerin seien. Act. 13.</span> <span class="verse"><a name="14">14</a>Ewre beste Ecker vnd Weinberge vnd Olegarten wird er nemen / vnd seinen Knechten geben.</span> <span class="verse"><a name="15">15</a>Dazu von ewr saat vnd Weiberge wird er den Zehenden nemen / vnd seinen Kemerern vnd Knechten geben.</span> <span class="verse"><a name="16">16</a>Vnd ewre Knechte vnd Megde / vnd ewre feineste Jünglinge / vnd ewre Esel / wird er nemen / vnd sein geschefft damit ausrichten.</span> <span class="verse"><a name="17">17</a>Von ewren Herden wird er den Zehenden nemen / vnd jr müsset seine Knechte sein.</span> <span class="verse"><a name="18">18</a>Wenn jr denn schreien werdet zu der zeit vber ewrn König / den jr euch erwelet habt / So wird euch der HERR zu derseelben zeit nicht erhören.</span> <span class="verse"><a name="19">19</a>ABer das Volck wegert sich zu gehorchen der stimme Samuel / vnd sprachen / Mit nichte / Sondern es sol ein König vber vns sein /</span> <span class="verse"><a name="20">20</a>das wir seien auch wie alle ander Heiden / das vns vnser König richte / vnd fur vns er ausziehe / wenn wir vnsere Kriege füren.</span> <span class="verse"><a name="21">21</a>Da gehorcht Samuel alle dem das das volck saget / vnd sagets fur den ohren des HERRN.</span> <span class="verse"><a name="22">22</a>Der HERR aber sprach zu Samuel / Gehorche jrer stim / vnd mache jnen einen König. Vnd Samuel sprach zu den Mennern Jsrael / Gehet hin ein jglicher in seine Stad.</span> </p></div</div></div></body></html>