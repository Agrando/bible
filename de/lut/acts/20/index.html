<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/acts/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/acts">Acts</a> &gt <strong>Chapter 20</strong></div><p><span class="verse"><a name="1">1</a>DA nu die Empörunge auffgehöret / rieff Paulus die Jünger zu sich / vnd segenet sie / vnd gieng aus zu reisen in Macedonian.</span> <span class="verse"><a name="2">2</a>Vnd da er die selbigen Lender durchzoch / vnd sie ermanet hatte mit vielen worten / kam er in Griechenland / vnd verzog alda drey monden.</span> <span class="verse"><a name="3">3</a>Da aber jm die Jüden nachstelleten / als er in Syrien wolt faren / ward er zu rat / wider vmb zu wenden durch Macedonian.</span> <span class="verse"><a name="4">4</a>Es zogen aber mit jm bis in Asia / Sopater von Berrhoen / von Thessalonica aber Aristarchus vnd Secundus / vnd Gaius von Derben / vnd Timotheus / Aus Asia aber Tychicus vnd Trophimus.</span> <span class="verse"><a name="5">5</a>Diese giengen vor an vnd harreten vnser zu Troada /</span> <span class="verse"><a name="6">6</a>Wir aber schiffeten nach den Ostertagen von Philippen bis an den fünfften tag / vnd kamen zu jnen gen Troada / vnd hatten da vnser wesen sieben tage.</span> <span class="verse"><a name="7">7</a>AVff einen Sabbath aber / da die Jünger zusamen kamen / das Brot zu brechen / prediget jnen Paulus / vnd wolte des andern tages ausreisen / vnd verzoch das wort bis zu mitternacht.</span> <span class="verse"><a name="8">8</a>Vnd es waren viel Fackeln auff dem Söller / da sie versamlet waren.</span> <span class="verse"><a name="9">9</a>Es sas aber ein Jüngling / mit namen Eutichus / in einem fenster / vnd sanck in einen tieffen Schlaff / die weil Paulus redet / vnd ward tod auffgehaben.</span> <span class="verse"><a name="10">10</a>Paulus aber gieng hinab / vnd fiel auff jn / vmbfieng jn / vnd sprach / Machet kein getümel / denn seine Seele ist in jm.</span> <span class="verse"><a name="11">11</a>Da gieng er hin auff / vnd brach das Brot vnd beis an / vnd redet viel mit jnen / bis der tag anbrach / vnd also zoch er aus.</span> <span class="verse"><a name="12">12</a>Sie brachten aber den Knaben lebendig / vnd wurden nicht wenig getröstet.</span> <span class="verse"><a name="13">13</a>WJr aber zogen vor an auff dem Schiff / vnd furen gen Asson / vnd wolten daselbs Paulum zu vns nemen / Denn er hatte es also befolhen vnd er wolte zu fusse gehen.</span> <span class="verse"><a name="14">14</a>Als er nu zu vns schlug zu Asson / namen wir jn zu vns / vnd kamen gen Mitylenen.</span> <span class="verse"><a name="15">15</a>Vnd von dannen schifften wir / vnd kamen des andern tages hin gegen Chion. Vnd des folgenden tages stiessen wir an Samon / vnd blieben in Trogilion. Vnd des nehesten tages kamen wir gen Mileto /</span> <span class="verse"><a name="16">16</a>Denn Paulus hatte beschlossen / fur Epheso vber zu schiffen / das er nicht müste in Asia zeit zubringen / Denn er eilet / auff den Pfingstag zu Jerusalem zu sein / so es jm müglich were.</span> <span class="verse"><a name="17">17</a>ABer von Mileto sandte er gen Ephesum / vnd lies foddern die Eltesten von der Gemeine.</span> <span class="verse"><a name="18">18</a>Als aber die zu jm kamen / sprach er zu jnen / Jr wisset von dem ersten tage an / da ich bin in Asiam komen / wie ich alle zeit bin bey euch gewesen /</span> <span class="verse"><a name="19">19</a>vnd dem HErrn gedienet / mit aller demut / vnd mit viel threnen vnd anfechtungen / die mir sind widerfaren / von den Jüden / so mir nachstelleten /</span> <span class="verse"><a name="20">20</a>wie ich nichts verhalten habe / das da nützlich ist / das ich euch nicht verkündiget hette / vnd euch geleret öffentlich vnd sonderlich /</span> <span class="verse"><a name="21">21</a>Vnd hab bezeuget / beide den Jüden vnd Griechen / die Busse zu Gott / vnd den Glauben an vnsern HErrn Jhesu.</span> <span class="verse"><a name="22">22</a>VND nu sihe / Jch im Geiste gebunden / fahre hin gen Jerusalem / weis nicht was mir daselbs begegnen wird /</span> <span class="verse"><a name="23">23</a>On das der heilige Geist / in allen Stedten bezeuget / vnd spricht / Bande vnd trübsal warten mein daselbs.</span> <span class="verse"><a name="24">24</a>Aber ich achte der keines / Jch halte mein Leben auch nicht selbs thewr / Auff das ich volende meinen Lauff mit freuden / vnd das Ampt / das ich empfangen habe von dem HErrn Jhesu / zu bezeugen das Euangelium von der gnade Gottes.</span> <span class="verse"><a name="25">25</a>Vnd nu sihe / Jch weis / das jr mein Angesichte nicht mehr sehen werdet / alle die / durch welche ich gezogen bin / vnd geprediget habe das reich Gottes.</span> <span class="verse"><a name="26">26</a>Darumb zeuge ich euch an diesem heutigen tage / Das ich rein bin von aller Blut /</span> <span class="verse"><a name="27">27</a>Denn ich habe euch nichts verhalten / das ich nicht verkündiget hette / alle den rat Gottes.</span> <span class="verse"><a name="28">28</a>SO habt nu acht auff euch selbs / vnd auff die gantze Herd / vnter welche euch der heilige Geist gesetzt hat zu Bischouen / zu weiden die gemeine Gottes / welche er durch sein eigen Blut erworben hat.</span> <span class="verse"><a name="29">29</a>Denn das weis ich das nach meinem Abschied werden vnter euch komen grewliche Wolffe / die der Herde nicht verschonen werden.</span> <span class="verse"><a name="30">30</a>Auch aus euch selbs werden auffstehen Menner / die da verkerete Lere reden / die Jünger an sich zu ziehen.</span> <span class="verse"><a name="31">31</a>Darumb seid wacker vnd dencket dar an / das ich nicht abgelassen habe / drey jar / tag vnd nacht / einen jglichen mit threnen zuuermanen.</span> <span class="verse"><a name="32">32</a>VND nu / lieben Brüder / Jch befelb euch Gott vnd dem Wort seiner gnaden / der da mechtig ist / euch zu erbawen vnd zugeben das Erbe vnter allen die geheiliget werden.</span> <span class="verse"><a name="33">33</a>Jch habe ewer keines Silber noch Gold noch Kleid begert /</span> <span class="verse"><a name="34">34</a>Denn jr wisset selber / das mir diese Hende zu meiner Notdurfft / vnd derer / die mit mir gewesen sind / gedienet haben.</span> <span class="verse"><a name="35">35</a>Jch habs euch alles gezeiget / Das man also erbeiten müsse / vnd die Schwachen auffnemen / Vnd gedencken an das wort des HErrn Jhesu / das er gesagt hat / Geben ist seliger denn nemen.</span> <span class="verse"><a name="36">36</a>VNd als er solchs gesagt / kniet er nider / vnd betet mit jnen allen.</span> <span class="verse"><a name="37">37</a>Es ward aber viel weinens vnter jnen allen / vnd fielen Paulo vmb den Hals vnd küsseten jn /</span> <span class="verse"><a name="38">38</a>Am allermeist betrübt vber dem wort das er sagete / Sie würden sein Angesicht nicht mehr sehen. Vnd geleiten jn in das Schiff.</span> </p></div</div></div></body></html>