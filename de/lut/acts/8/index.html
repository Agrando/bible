<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/acts/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/acts">Acts</a> &gt <strong>Chapter 8</strong></div><p><span class="verse"><a name="1">1</a>SAulus aber hatte wolgefallen an seinem tode. Es erhub sich aber zu der zeit eine Verfolgung vber die Gemeine zu Jerusalem / vnd sie zurstreweten sich alle in die lender Judea vnd Samaria / on die Apostel.</span> <span class="verse"><a name="2">2</a>Es beschicketen aber Stephanum gottfürchtige Menner / vnd hielten eine grosse Klage vber jn.</span> <span class="verse"><a name="3">3</a>Saulus aber zustöret die Gemeine / gieng hin vnd her in die Heuser / vnd zoch erfür Man vnd Weiber / vnd vberantwortet sie ins Gefengnis.</span> <span class="verse"><a name="4">4</a>DJE nu zurstrewet waren / giengen vmb / vnd predigeten das wort.</span> <span class="verse"><a name="5">5</a>Philippus aber kam hin ab in eine stad in Samaria / vnd prediget jnen von Christo.</span> <span class="verse"><a name="6">6</a>Das Volck aber höret einmütiglich vnd vleissig zu / was Philippus sagt / vnd sahen die Zeichen die er thet.</span> <span class="verse"><a name="7">7</a>Denn die vnsaubern Geister furen aus vielen Besessenen mit grossem geschrey / Auch viel Gichtbrüchige vnd Lamen wurden gesund gemacht.</span> <span class="verse"><a name="8">8</a>Vnd ward eine grosse freude in derselbigen Stad.</span> <span class="verse"><a name="9">9</a>ES war aber ein Man mit namen Simon / der zuuor in derselbigen Stad Zeuberey treib / vnd bezauberte das Samarische volck / vnd gab fur / Er were etwas grosses /</span> <span class="verse"><a name="10">10</a>Vnd sie sahen alle auff jn / beide klein vnd gros / vnd sprachen / Der ist die krafft Gottes / die da gros ist.</span> <span class="verse"><a name="11">11</a>Sie sahen aber darumb auff jn / das er sie lange zeit mit seiner Zeuberey bezaubert hatte.</span> <span class="verse"><a name="12">12</a>Da sie aber Philippus predigten gleubten / von dem reich Gottes / vnd von dem namen Jhesu Christi / liessen sich teuffen beide Menner vnd Weiber.</span> <span class="verse"><a name="13">13</a>Da ward auch der Simon gleubig / vnd lies sich teuffen / vnd hielt sich zu Philippo. Vnd als er sahe die Zeichen vnd Thatten / die da geschahen / verwundert er sich.</span> <span class="verse"><a name="14">14</a>DA aber die Apostel höreten zu Jerusalem / das Samaria das wort Gottes angenomen hatte / sandten sie zu jnen Petrum vnd Johannem.</span> <span class="verse"><a name="15">15</a>Welche / da sie hin ab kamen / beteten sie vber sie / das sie den heiligen Geist empfiengen.</span> <span class="verse"><a name="16">16</a>Denn er war noch auff keinen gefallen / Sondern waren allein getaufft in dem namen Christi Jhesu.</span> <span class="verse"><a name="17">17</a>Da legten sie die Hende auff sie / vnd sie empfiengen den heiligen Geist.</span> <span class="verse"><a name="18">18</a>DA aber Simon sahe / das der heilige Geist gegeben ward / wenn die Apostel die Hende aufflegten / Bot er jnen Gelt an /</span> <span class="verse"><a name="19">19</a>vnd sprach / Gebt mir auch die macht / das / so ich jemand die hende aufflege / derselbige den heiligen Geist empfahe.</span> <span class="verse"><a name="20">20</a>Petrus aber sprach zu jm / Das du verdampt werdest mit deinem gelde / Das du meinest / Gottes gabeArt Papatus omnia vendit pecunia. werde durch geld erlanget.</span> <span class="verse"><a name="21">21</a>Du wirst weder teil noch anfal haben an diesem wort / Denn dein hertz ist nicht rechtschaffen fur Gott.</span> <span class="verse"><a name="22">22</a>Darumb thu Busse fur diese deine bosheit / vnd bitte Gott / Ob dir vergeben werden möchte der tuck deines hertzen.</span> <span class="verse"><a name="23">23</a>Denn ich sehe / das du bist vol bitter galle / vnd verknüpfft mit vngerechtigkeit.</span> <span class="verse"><a name="24">24</a>Da antwortet Simon / vnd sprach / Bittet jr den HErrn fur mich / das der keines vber mich kome / dauon jr gesagt habt.</span> <span class="verse"><a name="25">25</a>Sie aber / da sie bezeuget vnd geredt hatten das wort des HErrn / wandten sie widerumb gen Jersalem / vnd predigten das Euangelium vielen Samarischen flecken. Deut. 29.</span> <span class="verse"><a name="26">26</a>Aber der engel des HERRN redet zu philippo / vnd sprach / Stehe auff vnd gehe gegen mittag / auff die strassen die von Jerusalem gehet hin ab gen Gaza / die da wüste ist.</span> <span class="verse"><a name="27">27</a>Vnd er stund auff vnd gieng hin. Vnd sihe / ein Man aus Morenland ein Kemerer vnd gewaltiger der Königin Candakes in Morenland / welcher war vber alle jre Schatzkamer / der war komen gen Jerusalem anzubeten /</span> <span class="verse"><a name="28">28</a>Vnd zoch wider heim / vnd sass auff seinem wagen / vnd las den Propheten Jsaiam.</span> <span class="verse"><a name="29">29</a>DEr Geist aber sprach zu Philippo / Gehe hinzu / vnd mache dich bey diesen wagen.</span> <span class="verse"><a name="30">30</a>Da lieff Philippus hinzu vnd höret / das er den Propheten Jsaiam las / vnd sprach / Verstehestu auch was du liessest?</span> <span class="verse"><a name="31">31</a>Er aber sprach / Wie kan ich / so mich nicht jemand anleitet? Vnd ermanet Philippum / das er aufftrete / vnd setzte sich bey jn.</span> <span class="verse"><a name="32">32</a>Der inhalt aber der Schrifft / die er las / war dieser / Er ist wie ein Schaff zur schlachtung gefüret / vnd still wie ein Lamb fur seinem Scherer / Also hat er nicht auffgethan seinen Mund.</span> <span class="verse"><a name="33">33</a>Jn seiner nidrigkeit ist sein Gerichte erhaben. Wer wird aber seines Lebens lengeDas ist / wie lange er regieren sol / das ist ewiglich. philippus prediget dem Kemerer das Euangelium etc. ausreden? Denn sein Leben ist von der erden weggenomen.</span> <span class="verse"><a name="34">34</a>Da antwortet der Kemerer Philippo / vnd sprach / Jch bitte dich / von wem redet der Prophet solches? Von jm selber / oder von jemand anders?</span> <span class="verse"><a name="35">35</a>Philippus aber that seinen mund auff / vnd fieng von dieser Schrifft an / vnd prediget jm das Euangelium Jhesu. Jesa. 53.</span> <span class="verse"><a name="36">36</a>VND als sie zogen der strassen nach / kamen sie an ein wasser. Vnd der Kemerer sprach / Sihe / da ist wasser / Was hinderts / das ich mich teuffen lasse?</span> <span class="verse"><a name="37">37</a>Philippus aber sprach / Gleubestu von gantzem hertzen / So mags wol sein. Er antwortet / vnd sprach / Jch gleube / Das Jhesus Christus Gottes Son ist.</span> <span class="verse"><a name="38">38</a>Vnd er hies den wagen halten / vnd stiegen hin ab in das wasser / beide Philippus vnd der Kemerer / vnd er teuffet jn.</span> <span class="verse"><a name="39">39</a>Da sie aber her auff stiegen aus dem Wasser / rücket der geist des HErrn Philippum hin weg / vnd der Kemerer sahe jn nicht mehr. Er zoch aber seine strasse frölich.</span> <span class="verse"><a name="40">40</a>Philippus aber ward funden zu Asdod / vnd wandelt vmbher / vnd prediget allen Stedten das Euangelium / bis das er kam gen Cesarien.</span> </p></div</div></div></body></html>