<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/acts/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/acts">Acts</a> &gt <strong>Chapter 16</strong></div><p><span class="verse"><a name="1">1</a>ER kam aber gen Derben vnd Lystran. Vnd sihe / ein JüngerOn Gesetz vnd vnbeschnitten / ein rechter Heide / doch ein Christen. war da selbs / mit namen Timotheus / eines Jüdischen weibes Son / die war gleubig / aber eines Griechischen vaters.</span> <span class="verse"><a name="2">2</a>Der hatte ein gut gerüchte bey den Brüdern / vnter den Lystranern vnd zu Jconion.</span> <span class="verse"><a name="3">3</a>Diesen wolte Paulus lassen mit sich ziehen / vnd nam vnd beschneit jn vmb der Jüden willen / die an demselbigen ort waren / Denn sie wusten alle / das sein Vater war ein Grieche gewesen.</span> <span class="verse"><a name="4">4</a>Als sie aber durch die Stedte zogen / vberantworten sie jnen zu halten den SpruchVon der freiheit vom Gesetz. Act. 15  / welcher von den Aposteln vnd Eltesten zu Jerusalem beschlossen war.</span> <span class="verse"><a name="5">5</a>Da wurden die Gemeinen im glauben befestiget / vnd namen zu an der zal teglich.</span> <span class="verse"><a name="6">6</a>DA sie aber durch Phrygian vnd das land Galatian zogen / ward jnen geweret von dem heiligen Geiste zu reden das wort in Asia.</span> <span class="verse"><a name="7">7</a>Als sie aber kamen an Mysian / versuchten sie durch Bithynian zu reisen / vnd der Geist lies jnen nicht zu.</span> <span class="verse"><a name="8">8</a>Da sie aber fur Mysian vberzogen / kamen sie hin hab gen Troada /</span> <span class="verse"><a name="9">9</a>Vnd Paulo erschein ein Gesichte bey der nacht / Das war ein Man aus Macedonia / der stund vnd bat jn / vnd sprach / Kom ernider in Macedonian / vnd hilff vns.</span> <span class="verse"><a name="10">10</a>Als er aber das Gesichte gesehen hatte / da trachten wir also bald zu reisen in Macedonian / gewis / das vns der HErr da hin beruffen hette / jnen das Euangelium zu predigen.</span> <span class="verse"><a name="11">11</a>DA furen wir aus von Troada / vnd stracks lauffs kamen wir gen Samothracian / Des andern tages gen Neapolin /</span> <span class="verse"><a name="12">12</a>vnd von dannen gen Philippis / welche ist die Heubtstad des landes Macedonia / vnd eine Freiestad. Wir hatten aber in dieser Stad vnser wesen etliche tage.</span> <span class="verse"><a name="13">13</a>Des tages der Sabbather giengen wir hin aus fur die Stad / an das wasser / da man pfleget zu beten / vnd satzten vns / vnd redeten zu den Weibern / die da zusamen kamen.</span> <span class="verse"><a name="14">14</a>Vnd ein gottfürchtig Weib mit namen Lydia eine Purpurkremerin / aus der stad der Thyatirer / hörete zu / welcher that der HErr das hertz auff / das sie drauff acht hatte / was von Paulo geredt ward.</span> <span class="verse"><a name="15">15</a>Als sie aber vnd jr Haus getaufft ward / ermanet sie vns / vnd sprach / So jr mich achtet / das ich gleubig bin an den HErrn / so kompt in mein Haus vnd bleibet alda. Vnd sie zwang vns.</span> <span class="verse"><a name="16">16</a>ES geschach aber / da wir zu dem Gebet giengen / Das eine Magd vns begegnet / die hatte einen Warsagergeist / vnd trug jren Herrn viel Genies zu mit warsagen.</span> <span class="verse"><a name="17">17</a>Dieselbige folgete allenthalben Paulo vnd vns nach / schrey vnd sprach / Diese Menschen sind knechte Gottes des Allerhöhesten / die euch den weg der seligkeit verkündigen /</span> <span class="verse"><a name="18">18</a>Solchs that sie manchen tag. Paulo aber that das wehe / vnd wandte sich vmb / vnd sprach zu dem Geiste / Jch gebiete dir in dem namen Jhesu Christi / das du von jr ausfarest. Vnd er fur aus zu derselbigen stunde.</span> <span class="verse"><a name="19">19</a>DA aber jre Herrn sahen / das die hoffnung jres Genies war ausgefaren / namen sie Paulum vnd Silan / zogen sie auff den Marckt fur die Obersten</span> <span class="verse"><a name="20">20</a>vnd füreten sie zu den Heubtleuten / vnd sprachen / Diese Menschen machen vnser Stad jrre / vnd sind Jüden /</span> <span class="verse"><a name="21">21</a>vnd verkündigen eine Weise / welche vns nicht zimet an zunemen / noch zu thun / weil wir Römer sind.</span> <span class="verse"><a name="22">22</a>Vnd das Volck ward erregt wider sie / vnd die Heubtleute liessen jnen die Kleider abreissen / vnd hiessen sie steupen.</span> <span class="verse"><a name="23">23</a>Vnd da sie wol gesteupet hatten / worffen sie sie ins Gefengnis / vnd geboten dem Kerckermeister / das er sie wol bewarete.</span> <span class="verse"><a name="24">24</a>Der nam solch gebot an / vnd warff sie in das innerste Gefengnis / vnd leget jre füsse in den Stock.</span> <span class="verse"><a name="25">25</a>VMb die mitternacht aber beteten Paulus vnd Silas / vnd lobeten Gott. Vnd es höreten sie die Gefangenen.</span> <span class="verse"><a name="26">26</a>Schnel aber ward ein grosses Erdbeben / also / das sich bewegeten die grundfeste des Gefengnis. Vnd von stund an wurden alle Thüren auffgethan / vnd aller Bande los.</span> <span class="verse"><a name="27">27</a>Als aber der Kerckermeister aus dem schlaffe fuhr / vnd sahe die thüren des Gefengnis auff gethan / zoch er das Schwert aus / vnd wolte sich selbs erwürgen / Denn er meinet / die Gefangenen weren entflohen.</span> <span class="verse"><a name="28">28</a>Paulus aber rieff laut / vnd sprach / Thu dir nichts vbels / denn wir sind alle hie.</span> <span class="verse"><a name="29">29</a>ER foddert aber ein Liecht vnd sprang hin ein / vnd ward zittern vnd fiel Paulo vnd Sila zun füssen /</span> <span class="verse"><a name="30">30</a>vnd füret sie her aus / vnd sprach / Lieben Herrn / was sol ich thun / das ich selig werde?</span> <span class="verse"><a name="31">31</a>Sie sprachen / Gleube an den HERRN Jhesum / so wirstu vnd dein Haus selig.</span> <span class="verse"><a name="32">32</a>Vnd sagten jm das wort des HErrn / vnd allen die in seinem Hause waren.</span> <span class="verse"><a name="33">33</a>Vnd er nam sie zu sich / in der selbigen stunde der nacht / vnd wusch jnen die Strimen abe / Vnd er lies sich teuffen / vnd alle die seinen also balde.</span> <span class="verse"><a name="34">34</a>Vnd füret sie in sein Haus / vnd setzet jnen einen Tisch / vnd frewet sich mit seinem gantzen Hause / das er an Gott gleubig worden war.</span> <span class="verse"><a name="35">35</a>VND da es tag ward / sandten die Heubtleute Staddiener / vnd sprachen / Las die Menschen gehen.</span> <span class="verse"><a name="36">36</a>Vnd der Kerckermeister verkündigete diese rede Paulo / Die Heubtleute haben her gesand / das jr los sein solt / Nu ziehet aus vnd gehet hin mit frieden.</span> <span class="verse"><a name="37">37</a>Paulus aber sprach zu jnen / Sie haben vns on recht vnd vrteil / öffentlich gesteupet / die wir doch Römer sind / vnd in das Gefengnis geworffen / vnd solten vns nu heimlich ausstossen. Nicht also / sondern lasset sie selbs komen / vnd vns hin aus füren.</span> <span class="verse"><a name="38">38</a>Die Staddiener verkündigeten diese wort den Heubtleuten. Vnd sie furchten sich / da sie höreten / das sie Römer weren /</span> <span class="verse"><a name="39">39</a>Vnd kamen vnd ermaneten sie / vnd füreten sie her aus / vnd baten sie / das sie auszögen aus der Stad.</span> <span class="verse"><a name="40">40</a>Da giengen sie aus dem Gefengnis / vnd giengen zu der Lydia / Vnd da sie die Brüder gesehen hatten vnd getröstet / zogen sie aus.</span> </p></div</div></div></body></html>