<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/acts/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/acts">Acts</a> &gt <strong>Chapter 10</strong></div><p><span class="verse"><a name="1">1</a>ES war aber ein Man zu Cesarien / mit namen CorneliusSihe dieser Cornelius ist ein Heide vnd vnbeschnitten vnd on Gesetz / Vnd hat doch des künfftigen Christi glauben der jn leret gute werck thun / ob er wol ein Krieger ist. Vnd wird erleucht zum glauben des erschienen Christi.  / ein Heubtman von der schar / die da heisst / die Welsche /</span> <span class="verse"><a name="2">2</a>Gottselig vnd Gottfürchtig / sampt seinem gantzen Hause / vnd gab dem Volck viel Almosen / vnd betet jmer zu Gott.</span> <span class="verse"><a name="3">3</a>Der sahe in einem Gesichte offenbarlich / vmb die neunde stunde am tage / einen Engel Gottes zu jm eingehen / der sprach zu jm / Corneli.</span> <span class="verse"><a name="4">4</a>Er aber sahe jn an / erschrack / vnd sprach / Herr / was ists? Er aber sprach zu jm / Dein gebet vnd dein almosen sind hin auff komen ins gedechtnis fur Gott.</span> <span class="verse"><a name="5">5</a>Vnd nu sende Menner gen Joppen / vnd las foddern Simon / mit dem zunamen Petrus /</span> <span class="verse"><a name="6">6</a>welcher ist zur herberge bey einem gerber Simon / des haus am meer ligt / Der wird dir sagen / was du thun solt.</span> <span class="verse"><a name="7">7</a>Vnd da der Engel / der mit Cornelio redet / hinweg gegangen war / rieff er zween seiner Hausknechte vnd einem gottfürchtigen Kriegsknecht / von denen die auff jn warteten /</span> <span class="verse"><a name="8">8</a>vnd erzelet es jnen alles / vnd sandte sie gen Joppen.</span> <span class="verse"><a name="9">9</a>DES andern tages / da diese auff dem wege waren / vnd nahe zur stad kamen / steig Petrus hin auff den Söller zu beten / vmb die sechste stund.</span> <span class="verse"><a name="10">10</a>Vnd als er hungerig ward / wolte er anbeissen. Da sie jm aber zu bereiteten / ward er entzückt /</span> <span class="verse"><a name="11">11</a>Vnd sahe den Himel auffgethan / vnd ernidder faren zu jm ein Gefesse / wie ein gros leinen Tuch an vier zipffel gebunden / vnd ward nidder gelassen auff die Erden /</span> <span class="verse"><a name="12">12</a>Darinnen waren allerley vierfüssige Thier der erden / vnd wilde Thier / vnd Gewürme / vnd Vogel des Himels.</span> <span class="verse"><a name="13">13</a>Vnd geschach eine stimme zu jm / Stehe auff Petre / schlachte vnd iss.</span> <span class="verse"><a name="14">14</a>Petrus aber sprach / O nein HErr / denn ich habe noch nie etwas Gemeines oder Vnreines gessen.</span> <span class="verse"><a name="15">15</a>Vnd die stimme sprach zum andern mal zu jm / Was Gott gereiniget hat / das mache du nicht gemein. Vnd das geschach zu drey malen.</span> <span class="verse"><a name="16">16</a>Vnd das Gefesse ward wider auffgenomen gen Himel.</span> <span class="verse"><a name="17">17</a>ALS aber Petrus sich in jm selbs bekümmert / was das Gesichte were das er gesehen hatte / Sihe / da fragten die Menner von Cornelio gesand / nach dem hause Simonis / vnd stunden an der thür /</span> <span class="verse"><a name="18">18</a>rieffen vnd forscheten / Ob Simon mit dem zunamen Petrus alda zur herberg were?</span> <span class="verse"><a name="19">19</a>Jn dem aber Petrus sich besinnet vber dem Gesichte / sprach der Geist zu jm / sihe / die Menner suchen dich.</span> <span class="verse"><a name="20">20</a>Aber stehe auff / steig hin ab vnd zeuch mit jnen / vnd zweiuel nichts / denn ich habe sie gesand.</span> <span class="verse"><a name="21">21</a>Da steig Petrus hin ab zu den Mennern / die von Cornelio zu jm gesand waren / vnd sprach / Sihe / ich bins / den jr suchet. Was ist die sache / darumb jr hie seid?</span> <span class="verse"><a name="22">22</a>Sie aber sprachen / Cornelius der Heubtman / ein frumer vnd gottfürchtiger Man / vnd gutes gerüchts bey dem gantzen Volck der Jüden / hat einen befelh empfangen vom heiligen Engel / Das er dich solte foddern lassen in sein Haus / vnd wort von dir hören.</span> <span class="verse"><a name="23">23</a>Da rieff er jnen hin ein vnd herberget sie. DES andern tages zoch Petrus aus mit jnen / vnd etliche Brüder von Joppen giengen mit jm.</span> <span class="verse"><a name="24">24</a>Vnd des andern tages kamen sie ein gen Cesarien. Cornelius aber wartet auff sie / vnd rieff zusamen seine Verwandten vnd Freunde.</span> <span class="verse"><a name="25">25</a>Vnd als Petrus hin ein kam / gieng jm Cornelius entgegen / vnd fiel zu seinen füssen / vnd betet jn an.</span> <span class="verse"><a name="26">26</a>Petrus aber richtet jn auff / vnd sprach / Stehe auff / ich bin auch ein Mensch.</span> <span class="verse"><a name="27">27</a>Vnd als er sich mit jm besprochen hatte / gieng er hin ein / vnd fand jr viel / die zusamen komen waren.</span> <span class="verse"><a name="28">28</a>Vnd er sprach zu jnen / Jr wisset / wie es ein vngewonet ding ist einem Jüdischen man / sich zu thun oder komen zu einem Frembdlinge. Aber Gott hat mir gezeiget / keinen Menschen gemein oder vnrein zu heissen /</span> <span class="verse"><a name="29">29</a>Darumb habe ich mich nicht gewegert zu komen / als ich bin her gefoddert. So frage ich euch nu / Warumb jr mich habt lassen foddern?</span> <span class="verse"><a name="30">30</a>COrnelius sprach / Jch habe vier tage gefastet bis an diese stunde / vnd vmb die neunde stunde betet ich in meinem hause / Vnd sihe / da trat ein Man fur mir in einem hellen Kleid /</span> <span class="verse"><a name="31">31</a>vnd sprach / Corneli / dein Gebet ist erhöret / vnd deiner Almosen ist gedacht worden fur Gott.</span> <span class="verse"><a name="32">32</a>So sende nu gen Joppen / vnd las her ruffen einen Simon / mit dem zunamen Petrus (welcher ist zur herberge in dem hause des gerbers Simon / an dem meer) der wird dir / wenn er kompt / sagen.</span> <span class="verse"><a name="33">33</a>Da sandte ich von stund an zu dir / Vnd du hast wol gethan / das du komen bist. Nu sind wir alle hie gegenwertig fur Gott / zu hören alles / was dir von Gott befolhen ist.</span> <span class="verse"><a name="34">34</a>PEtrus aber that seinen Mund auff / vnd sprach / Nu erfare ich mit der warheit / das Gott die Person nicht ansihet /</span> <span class="verse"><a name="35">35</a>Sondern in allerley Volck / wer jn fürchtet vnd recht thut / der ist jm angeneme.</span> <span class="verse"><a name="36">36</a>JR wisset wol von der predigt / die Gott zu den kindern Jsrael gesand hat vnd verkündigen lassen den Friede / durch Jhesum Christum (welcher ist ein HErr vber alles)</span> <span class="verse"><a name="37">37</a>Die durchs gantze Jüdischeland geschehen ist / vnd angangen in Galilea nach der tauffe / die Johannes predigete /</span> <span class="verse"><a name="38">38</a>Wie Gott den selbigen Jhesum von Nazareth gesalbet hat mit dem heiligen Geiste vnd krafft / Der vmbher gezogen ist / vnd hat wolgethan vnd gesund gemacht alle / die vom Teufel vberweldiget waren / denn Gott war mit jm.</span> <span class="verse"><a name="39">39</a>Vnd wir sind Zeugen alles / das er gethan hat im Jüdischenlande vnd zu Jerusalem. Den haben sie getödtet / vnd an ein Holtz gehangen.</span> <span class="verse"><a name="40">40</a>DEnselbigen hat Gott aufferwecket am dritten tage / vnd jn lassen offenbar werden /</span> <span class="verse"><a name="41">41</a>Nicht allem Volck / Sondern vns / den vorerweleten Zeugen von Gott / die wir mit jm gessen vnd getruncken haben / nach dem er aufferstanden ist von den Todten.</span> <span class="verse"><a name="42">42</a>Vnd er hat vns geboten / zu predigen dem Volck / vnd zeugen / Das Er ist verordenet von Gott ein Richter der Lebendigen vnd der Todten.</span> <span class="verse"><a name="43">43</a>Von diesem zeugen alle Propheten / Das durch seinen Namen / alle die an jn gleuben / vergebung der sünde empfahen sollen.</span> <span class="verse"><a name="44">44</a>DA Petrus noch diese wort redet / fiel der heilige Geist auff alle die dem Wort zuhöreten.</span> <span class="verse"><a name="45">45</a>Vnd die gleubigen aus der Beschneitung / die mit Petro komen waren / entsatzten sich / Das auch auff die Heiden die gabe des heiligen Geistes ausgegossen ward /</span> <span class="verse"><a name="46">46</a>Denn sie höreten / das sie mit Zungen redeten vnd Gott hoch preiseten. Da antwortet Petrus /</span> <span class="verse"><a name="47">47</a>Mag auch jemand das wasser weren / das diese nicht getaufft werden / die den heiligen Geist empfangen haben / gleich wie auch wir?</span> <span class="verse"><a name="48">48</a>Vnd befalh sie zu teuffen in dem Namen des HErrn. Da baten sie jn / das er etliche tage da bliebe.</span> </p></div</div></div></body></html>