<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/acts/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/acts">Acts</a> &gt <strong>Chapter 27</strong></div><p><span class="verse"><a name="1">1</a>DA es aber beschlossen war / das wir in Welschland schiffen solten / vbergaben sie Paulum vnd etliche ander Gefangene / dem Vnterheubtman / mit namen Julio / von der Keiserschen schar.</span> <span class="verse"><a name="2">2</a>Da wir aber in ein Adramitisch schiff tratten / das wir an Asian hin schiffen solten / fuhren wir von lande / Vnd war mit vns Aristarchus aus Macedonia von Thessalonich /</span> <span class="verse"><a name="3">3</a>vnd kamen des andern tages an zu Sidon. Vnd Julius hielt sich freundlich gegen Paulum / erleubet jm zu seinen guten Freunden zu gehen / vnd seiner pflegen.</span> <span class="verse"><a name="4">4</a>VND von dannen stiessen wir ab / vnd schifften vnter Cypern hin / darumb das vns die winde entgegen waren /</span> <span class="verse"><a name="5">5</a>vnd schifften auff dem meer fur Cilicia vnd Pamphylia vber / vnd kamen gen Myra in Lycia /</span> <span class="verse"><a name="6">6</a>Vnd da selbs fand der Vnterheubtman ein schiff von Alexandria / das schiffet in Welschland / vnd lud vns drauff.</span> <span class="verse"><a name="7">7</a>Da wir aber langsam schifften / vnd in viel tagen kaum gegen Gnidum kamen (Den der wind wehrete vns) schifften wir vnter Creta hin / nach der stad Salmone /</span> <span class="verse"><a name="8">8</a>vnd zogen kaum fur vber / da kamen wir an eine Stete / die heisset Gutfurt / da bey war nahe die stad Lasea.</span> <span class="verse"><a name="9">9</a>DA nu viel zeit vergangen war / vnd nu mehr fehrlich war zu schiffen / darumb / das auch die Fasten schon fur vber war / Vermanet sie Paulus /</span> <span class="verse"><a name="10">10</a>vnd sprach zu jnen / Lieben Menner / Jch sehe / das die Schiffart wil mit beleidigung vnd grossen schaden ergehen / nicht allein der last vnd des schiffes / sondern auch vnsers Lebens.</span> <span class="verse"><a name="11">11</a>Aber der Vnterheubtman gleubet dem Schiffherrn vnd dem Schiffman mehr / denn dem das Paulus saget.</span> <span class="verse"><a name="12">12</a>Vnd da die Anfurt vngelegen war zu wintern / bestunden jr das mehrer teil auff dem Rat / von dannen zu faren / ob sie kündten komen gen Phenica zu wintern / welches ist eine Anfurt an Creta / gegen dem wind Sudwest vnd Nordwest.</span> <span class="verse"><a name="13">13</a>Da aber der Sudwind webd / vnd sie meineten / sie hetten nu jr furnemen / erhuben sie sich gen Asson / vnd fuhren an Creta hin.</span> <span class="verse"><a name="14">14</a>NJcht lange aber darnach / erhub sich wider jr furnemen eine Windsbraut die man nennet Nordost.</span> <span class="verse"><a name="15">15</a>Vnd da das Schiff ergriffen ward / vnd kund sich nicht wider den Wind richten / gaben wirs dahin / vnd schwebeten also.</span> <span class="verse"><a name="16">16</a>Wir kamen aber an eine Jnsulen / die heisset Clauda / Da kundten wir kaumet einen Kahn ergreiffen /</span> <span class="verse"><a name="17">17</a>Den huben wir auff / vnd brauchten der hülffe / vnd bunden jn vnten an das schiff / Denn wir furchten / es möchte in die SyrtenSyrtes sind wirbel an sandigen örtern / forne an Africa.fallen / vnd liessen das Gefesse hin vnter / vnd fuhren also.</span> <span class="verse"><a name="18">18</a>Vnd da wir gros Vngewitter erlitten hatten / da theten sie des nehesten tages einen auswurff.</span> <span class="verse"><a name="19">19</a>Vnd am dritten tage / wurffen wir mit vnsern henden aus die Bereitschafft im Schiffe.</span> <span class="verse"><a name="20">20</a>Da aber in vielen tagen weder Sonne noch Gestirn erschein / vnd nicht ein klein Vngewitter vns wider war / war alle hoffnung vnsers Lebens dahin.</span> <span class="verse"><a name="21">21</a>VND da man lange nicht gessen hatte / trat Paulus ins mittel vnter sie / vnd sprach / Lieben Menner / man solt mir gehorchet / vnd nicht von Creta auffgebrochen haben / vnd vns dieses leides vnd schadens vberhebt haben.</span> <span class="verse"><a name="22">22</a>Vnd nu ermane ich euch / das jr vnuerzagt seid / Denn keines Leben aus vns wird vmbkomen / on das schiff</span> <span class="verse"><a name="23">23</a>Denn diese nacht ist bey mir gestanden der Engel Gottes / des ich bin / vnd dem ich diene /</span> <span class="verse"><a name="24">24</a>vnd sprach / Fürchte dich nicht Paule / Du must fur den Keiser gestellet werden / Vnd sihe / Gott hat dir geschenckt alle die mit dir schiffen.</span> <span class="verse"><a name="25">25</a>Darumb / lieben Menner / seid vnuerzagt / Denn ich gleube Gott / es wird also geschehen / wie mir gesagt ist.</span> <span class="verse"><a name="26">26</a>Wir müssen aber anfaren an eine Jnsulen.</span> <span class="verse"><a name="27">27</a>DA aber die vierzehende nacht kam / vnd wir in Adria furen vmb die mitternacht / wehneten die Schiffleute / sie kemen etwa an ein Land.</span> <span class="verse"><a name="28">28</a>Vnd sie senckten den Bleywurff ein / vnd funden zwenzig Klaffter tieff / Vnd vber ein wenig von dannen / senckten sie aber mal / vnd funden funffzehen Klaffter.</span> <span class="verse"><a name="29">29</a>Da furchten sie sich / sie würden an harte Orte anstossen / vnd worffen hinden vom schiffe vier Ancker / vnd wündscheten das tag würde.</span> <span class="verse"><a name="30">30</a>Da aber die Schiffleute die Flucht suchten aus dem schiffe / vnd den Kahn niderliessen in das meer / vnd gaben fur / sie wolten die Ancker forne aus dem schiffe lassen /</span> <span class="verse"><a name="31">31</a>Sprach Paulus zu dem Vnterheubtman vnd zu den Kriegsknechten / Wenn diese nicht im schiffe bleiben / so künd jr nicht beim leben bleiben.</span> <span class="verse"><a name="32">32</a>Da hieben die Kriegsknechte die stricke ab von dem Kahn / vnd liessen jn fallen.</span> <span class="verse"><a name="33">33</a>VND da es anfieng liecht zu werden / ermanet sie Paulus alle / das sie Speise nemen / vnd sprach / Es ist heute der vierzehende tag / das jr wartet vnd vngeessen blieben seid / vnd habt nichts zu euch genomen.</span> <span class="verse"><a name="34">34</a>Darumb ermane ich euch speise zu nemen / euch zu laben / Denn es wird ewer keinem ein har von dem Heubt entfallen.</span> <span class="verse"><a name="35">35</a>Vnd da er das gesaget / nam er das Brot / dancket Gott fur jnen allen / vnd brachs / vnd fieng an zu essen.</span> <span class="verse"><a name="36">36</a>Da wurden sie alle guts muts / vnd namen auch speise.</span> <span class="verse"><a name="37">37</a>Vnser waren aber alle zusamen im schiff / zwey hundert vnd sechs vnd siebenzig Seelen.</span> <span class="verse"><a name="38">38</a>Vnd da sie sat wurden / erleichterten sie das Schiff / vnd worffen das Getreide in das Meer.</span> <span class="verse"><a name="39">39</a>DA es aber tag ward / kandten sie das Land nicht. Eines Anfurts aber wurden sie gewar / der hatte ein vfer / da hin an wolten sie das Schiff treiben / wo es müglich were.</span> <span class="verse"><a name="40">40</a>Vnd da sie die Ancker auffgehuben liessen sie sich dem Meer / vnd löseten die Ruderband auff / / vnd richteten den Segelbawm nach dem winde / vnd trachten nach dem vfer.</span> <span class="verse"><a name="41">41</a>Vnd da wir furen an einen Ort / der auff beiden seiten Meer hatte / sties sich das schiff an / vnd das forder teil bleib feste stehen vnbeweglich / Aber das hinder teil zubrach / von der gewalt der wellen.</span> <span class="verse"><a name="42">42</a>DJe Kriegsknechte aber hatten einen rat / die Gefangenen zu tödten / das nicht jemand / so er ausschwümme entflöhe.</span> <span class="verse"><a name="43">43</a>Aber der Vnterheubtman wolte Paulum erhalten / vnd weret jrem furnemen / Vnd hies die da schwimmen kündten / sich zu erst in das Meer lassen vnd entgehen an das Land /</span> <span class="verse"><a name="44">44</a>Die andern aber etliche auff den bretern / etliche auff dem / das vom schiffe war. Vnd also geschach es / das sie alle erhalten / zu lande kamen.</span> </p></div</div></div></body></html>