<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/acts/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/acts">Acts</a> &gt <strong>Chapter 6</strong></div><p><span class="verse"><a name="1">1</a>JN den tagen aber / da der Jünger viel worden / Erhub sich ein murmel vnter den Griechen / wider die Ebreer / darumb / das jre Widwen vbersehen wurden in der teglichen Handreichung.</span> <span class="verse"><a name="2">2</a>Da rieffen die Zwelffe die menge der Jünger zu samen / vnd sprachen / Es taug nicht / das wir das wort Gottes vnterlassen / vnd zu Tische dienen.</span> <span class="verse"><a name="3">3</a>Darumb / jr lieben Brüder / sehet vnter euch nach sieben Mennern / die ein gut gerücht haben / vnd vol heiliges Geists vnd weisheit sind / welche wir bestellen mügen zu dieser Notdurfft.</span> <span class="verse"><a name="4">4</a>Wir aber wollen anhalten am Gebet / vnd am ampt des Worts.</span> <span class="verse"><a name="5">5</a>VND die rede gefiel der gantzen Menge wol / vnd erweleten Stephanum / einen Man vol glaubens vnd heiliges Geists / vnd Philippum / vnd Prochorum / vnd Nicanor / vnd Timon / vnd Parmenam / vnd Nicolaum den Jüdegenossen von Antiochia.</span> <span class="verse"><a name="6">6</a>Diese stelleten sie fur die Apostel / vnd betten vnd legten die Hende auff sie.</span> <span class="verse"><a name="7">7</a>Vnd das wort Gottes nam zu / vnd die zal der Jünger ward seer gros zu Jerusalem / Es wurden auch viel Priester dem glauben gehorsam.</span> <span class="verse"><a name="8">8</a>STephanus aber vol glaubens vnd krefften / that Wunder vnd grosse Zeichen vnter dem Volck.</span> <span class="verse"><a name="9">9</a>Da stunden etliche auff von der Schule / die da heisset der Libertiner / vnd der Cyrener / vnd der Alexanderer / vnd derer / die aus Cilicia vnd Asia waren / vnd befragten sich mit Stephano /</span> <span class="verse"><a name="10">10</a>Vnd sie vermochten nicht wider zustehen der weisheit vnd dem Geiste der da redete.</span> <span class="verse"><a name="11">11</a>DA richten sie zu etliche Menner / die sprachen / Wir haben jn gehöret Lesterwort reden wider Mosen / vnd wider Gott.</span> <span class="verse"><a name="12">12</a>Vnd bewegten das Volck / vnd die Eltesten vnd die Schrifftgelerten vnd tratten erzu vnd rissen jn hin / vnd füreten jn fur den Rat /</span> <span class="verse"><a name="13">13</a>Vnd stelleten falsche Zeugen dar / die sprachen / Dieser Mensch höret nicht auff zu reden Lesterwort wider diese heilige Stete vnd Gesetz.</span> <span class="verse"><a name="14">14</a>Denn wir haben jn hören sagen / Jhesus von Nazareth wird diese Stete zustören / vnd endern die Sitten die vns Moses gegeben hat.</span> <span class="verse"><a name="15">15</a>Vnd sie sahen auff jn alle die im Rat sassen / vnd sahen sein angesichte / wie eines Engels angesichte.</span> </p></div</div></div></body></html>