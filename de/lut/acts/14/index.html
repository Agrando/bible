<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/acts/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/acts">Acts</a> &gt <strong>Chapter 14</strong></div><p><span class="verse"><a name="1">1</a>ES geschach aber zu Jconion / das sie zusamen kamen / vnd predigten in der Jüdenschulen / also / das ein grosse menge der Jüden vnd der Griechen gleubig ward.</span> <span class="verse"><a name="2">2</a>Die vngleubigen Jüden aber erweckten vnd entrüsten die seelen der Heiden wider die Brüder.</span> <span class="verse"><a name="3">3</a>So hatten sie nu jr wesen daselbs eine lange zeit / vnd lereten frey im HErrn / welcher bezeugete das Wort seiner gnade / vnd lies Zeichen vnd Wunder geschehen durch jre hende.</span> <span class="verse"><a name="4">4</a>Die menge aber der Stad spaltet sich / Etliche hieltens mit den Jüden / Vnd etliche mit den Aposteln.</span> <span class="verse"><a name="5">5</a>DA sich aber ein Sturm erhub der Heiden vnd der Jüden vnd jrer Obersten / sie zu schmehen vnd zu steinigen /</span> <span class="verse"><a name="6">6</a>wurden sie des innen / vnd entflohen in die Stedte des landes Lycaonia / gen Lystran vnd Derben / vnd in die gegend vmbher /</span> <span class="verse"><a name="7">7</a>vnd predigeten daselbs das Euangelium.</span> <span class="verse"><a name="8">8</a>VND es war ein Man zu Lystra / der muste sitzen / Denn er hatte böse füsse / vnd war Lam von Mutterleibe / der noch nie gewandelt hatte /</span> <span class="verse"><a name="9">9</a>der höret Paulum reden. Vnd als er jn ansahe / vnd mercket / das er gleubete / jm möchte geholffen werden /</span> <span class="verse"><a name="10">10</a>sprach er mit lauter stimme / Stehe auffrichtig auff deine Füsse. Vnd er sprang auff vnd wandelte.</span> <span class="verse"><a name="11">11</a>Da aber das Volck sahe / was Paulus gethan hatte / Huben sie jre stimme auff / vnd sprachen auff Lycaonisch / Die Götter sind den Menschen gleich worden / vnd zu vns ernider komen.</span> <span class="verse"><a name="12">12</a>Vnd nenneten Barnabam / Jupiter / vnd Paulum / Mercurius / dieweil er das wort füret.</span> <span class="verse"><a name="13">13</a>Der Priester aber Jupiters / der fur jrer Stad war / brachte Ochsen vnd Krentze fur das thor / vnd wolte opffern sampt dem Volck.</span> <span class="verse"><a name="14">14</a>DA das die Apostel Barnabas vnd Paulus höreten / zurissen sie jre Kleider vnd sprungen vnter das Volck / schrien</span> <span class="verse"><a name="15">15</a>vnd sprachen / Jr Menner / was machet jr da? Wir sind auch sterbliche Menschen / gleich wie jr / vnd predigen euch das Euangelium / Das jr euch bekeren solt / von diesen falschen / zu dem lebendigen Gott / welcher gemacht hat Himel vnd Erden / vnd das Meer / vnd alles was drinnen ist /</span> <span class="verse"><a name="16">16</a>Der in vergangen zeiten hat lassen alle Heiden wandeln jre eigen wege.</span> <span class="verse"><a name="17">17</a>Vnd zwar hat er sich selbs nicht vnbezeuget gelassen / hat vns viel Guts gethan / vnd vom Himel regen vnd fruchtbare zeitung gegeben / vnser Hertzen erfüllet mit Speise vnd Freuden.</span> <span class="verse"><a name="18">18</a>Vnd da sie das sageten / stilleten sie kaum das Volck / das sie jnen nicht opfferten.</span> <span class="verse"><a name="19">19</a>ES kamen aber da hin Jüden von Antiochia vnd Jconion / vnd vberredeten das Volck / vnd steinigten Paulum / vnd schleifften jn zur Stad hinaus / meineten / er were gestorben.</span> <span class="verse"><a name="20">20</a>Da jn aber die Jünger vmbringeten / stund er auff vnd gieng in die Stad. Vnd auff den andern tag gieng er aus mit Barnaba gen Derben /</span> <span class="verse"><a name="21">21</a>vnd predigeten derselbigen Stad das Euangelium vnd vnterweiseten jrer viel. Vnd zogen wider gen Lystran vnd Jconion vnd Antiochian /</span> <span class="verse"><a name="22">22</a>stercketen die seele der Jünger / vnd ermaneten sie / Das sie im glauben blieben / vnd / Das wir durch viel trübsal müssen in das reich Gottes gehen.</span> <span class="verse"><a name="23">23</a>Vnd sie ordenten jnen hin vnd her Eltesten in den Gemeinen / beteten vnd fasteten / vnd befolhen sie dem HErrn / an den sie gleubig worden waren.</span> <span class="verse"><a name="24">24</a>VND zogen durch Pisidian / vnd kamen in Pamphylian /</span> <span class="verse"><a name="25">25</a>vnd redten das wort zu Pergen / vnd zogen hin ab gen Attalian /</span> <span class="verse"><a name="26">26</a>vnd von dannen schifften sie gen Antiochian / von dannen sie verordnet waren / durch die gnade Gottes / zu dem werck / das sie hatten ausgericht.</span> <span class="verse"><a name="27">27</a>Da sie aber dar kamen / versamleten sie die Gemeine / vnd verkündigeten / wie viel Gott mit jnen gethan hatte / vnd wie er den Heiden hette die thür des glaubens auff gethan.</span> <span class="verse"><a name="28">28</a>Sie hatten aber jr wesen alda nicht eine kleine zeit / bey den Jüngern.</span> </p></div</div></div></body></html>