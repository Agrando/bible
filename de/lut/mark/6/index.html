<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/mark/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/mark">Mark</a> &gt <strong>Chapter 6</strong></div><p><span class="verse"><a name="1">1</a>VND er gieng aus von dannen / vnd kam in sein Vaterland / vnd seine Jünger folgeten jm nach.</span> <span class="verse"><a name="2">2</a>Vnd da der Sabbath kam / hube er an zu leren in jrer Schule. Vnd viel die es höreten / verwunderten sich seiner Lere / vnd sprachen / Wo her kompt dem solchs? vnd was weisheit ists / die jm gegeben ist / vnd solche Thaten / die durch seine Hende geschehen?</span> <span class="verse"><a name="3">3</a>Jst er nicht der Zimmerman / Marie son / vnd der bruder Jacobi vnd Joses vnd Jude vnd Simonis? Sind nicht auch seine Schwestern alhie bey vns? Vnd sie ergerten sich an jm.</span> <span class="verse"><a name="4">4</a>Jhesus aber sprach zu jnen / Ein Prophet gilt nirgent weniger / denn im Vaterland / vnd daheim bey den seinen.</span> <span class="verse"><a name="5">5</a>Vnd er kund alda nicht ein einige That thun / On wenig Siechen leget er die Hende auff / vnd heilet sie /</span> <span class="verse"><a name="6">6</a>Vnd er verwunderte sich jres vnglaubens / Vnd er gieng vmbher in die Flecken im kreis / vnd lerete. Mat. 13; Luc. 4; Joh. 4.</span> <span class="verse"><a name="7">7</a>VND er berieff die Zwelffe / vnd hub an / vnd sandte sie / ja zween vnd zween / vnd gab jnen macht vber die vnsaubern Geister.</span> <span class="verse"><a name="8">8</a>Vnd gebot jnen Das sie nichts bey sich trügen auff dem wege / Denn allein einen Stab / keine Tasche / kein Brot / kein Geld im gürtel /</span> <span class="verse"><a name="9">9</a>Sondern weren geschucht / vnd das sie nicht zween Röcke anzögen.</span> <span class="verse"><a name="10">10</a>Vnd sprach zu jnen / Wo jr in ein Haus gehen werdet / da bleibet innen / bis jr von dannen ziehet.</span> <span class="verse"><a name="11">11</a>Vnd welche euch nicht auffnemen noch hören / Da gehet von dannen heraus / vnd schüttelt den staub abe von ewren Füssen / zu einem gezeugnis vber sie. Jch sage euch warlich / Es wird Sodomen vnd Gomorren am jüngsten Gerichte treglicher ergehen / Denn solcher Stad.</span> <span class="verse"><a name="12">12</a>Vnd sie giengen aus / vnd predigeten / Man solte Busse thun /</span> <span class="verse"><a name="13">13</a>Vnd trieben viel Teufel aus / vnd salbeten viel Siechen mit OleDis öle machte die Krancken gesund. Aus welchem hernach ein Sacrament ertichtet ist / fur die sterbenden. Welches viel besser möchte Magdalena salbe heissen / da sie Christum auch also zum Grabe salbete / Matt. 26  / vnd machten sie gesund.</span> <span class="verse"><a name="14">14</a>VND es kam fur den könig herodes (denn sein Name war nu bekand) vnd er sprach / Johannes der Teuffer ist von den Todten aufferstanden / darumb thut er solche Thaten.</span> <span class="verse"><a name="15">15</a>Etliche aber sprachen / Er ist Elias / Etliche aber / Er ist ein Prophet / oder einer von den Propheten.</span> <span class="verse"><a name="16">16</a>Da es aber Herodes höret / sprach er / Es ist Johannes den ich entheubtet habe / der ist von den Todten aufferstanden. Mat. 14; Luc. 9.</span> <span class="verse"><a name="17">17</a>ER aber Herodes hatte ausgesand / vnd Johannem gegriffen / vnd ins Gefengnis gelegt / Vmb Herodias willen / seines bruders Philippus weib / Denn er hatte sie gefreiet.</span> <span class="verse"><a name="18">18</a>Johannes aber sprach zu Herode / Es ist nicht recht / das du deines bruders Weib habest.</span> <span class="verse"><a name="19">19</a>Herodias aber stellet jm nach / vnd wolt jn tödten / vnd kund nicht.</span> <span class="verse"><a name="20">20</a>Herodes aber furchte Johannem / Denn er wuste / das er ein fromer vnd heiliger Man war / Vnd verwaret jn / vnd gehorchet jm in vielen Sachen / vnd höret jn gerne.</span> <span class="verse"><a name="21">21</a>VND es kam ein gelegener tag / Das Herodes auff seinen Jartag / ein Abendmal gab / den Obersten vnd Heubtleuten vnd Furnemesten in Galilea.</span> <span class="verse"><a name="22">22</a>Da trat hin ein die tochter der Herodias / vnd tantzete / Vnd gefiel wol dem Herode / vnd denen die am tisch sassen. Da sprach der König zum meidlin / Bitte von mir was du wilt / ich wil dirs geben.</span> <span class="verse"><a name="23">23</a>Vnd schwur jr einen Eid / was du wirst von mir bitten / wil ich dir geben / bis an die helffte meines Königreichs.</span> <span class="verse"><a name="24">24</a>Sie gieng hin aus / vnd sprach zu jrer mutter / Was sol ich bitten? Die sprach / Das heubt Johannis des Teuffers.</span> <span class="verse"><a name="25">25</a>Vnd sie gieng bald hin ein mit eile zum Könige / bat vnd sprach / Jch wil / das du mir gebest / jtzt so bald / auff eine Schüssel / das heubt Johannis des Teuffers. Matt. 14; Luc. 9.</span> <span class="verse"><a name="26">26</a>DEr König war betrübt / Doch vmb des Eides willen / vnd dere die am tische sassen / wolt er sie nicht lassen ein Feilbitte thun.</span> <span class="verse"><a name="27">27</a>Vnd bald schickte hin der König den Hencker / vnd hies sein heubt her bringen. Der gieng hin / vnd entheubte jn im Gefengnis /</span> <span class="verse"><a name="28">28</a>Vnd trug her sein Heubt auff einer schüsseln / vnd gabs dem Meidlin / vnd das meidlin gabs jrer Mutter.</span> <span class="verse"><a name="29">29</a>Vnd da das seine Jünger höreten / kamen sie / vnd namen seinen Leib / vnd legten jn in ein Grab.</span> <span class="verse"><a name="30">30</a>VND die Apostel kamen zu Jhesu zusamen / vnd verkündigten jm das alles / Vnd was sie gethan vnd geleret hatten.</span> <span class="verse"><a name="31">31</a>Vnd er sprach zu jnen / Lasset vns besonders in eine Wüsten gehen / Vnd ruget ein wenig / Denn jrer war viel / die abe vnd zu giengen / vnd hatten nicht zeit gnug zu essen.</span> <span class="verse"><a name="32">32</a>Vnd er fuhr da in einem Schiff zu einer Wüste besonders.</span> <span class="verse"><a name="33">33</a>Vnd das Volck sahe sie wegfaren / vnd viel kandten jn / vnd lieffen daselbs hin mit einander zu fusse / aus allen Stedten / vnd kamen jnen zuuor / vnd kamen zu jm.</span> <span class="verse"><a name="34">34</a>Vnd Jhesus gieng heraus / vnd sahe das grosse Volck / Vnd es jamerte jn derselben / Denn sie waren wie die Schafe / die keinen Hirten haben. Vnd fieng an eine lange Predigt. Matt. 14; Luc. 9; Mat. 9.</span> <span class="verse"><a name="35">35</a>DA nu der tag fast dahin war / tratten seine Jünger zu jm / vnd sprachen / Es ist wüste hie / vnd der tag ist nu dahin /</span> <span class="verse"><a name="36">36</a>Las sie von dir / Das sie hin gehen vmbher in die Dörffer vnd Merckte / vnd keuffen jnen Brot / Denn sie haben nicht zu essen.</span> <span class="verse"><a name="37">37</a>Jhesus aber antwortet / vnd sprach zu jnen / Gebet jr jnen zu essen. Vnd sie sprachen zu jm / Sollen wir denn hin gehen / vnd zwey hundert pfennig werd Brot keuffen / vnd jnen zu essen geben?</span> <span class="verse"><a name="38">38</a>Er aber sprach zu jnen / Wie viel Brot habt jr? Gehet hin vnd sehet. Vnd da sie es erkundet hatten / sprachen sie / Fünffe / vnd zween Fisch. Mat. 14; Luc. 9; Joh. 6.</span> <span class="verse"><a name="39">39</a>VND er gebot jnen / das sie sich alle lagerten bey tischZehen Tisch in die lenge / vnd fünff in die breite. vollen / auff das grüne Gras.</span> <span class="verse"><a name="40">40</a>Vnd sie satzten sich / nach Schichten / ja hundert vnd hundert / funffzig vnd funffzig.</span> <span class="verse"><a name="41">41</a>Vnd er nam die fünff Brot / vnd zween Fisch / vnd sahe auff gen Himel / vnd dancket / Vnd brach die Brot / vnd gab sie den Jüngern / das sie jnen furlegten / Vnd die zween Fisch teilet er vnter sie alle.</span> <span class="verse"><a name="42">42</a>Vnd sie assen alle / vnd wurden sat.</span> <span class="verse"><a name="43">43</a>Vnd sie huben auff die Brocken / zwelff Körbe vol / vnd von den Fischen.</span> <span class="verse"><a name="44">44</a>Vnd die da gessen hatten / der war fünff tausent Man.</span> <span class="verse"><a name="45">45</a>VND als bald treib er seine Jünger / das sie in das Schiff tratten / vnd vor jm hin vber füren gen Bethsaida / bis das er das Volck von sich liesse.</span> <span class="verse"><a name="46">46</a>Vnd da er sie von sich geschaffet hatte / gieng er hin auff einen Berg zu beten.</span> <span class="verse"><a name="47">47</a>Vnd am abend war das schiff mitten auff dem Meer / vnd er auff dem lande alleine.</span> <span class="verse"><a name="48">48</a>Vnd er sahe / das sie not lidden im rudern / Denn der Wind war jnen entgegen. Vmb die vierde Wache der nacht / kam er zu jnen / vnd wandelte auff dem meer /</span> <span class="verse"><a name="49">49</a>Vnd er wolt fur jnen vbergehen. Vnd da sie jn sahen auff dem Meer wandeln / meineten sie / es were ein Gespenst / vnd schrien /</span> <span class="verse"><a name="50">50</a>Denn sie sahen jn alle / vnd erschracken. Aber als bald redet er mit jnen / vnd sprach zu jnen / Seid getrost / Jch bins. Fürchtet euch nicht.</span> <span class="verse"><a name="51">51</a>Vnd trat zu jnen ins schiff / vnd der Wind leget sich. Vnd sie entsatzten vnd verwunderten sich vber die mass /</span> <span class="verse"><a name="52">52</a>Denn sie waren nichts verstendigerDas ist / aus solchem Exempel solten sie starck im glauben worden sein / das sie nicht sich fur einem Gespenste fürchten müsten. worden vber den Broten / vnd jr hertz war verstarret. Matt. 14.</span> <span class="verse"><a name="53">53</a>VND da sie hin vber gefaren waren / kamen sie in das land Genesareth / vnd fuhren an.</span> <span class="verse"><a name="54">54</a>Vnd da sie aus dem Schiff tratten / als bald kandten sie jn /</span> <span class="verse"><a name="55">55</a>Vnd lieffen alle in die vmbligenden Lender / vnd huben an die Krancken vmbher zufüren auff Betten / wo sie höreten das er war.</span> <span class="verse"><a name="56">56</a>Vnd wo er in die Merckte oder Stedte / oder Dörffer eingieng / da legten sie die Krancken auff den marckt / vnd baten jn / Das sie nur den Saum seines Kleides anrüren möchten / Vnd alle die jn anrüreten / worden gesund.</span> </p></div</div></div></body></html>