<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/mark/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/mark">Mark</a> &gt <strong>Chapter 5</strong></div><p><span class="verse"><a name="1">1</a>VND sie kamen jenseid des meers / in die gegend der Gadarener.</span> <span class="verse"><a name="2">2</a>Vnd als er aus dem schiff trat / lieff jm als bald entgegen aus den grebern / ein besessen Mensch / mit einem vnsaubern Geist /</span> <span class="verse"><a name="3">3</a>der seine wonung in den grebern hatte / Vnd niemand kund jn binden / auch nicht mit Ketten /</span> <span class="verse"><a name="4">4</a>Denn er war offt mit Fesseln vnd Ketten gebunden gewesen / vnd hatte die ketten abgerissen / vnd die fessel zurieben / vnd niemand kund jn zemen.</span> <span class="verse"><a name="5">5</a>Vnd er war alle zeit / beide tag vnd nacht / auff den Bergen vnd in den Grebern / schrey vnd schlug sich mit steinen. Mat. 8; Luc. 8.</span> <span class="verse"><a name="6">6</a>DA er aber Jhesum sahe von ferns / lieff er zu / vnd fiel fur jm nider / schrey laut vnd sprach /</span> <span class="verse"><a name="7">7</a>Was hab ich mit dir zu thun / o Jhesu / du Son Gottes des Allerhöhesten? Jch beschwere dich bey Gott / das du mich nicht quelest.</span> <span class="verse"><a name="8">8</a>Er aber sprach zu jm / fare aus / du vnsauber Geist / von dem Menschen.</span> <span class="verse"><a name="9">9</a>Vnd er fragte jn / Wie heissestu? Vnd er antwortet / vnd sprach / Legion heisse ich / Denn vnser ist viel.</span> <span class="verse"><a name="10">10</a>Vnd er bat jn seer / das er sie nicht aus der selben Gegend triebe.</span> <span class="verse"><a name="11">11</a>VND es war daselbs an den Bergen eine grosse herd Sew an der weide /</span> <span class="verse"><a name="12">12</a>Vnd die Teufel baten jn alle / vnd sprachen / Las vns in die Sew faren /</span> <span class="verse"><a name="13">13</a>Vnd als bald erleubet jnen Jhesus. Da furen die vnsaubern Geiste aus / vnd furen in die Sewe / Vnd die herd stürtzte sich mit einem sturm ins meer / Jr war aber bey zwey tausent / vnd ersoffen im meer.</span> <span class="verse"><a name="14">14</a>Vnd die Sewhirten flohen / vnd verkündigten das in der Stad vnd auff dem Lande. Vnd sie giengen hinaus / zusehen was da geschehen war /</span> <span class="verse"><a name="15">15</a>vnd kamen zu Jhesu / vnd sahen den / so von den Teufeln besessen war / das er sass vnd war bekleidet / vnd vernünfftig / vnd furchten sich.</span> <span class="verse"><a name="16">16</a>Vnd die es gesehen hatten / sagten jnen / was dem Besessenen widerfaren war / vnd von den Sewen.</span> <span class="verse"><a name="17">17</a>Vnd sie fiengen an / vnd baten jn / das er aus jrer Gegend zöge.</span> <span class="verse"><a name="18">18</a>VND da er in das schiff trat / bat jn der Besessene / Das er möcht bey jm sein.</span> <span class="verse"><a name="19">19</a>Aber Jhesus lies es jm nicht zu / Sondern sprach zu jm / Gehe hin in dein haus / vnd zu den deinen / vnd verkündige jnen / wie grosse wolthat dir der HErr gethan / vnd sich deiner erbarmet hat.</span> <span class="verse"><a name="20">20</a>Vnd er gieng hin / vnd fieng an auszuruffen in den zehen Stedten / wie grosse Wolthat jm Jhesus gethan hatte / Vnd jederman verwundert sich.</span> <span class="verse"><a name="21">21</a>VND da Jhesus wider herüber fuhr im schiff / versamlet sich viel Volcks zu jm / vnd war an dem meer.</span> <span class="verse"><a name="22">22</a>Vnd sihe / Da kam der Obersten einer von der Schule / mit namen Jairus / Vnd da er jn sahe / fiel er jm zu füssen /</span> <span class="verse"><a name="23">23</a>vnd bat jn seer / vnd sprach / Meine Tochter ist in den letzten zügen / Du woltest komen / vnd deine Hand auff sie legen / das sie gesund werde / vnd lebe.</span> <span class="verse"><a name="24">24</a>Vnd er gieng hin mit jm. Vnd es folget jm viel volcks nach / Vnd sie drungen jn. Mat. 9; Luc. 8.</span> <span class="verse"><a name="25">25</a>VND da war ein Weib / das hatte den Blutgang zwelff jar gehabt /</span> <span class="verse"><a name="26">26</a>vnd viel erlidden von vielen Ertzten / vnd hatte alle jr Gut drob verzeret / Vnd halff sie nichts / sondern viel mehr ward es erger mit jr.</span> <span class="verse"><a name="27">27</a>Da die von Jhesu hörete / kam sie im Volck von hinden zu / vnd rürete sein kleid an /</span> <span class="verse"><a name="28">28</a>Denn sie sprach / Wenn ich nur sein Kleid möcht anrüren / So würde ich gesund.</span> <span class="verse"><a name="29">29</a>Vnd als bald vertrucket der brun jres bluts / Vnd sie fülets am Leibe / das sie von jrer Plage war gesund worden.</span> <span class="verse"><a name="30">30</a>VND Jhesus fület als bald an jm selbs die Krafft / die von jm ausgangen war / Vnd wandte sich vmb zum Volck / vnd sprach / Wer hat meine Kleider angerüret?</span> <span class="verse"><a name="31">31</a>Vnd die Jünger sprachen zu jm / Du sihest / das dich das Volck dringet / vnd sprichst / Wer hat mich angerüret?</span> <span class="verse"><a name="32">32</a>Vnd er sahe sich vmb / nach der die das gethan hatte.</span> <span class="verse"><a name="33">33</a>Das Weib aber furchte sich / vnd zittert (denn sie wuste was an jr geschehen war) kam vnd fiel fur jm nider / vnd saget jm die gantze warheit.</span> <span class="verse"><a name="34">34</a>Er sprach aber zu jr / Mein tochter / Dein glaube hat dich gesund gemacht / Gehe hin mit frieden / vnd sey gesund von deiner Plage.</span> <span class="verse"><a name="35">35</a>DA er noch also redet / kamen etliche vom Gesinde des Obersten der schule / vnd sprachen / Deine Tochter ist gestorben / Was mühestu weiter den Meister?</span> <span class="verse"><a name="36">36</a>Jhesus aber höret bald die Rede / die da gesagt ward / vnd sprach zu dem Obersten der schule / Fürchte dich nicht / Gleube nur.</span> <span class="verse"><a name="37">37</a>Vnd lies niemand jm nachfolgen / denn Petrum vnd Jacobum vnd Johannem den bruder Jacobi.</span> <span class="verse"><a name="38">38</a>VND er kam in das haus des Obersten der schule / vnd sahe das getümel / vnd die da seer weineten vnd heuleten.</span> <span class="verse"><a name="39">39</a>Vnd er gieng hin ein / vnd sprach zu jnen / Was tummelt vnd weinet jr? Das Kind ist nicht gestorben / sondern es schlefft. Vnd sie verlachten jn.</span> <span class="verse"><a name="40">40</a>Vnd er treib sie alle aus / vnd nam mit sich den Vater des Kindes / vnd die Mutter / vnd die bey jm waren / vnd gieng hin ein / da das Kind lag /</span> <span class="verse"><a name="41">41</a>Vnd ergreiff das Kind bey der hand / vnd sprach zu jr / Talitha kumi / das ist verdolmetscht / Meidlin / Jch sage dir stehe auff.</span> <span class="verse"><a name="42">42</a>Vnd als bald stund das Meidlin auff / vnd wandelte / Es war aber zwelff jar alt. Vnd sie entsatzten sich vber die mass.</span> <span class="verse"><a name="43">43</a>Vnd er verbot jnen hart / das es niemand wissen solte. Vnd saget / sie solten jr zu essen geben.</span> </p></div</div></div></body></html>