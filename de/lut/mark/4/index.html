<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/mark/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/mark">Mark</a> &gt <strong>Chapter 4</strong></div><p><span class="verse"><a name="1">1</a>VND er fieng aber mal an zu leren am Meer / Vnd es versamlet sich viel Volcks zu jm / also / das er muste in ein Schiff tretten / vnd auff dem wasser sitzen / Vnd alles Volck stund auff dem lande am Meer /</span> <span class="verse"><a name="2">2</a>Vnd er prediget jnen lang durch Gleichnisse / Vnd in seiner predigt sprach er zu jnen /</span> <span class="verse"><a name="3">3</a>Höret zu. Sihe / es gieng ein Seeman aus zu seen /</span> <span class="verse"><a name="4">4</a>Vnd es begab sich / in dem er seet / fiel etlichs an den Weg / da kamen die Vogel vnter dem Himel vnd frassens auff.</span> <span class="verse"><a name="5">5</a>Etlichs fiel in das Steinichte / da es nicht viel erden hatte / vnd gieng bald auff / darumb / das es nicht tieffe erden hatte /</span> <span class="verse"><a name="6">6</a>Da nu die Sonne auffgieng / verwelcket es / vnd die weil es nicht Wurtzel hatte / verdorret es.</span> <span class="verse"><a name="7">7</a>Vnd etlichs fiel vnter die Dörnen / vnd die dornen wuchsen empor / vnd ersticktens / vnd es bracht keine Frucht.</span> <span class="verse"><a name="8">8</a>Vnd etlichs fiel auff ein gut Land / vnd bracht Frucht / die da zunam vnd wuchs / Vnd etlichs trug dreissigfeltig / vnd etlichs sechzigfeltig / vnd etlichs hundertfeltig.</span> <span class="verse"><a name="9">9</a>Vnd er sprach zu jnen / Wer ohren hat zu hören / der höre. Mat. 13; Luc. 8.</span> <span class="verse"><a name="10">10</a>VND da er allein war fragten jn vmb diese Gleichnisse die vmb jn waren / sampt den Zwelffen.</span> <span class="verse"><a name="11">11</a>Vnd er sprach zu jnen / Euch ists gegeben das Geheimnis des reichs Gottes zu wissen / Denen aber draussen widerferet es alles durch Gleichnisse /</span> <span class="verse"><a name="12">12</a>Auff das sie es mit sehenden Augen sehen / vnd doch nicht erkennen / vnd mit hörenden Ohren hören / vnd doch nicht verstehen / Auff das sie sich nicht der mal eins bekeren / vnd jre sünde jnen vergeben werden.</span> <span class="verse"><a name="13">13</a>Vnd er sprach zu jnen / Verstehet jr diese gleichnissen nicht? Wie wolt jr denn die andern alle verstehen? Mat. 13; Jesa. 6.</span> <span class="verse"><a name="14">14</a>DEr Seeman seet das Wort.</span> <span class="verse"><a name="15">15</a>Diese sinds aber die an dem Wege sind / Wo das Wort geseet wird / vnd sie es gehört haben / So kompt als bald der Satan / vnd nimpt weg das Wort / das in jr hertz geseet war.</span> <span class="verse"><a name="16">16</a>Also auch / die sinds / die auffs Steinichte geseet sind / Wenn sie das Wort gehört haben / nemen sie es bald mit freuden auff /</span> <span class="verse"><a name="17">17</a>vnd haben keine wurtzel in jnen / sondern sind wetterwendisch / Wenn sich trübsal oder verfolgung vmbs worts willen erhebt / so ergern sie sich als bald.</span> <span class="verse"><a name="18">18</a>Vnd diese sinds / die vnter die Dörnen geseet sind / Die das wort hören /</span> <span class="verse"><a name="19">19</a>vnd die sorge dieser Welt / vnd der betriegliche Reichthum / vnd viel ander Lüste / gehen hinein / vnd ersticken das wort / vnd bleibet on Frucht.</span> <span class="verse"><a name="20">20</a>Vnd diese sinds / die auff ein gut Land geseet sind / Die das wort hören / vnd nemens an / vnd bringen Frucht / Etlicher dreissigfeltig / vnd etlicher sechzigfeltig / vnd etlicher hundertfeltig.</span> <span class="verse"><a name="21">21</a>VND er sprach zu jnen / Zündet man auch ein Liecht an / das mans vnter einen Scheffel / oder vnter einen Tisch setze? Mit nichte / Sondern das mans auff einen Leuchter setze.</span> <span class="verse"><a name="22">22</a>Denn es ist nichts verborgen / das nicht offenbar werde / Vnd ist nichts heimlichs / das nicht erfür kome.</span> <span class="verse"><a name="23">23</a>Wer ohren hat zu hören / der höre.</span> <span class="verse"><a name="24">24</a>Vnd sprach zu jnen / Sehet zu / was jr höret / Mit welcherley Mass jr messet / wird man euch wider messen / vnd man wird noch zugeben euch / die jr dis höret.</span> <span class="verse"><a name="25">25</a>Denn wer da hat / dem wird gegeben / Vnd wer nicht hat / von dem wird man nemen / auch das er hat. Mat. 5; Luc. 8; Luc. 11; Mat. 10; Luc. 8; Mat. 7; Mat. 13; Mat. 25; Luc. 6; Luc. 8; Luc. 19.</span> <span class="verse"><a name="26">26</a>VND er sprach / Das reich Gottes hat sich also / als wenn ein Mensch samen auffs land wirfft /</span> <span class="verse"><a name="27">27</a>vnd schlefft / vnd stehet auff / nacht vnd tag / Vnd der Same gehet auff vnd wechset / das ers nicht weis</span> <span class="verse"><a name="28">28</a>(Denn die Erde bringet von jr selbs zum ersten das Gras / darnach die Ehren / darnach den vollen Weitzen in den ehren)</span> <span class="verse"><a name="29">29</a>Wenn sie aber die frucht bracht hat / So schicket er bald die Sicheln hin / denn die Erndte ist da. Mat. 13; Luc. 8.</span> <span class="verse"><a name="30">30</a>VND er sprach / Wem wöllen wir das reich Gottes vergleichen? vnd durch welch Gleichnis wöllen wir es furbilden?</span> <span class="verse"><a name="31">31</a>Gleich wie ein Senffkorn / wenn das geseet wird auffs land / so ists das kleinest vnter allen samen auff Erden /</span> <span class="verse"><a name="32">32</a>Vnd wenn es geseet ist / so nimpt es zu vnd wird grösser denn alle Kolkreuter / vnd gewinnet grosse zweige / Also / das die Vogel vnter dem Himel vnter seinem schatten wonnen können.</span> <span class="verse"><a name="33">33</a>Vnd durch viele solche Gleichnisse saget er jnen das wort / nach dem sie es hören kundten /</span> <span class="verse"><a name="34">34</a>vnd on Gleichnis redet er nichts zu jnen. Aber in sonderheit leget ers seinen Jüngern alles aus. Mat. 13; Luc. 8.</span> <span class="verse"><a name="35">35</a>VND an dem selbigen tage des abends / sprach er zu jnen / Lasst vns hin vber faren.</span> <span class="verse"><a name="36">36</a>Vnd sie liessen das Volck gehen / vnd namen jn / wie er im Schiff war / vnd es waren mehr schiff bey jm.</span> <span class="verse"><a name="37">37</a>Vnd es erhub sich ein grosser Windwürbel / vnd warff die Wellen in das schiff / also / das das schiff vol ward.</span> <span class="verse"><a name="38">38</a>Vnd er war hinden auff dem schiff / vnd schlieff auff einem Küssen. Vnd sie wecketen jn auff / vnd sprachen zu jm / Meister / fragestu nichts darnach / das wir verderben?</span> <span class="verse"><a name="39">39</a>Vnd er stund auff / vnd bedrawete den wind / vnd sprach zu dem meer / Schweig vnd verstumme. Vnd der wind leget sich / vnd ward eine grosse stille.</span> <span class="verse"><a name="40">40</a>Vnd er sprach zu jnen / Wie seid jr so furchtsam? Wie das jr keinen glauben habt?</span> <span class="verse"><a name="41">41</a>Vnd sie furchten sich seer / vnd sprachen vnternander / Wer ist der? Denn Wind vnd Meer sind jm gehorsam. Mat. 8; Luc. 8.</span> </p></div</div></div></body></html>