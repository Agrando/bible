<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/mark/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/mark">Mark</a> &gt <strong>Chapter 8</strong></div><p><span class="verse"><a name="1">1</a>ZV der zeit / da viel Volcks da war / vnd hatten nicht zu essen / rieff Jhesus seine Jünger zu sich / vnd sprach zu jnen /</span> <span class="verse"><a name="2">2</a>Mich jamert des volcks / Denn sie haben nu drey tage bey mir beharret / vnd haben nichts zu essen /</span> <span class="verse"><a name="3">3</a>Vnd wenn ich sie vngeessen von mir heim liesse gehen / würden sie auff dem wege verschmachten / Denn etliche waren von ferne komen. Mat. 15.</span> <span class="verse"><a name="4">4</a>SEine Jünger antworten jm / Woher nemen wir Brot hie in der wüsten / das wir sie settigen?</span> <span class="verse"><a name="5">5</a>Vnd er fragte sie / Wie viel habt jr Brots? Sie sprachen / Sieben.</span> <span class="verse"><a name="6">6</a>Vnd er gebot dem volck / das sie sich auff die erden lagerten. Vnd er nam die sieben Brot / vnd dancket / Vnd brach sie / vnd gab sie seinen Jüngern / das sie die selbigen furlegten. Vnd sie legten dem Volck fur.</span> <span class="verse"><a name="7">7</a>Vnd hatten ein wenig Fischlin / Vnd er danckt / vnd hies die selbigen auch furtagen.</span> <span class="verse"><a name="8">8</a>Sie assen aber vnd wurden sat / Vnd huben die vbrigen Brocken auff / sieben Körbe.</span> <span class="verse"><a name="9">9</a>Vnd jrer war bey vier tausent / die da gessen hatten. Vnd er lies sie von sich.</span> <span class="verse"><a name="10">10</a>VND als bald trat er in ein Schiff mit seinen Jüngern / vnd kam in die gegend Dalmanutha.</span> <span class="verse"><a name="11">11</a>Vnd die Phariseer giengen heraus / vnd fiengen an sich mit jm zubefragen / versuchten jn / vnd begerten an jm ein Zeichen vom Himel.</span> <span class="verse"><a name="12">12</a>Vnd er seufftzet in seinem Geist / vnd sprach / Was suchet doch dis Geschlechte zeichen? Warlich / Jch sage euch / Es wird diesem Geschlecht kein zeichen geben.</span> <span class="verse"><a name="13">13</a>Vnd er lies sie / vnd trat widerumb in das schiff / vnd fur herüber. Mat. 16; Luc. 12.</span> <span class="verse"><a name="14">14</a>VND sie hatten vergessen Brot mit sich zunemen / vnd hatten nicht mehr mit sich im schiff denn ein Brot.</span> <span class="verse"><a name="15">15</a>Vnd er gebot jnen / vnd sprach / Schawet zu / vnd sehet euch fur / fur dem Sawerteig der Phariseer / vnd fur dem sawerteig Herodis.</span> <span class="verse"><a name="16">16</a>Vnd sie gedachten hin vnd wider / vnd sprachen vnternander / Das ists / das wir nicht Brot haben.</span> <span class="verse"><a name="17">17</a>Vnd Jhesus vernam das / vnd sprach zu jnen / Was bekümmert jr euch doch / das jr nicht brot habt? Vernemet jr noch nichts / vnd seid noch nicht verstendig? Habt jr noch ein verstarret Hertz in euch?</span> <span class="verse"><a name="18">18</a>Habt augen vnd sehet nicht / vnd habt ohren vnd höret nicht. Vnd dencket nicht dran /</span> <span class="verse"><a name="19">19</a>Da ich fünff brot brach vnter fünff tausent / Wie viel Körbe vol brocken hubt jr da auff? Sie sprachen / zwelffe.</span> <span class="verse"><a name="20">20</a>Da ich aber die sieben brach vnter die vier tausent / Wie viel Körbe vol brocken hubt jr da auff? Sie sprachen / sieben.</span> <span class="verse"><a name="21">21</a>Vnd er sprach zu jnen / Wie vernemet jr denn nichts. Mat. 16.</span> <span class="verse"><a name="22">22</a>VND er kam gen Bethsaida / vnd sie brachten zu jm einen Blinden / vnd baten jn / das er jn anrüret.</span> <span class="verse"><a name="23">23</a>Vnd er nam den Blinden bey der hand / vnd füret jn hin aus fur den Flecken / vnd spützet in seine augen / vnd legete seine Hand auff jn / vnd fraget jn / Ob er ichtes sehe?</span> <span class="verse"><a name="24">24</a>Vnd er sahe auff / vnd sprach / Jch sehe menschen gehen / als sehe ich BewmeEr sihet noch dunckel wie man von ferne Menschen für Bewme oder Stemme ansihet. Also ist auch vnser anfang / Christum zu erkennen schwach / wird aber jmer stercker vnd gewisser. .</span> <span class="verse"><a name="25">25</a>Darnach leget er aber mal die Hende auff seine augen / vnd hies jn abermal sehenDas ist / Er sprach / Wie sihestu nu?  / Vnd er ward wider zu rechte bracht / das er alles scharff sehen kundte.</span> <span class="verse"><a name="26">26</a>Vnd er schicket jn heim vnd sprach / Gehe nicht hin ein in den Flecken / vnd sage es auch niemand drinnen.</span> <span class="verse"><a name="27">27</a>VND jhesus gieng aus / vnd seine jünger in die merckte der stad Cesaree Philippi / Vnd auff dem wege fraget er seine Jünger / vnd sprach zu jnen / Wer sagen die Leute / das ich sey?</span> <span class="verse"><a name="28">28</a>Sie antworten / Sie sagen Du seiest Johannes der Teuffer. Etliche sagen du seiest Elias. Etliche du seiest der Propheten einer.</span> <span class="verse"><a name="29">29</a>Vnd er sprach zu jnen / Jr aber / wer saget jr / das ich sey? Da antwortet Petrus / vnd sprach zu jm / Du bist Christus.</span> <span class="verse"><a name="30">30</a>Vnd er bedrawet sie / das sie niemand von jm sagen solten. Mat. 16; Luc. 9.</span> <span class="verse"><a name="31">31</a>VND hub an sie zu leren / des menschen son mus viel leiden / vnd verworffen werden von den Eltesten vnd Hohenpriestern vnd Schrifftgelerten / vnd getödtet werden / Vnd vber drey tage aufferstehen.</span> <span class="verse"><a name="32">32</a>Vnd er redet das wort frey offenbar. Vnd Petrus nam jn zu sich / fieng an jm zu weren.</span> <span class="verse"><a name="33">33</a>Er aber wand sich vmb / vnd sahe seine Jünger an / vnd bedrawet Petrum / vnd sprach / Gehe hinder mich du Satan / Denn du meinest nicht das Göttlich / sondern das menschlich ist. Mat. 16; Luc. 9; Joh. 12.</span> <span class="verse"><a name="34">34</a>VND er rieff zu sich dem volck sampt seinen Jüngern / vnd sprach zu jnen / Wer mir wil nachfolgen / der verleugne sich selbs / vnd neme sein Creutz auff sich / vnd folge mir nach.</span> <span class="verse"><a name="35">35</a>Denn wer sein Leben wil behalten / der wirds verlieren / Vnd wer sein Leben verleuret / vmb meinen vnd des Euangelij willen / der wirds behalten.</span> <span class="verse"><a name="36">36</a>Was hülffs den Menschen / wenn er die gantze Welt gewünne / vnd neme an seiner Seelen schaden?</span> <span class="verse"><a name="37">37</a>Oder was kan der Mensch geben / da mit er seine Seele löse?</span> <span class="verse"><a name="38">38</a>Wer sich aber mein vnd meiner wort schemet / vnter diesem ehebrecherischen vnd sündigem Geschlecht / Des wird sich auch des menschen Son schemen / wenn er komen wird in der Herrligkeit seines Vaters / mit den heiligen Engeln.</span> </p></div</div></div></body></html>