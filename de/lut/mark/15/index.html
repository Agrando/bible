<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/mark/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/mark">Mark</a> &gt <strong>Chapter 15</strong></div><p><span class="verse"><a name="1">1</a>VND bald am morgen / hielten die Hohenpriester einen Rat mit den Eltesten vnd Schrifftgelerten / da zu der gantze Rat / Vnd bunden Jhesum / vnd füreten jn hin / vnd vberantworten jn Pilato.</span> <span class="verse"><a name="2">2</a>Vnd Pilatus fraget jn / Bistu ein König der Jüden? Er antwortet aber / vnd sprach zu jm / Du sagests.</span> <span class="verse"><a name="3">3</a>Vnd die Hohenpriester beschüldigeten jn hart.</span> <span class="verse"><a name="4">4</a>Pilatus aber fragte jn abermal / vnd sprach / Antwortestu nichts? Sihe / Wie hart sie dich verklagen.</span> <span class="verse"><a name="5">5</a>Jhesus aber antwortet nichts mehr also / das sich auch Pilatus verwunderte. Mat. 27; Luc. 23; Joh. 18.</span> <span class="verse"><a name="6">6</a>ER pflegte aber jnen auff das Osterfest einen Gefangen los zu geben / welchen sie begerten.</span> <span class="verse"><a name="7">7</a>Es war aber einer / genant Barrabas / gefangen mit den Auffrhürischen / die im auffrhur einen Mord begangen hatten.</span> <span class="verse"><a name="8">8</a>Vnd das Volck gieng hin auff / vnd bat / das er thet / wie er pfleget.</span> <span class="verse"><a name="9">9</a>Pilatus aber antwortet jnen / Wolt jr / das ich euch den KönigHönisch redet Pilatus / Als solt er sagen / Klaget jr das dieser armer Mensch König sey / so seid jr toll vnd töricht. Vt sup. Matth. 27 Qui dicitur Christus. der Jüden los gebe?</span> <span class="verse"><a name="10">10</a>Denn er wuste / das jn die Hohenpriester aus Neid vberantwortet hatten.</span> <span class="verse"><a name="11">11</a>Aber die Hohenpriester reitzeten das volck / Das er jnen viel lieber den Barrabam los gebe.</span> <span class="verse"><a name="12">12</a>Pilatus aber antwortet widerumb / vnd sprach zu jnen / Was wolt jr denn / das ich thue / dem / den jr schüldiget / Er sey ein König der Jüden?</span> <span class="verse"><a name="13">13</a>Sie schrien abermal / Creutzige jn.</span> <span class="verse"><a name="14">14</a>Pilatus aber sprach zu jnen / Was hat er vbels gethan? Aber sie schrien noch viel mehr / Creutzige jn.</span> <span class="verse"><a name="15">15</a>Pilatus aber gedachte dem Volck gnug zu thun / vnd gab jnen Barrabam los / Vnd vberantwortet jnen Jhesum / das er gegeisselt vnd gecreutziget würde.</span> <span class="verse"><a name="16">16</a>DJe Kriegsknechte aber füreten jn hin ein in das Richthaus / vnd rieffen zusamen die gantze Schar.</span> <span class="verse"><a name="17">17</a>Vnd zogen jm ein Purpur an / vnd flochten eine dörne Krone / vnd setzten sie jm auff /</span> <span class="verse"><a name="18">18</a>vnd fiengen an jn zugrüssen / Gegrüsset seiestu der Jüden König.</span> <span class="verse"><a name="19">19</a>Vnd schlugen jm das Heubt mit dem Rhor / vnd verspeieten jn / vnd fielen auff die Knie / vnd beteten jn an. Mat. 27; Luc. 23; Joh. 18.</span> <span class="verse"><a name="20">20</a>Vnd da sie jn verspottet hatten / zogen sie jm die Purpur aus / vnd zogen jm seine eigene Kleider an / vnd füreten jn aus / das sie jn creutzigten.</span> <span class="verse"><a name="21">21</a>VND zwungen einen / der fur vbergieng / mit namen Simon von Kyrene / der vom felde kam (der ein vater war Alexandri vnd Ruffi) das er jm das Creutz trüge.</span> <span class="verse"><a name="22">22</a>Vnd sie brachten jn an die stet Golgatha / das ist verdolmetscht / Scheddelstet /</span> <span class="verse"><a name="23">23</a>Vnd sie gaben jm Myrrhen im Wein zu trincken / vnd nams nicht zu sich.</span> <span class="verse"><a name="24">24</a>VND da sie jn gecreutziget hatten / teileten sie seine Kleider / vnd worffen das Los drumb / welcher was vberkeme.</span> <span class="verse"><a name="25">25</a>Vnd es war vmb die dritte stundeDas ist / Sie fiengen an zu handeln das er gecreuzigt würde / Aber vmb die sechste stunde ist er gecreutziget / wie die andern Euangelisten schreiben. Es meinen aber etliche / der Text sey hie durch die Schreiber verruckt / das an stat des buchstaben s (welcher im Griechischen sechs bedeut) sey der buchstabe g (welcher drey bedeut) weil sie einander nicht fast vngleich sind. / da sie jn creutzigten.</span> <span class="verse"><a name="26">26</a>Vnd es war oben vber jn geschrieben / was man jm schuld gab / nemlich / Ein König der Jüden.</span> <span class="verse"><a name="27">27</a>Vnd sie creutzigeten mit jm zween Mörder / einen zu seiner rechten / vnd einen zur lincken.</span> <span class="verse"><a name="28">28</a>Da ward die Schrifft erfüllet die da sagt / Er ist vnter die Vbeltheter gerechnet. Jesa. 53.</span> <span class="verse"><a name="29">29</a>VND die fur vbergiengen / lesterten jn / vnd schüttelten jre Heubte / vnd sprachen / Pfu dich / wie fein zubrichestu den Tempel / vnd bawest jn in dreien tagen.</span> <span class="verse"><a name="30">30</a>Hilff dir nu selber / vnd steige er ab vom creutze.</span> <span class="verse"><a name="31">31</a>Desselbigen gleichen die Hohenpriester verspotteten jn vnternander / sampt den Schrifftgelerten vnd sprachen / Er hat andern geholffen / vnd kan jm selber nicht helffen.</span> <span class="verse"><a name="32">32</a>Jst er Christus / vnd König in Jsrael / so steige er nu vom Creutze / das wir sehen vnd gleuben. Vnd die mit jm gecreutziget waren / schmeheten jn auch. Mat. 27; Luc. 23.</span> <span class="verse"><a name="33">33</a>VND nach der sechsten stunde / ward ein Finsternis vber das gantze Land bis vmb die neunde stunde.</span> <span class="verse"><a name="34">34</a>Vnd vmb die neunde stunde / rieff Jhesus laut / vnd sprach / Eli / Eli / lama asabthani? Das ist verdolmetscht / Mein Gott / mein Gott / warumb hastu mich verlassen?</span> <span class="verse"><a name="35">35</a>Vnd etliche die da bey stunden / da sie das höreten / sprachen sie / Sihe er ruffet dem Elias.</span> <span class="verse"><a name="36">36</a>Da lieff einer / vnd füllet einen Schwam mit Essig / vnd stecket jn auff ein Rhor / vnd trencket jn / vnd sprach / Halt / lasst sehen / Ob Elias kome / vnd jn er ab neme /</span> <span class="verse"><a name="37">37</a>Aber Jhesus schrey laut / vnd verschied. Psal. 22.</span> <span class="verse"><a name="38">38</a>VND der Furhang im Tempel zu reis in zwey stück / von oben an / bis vnten aus.</span> <span class="verse"><a name="39">39</a>Der Heubtman aber der da bey stund gegen jm vber / vnd sahe / das er mit solchem geschrey verschied / sprach er / Warlich dieser Mensch ist Gottes Son gewesen. Mat. 27; Mat. 23; Joh. 19.</span> <span class="verse"><a name="40">40</a>VND es waren auch Weiber da / die von ferne solches schaweten. Vnter welchen war Maria Magdalena / vnd Maria des kleinen Jacobs vnd Joses mutter / vnd Salome /</span> <span class="verse"><a name="41">41</a>Die jm auch nachgefolget / da er in Galilea war / vnd gedienet hatten / vnd viel andere / die mit jm hin auff gen Jerusalem gegangen waren.</span> <span class="verse"><a name="42">42</a>Vnd am abend / dieweil es der rüstag war / welcher ist der Vorsabbath /</span> <span class="verse"><a name="43">43</a>kam Joseph von Arimathia / ein erbarer Ratsherr / welcher auch auff das reich Gottes wartet. Der wagts / vnd gieng hin ein zu Pilato / vnd bat vmb den leichnam Jhesu.</span> <span class="verse"><a name="44">44</a>Pilatus aber verwunderte sich / das er schon tod war. Vnd rieff dem Heubtman / vnd fraget jn / Ob er lengest gestorben were?</span> <span class="verse"><a name="45">45</a>Vnd als ers erkundet von dem Heubtman / gab er Joseph den Leichnam.</span> <span class="verse"><a name="46">46</a>Vnd er kauffte eine Linwad / vnd nam jn abe / vnd wickelt jn in die Linwad / vnd legte jn in ein Grab / das war in einen Fels gehawen / Vnd weltzet einen Stein fur des grabs thür.</span> <span class="verse"><a name="47">47</a>Aber Maria Magdalena / vnd Maria Joses schaweten zu / wo er hin gelegt ward.</span> </p></div</div></div></body></html>