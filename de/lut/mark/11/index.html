<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/mark/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/mark">Mark</a> &gt <strong>Chapter 11</strong></div><p><span class="verse"><a name="1">1</a>VND da sie nahe zu Jerusalem kamen / gen Bethphage vnd Bethanien an den öleberg / Sandte er seiner Jünger zween /</span> <span class="verse"><a name="2">2</a>vnd sprach zu jnen / Gehet hin in den Flecken / der fur euch ligt / Vnd als bald wenn jr hin ein kompt / werdet jr finden ein Füllen angebunden / auff welchem nie kein Mensch gesessen ist / Löset es ab / vnd füret es her.</span> <span class="verse"><a name="3">3</a>Vnd so jemand zu euch sagen wird / Warumb thut jr das? So sprechet Der HErr darff sein / so wird ers bald her senden.</span> <span class="verse"><a name="4">4</a>Sie giengen hin / vnd funden das Füllen gebunden an der thür / aussen auff dem Wegscheid / vnd lösetens ab.</span> <span class="verse"><a name="5">5</a>Vnd etliche die da stunden / sprachen zu jnen / Was machet jr / das jr das Füllen ablöset?</span> <span class="verse"><a name="6">6</a>Sie sagten aber zu jnen / wie jnen Jhesus gebotten hatte / vnd die liessens zu. Matt. 21; Luc. 19.</span> <span class="verse"><a name="7">7</a>VND sie füreten das Füllen zu Jhesu / vnd legten jre Kleider drauff / Vnd er satzte sich drauff.</span> <span class="verse"><a name="8">8</a>Viel aber breiteten jre Kleider auff den weg. Etliche hieben meien von den Bewmen / vnd streweten sie auff den weg.</span> <span class="verse"><a name="9">9</a>Vnd die forne vor giengen / vnd die hernach folgeten / schrien vnd sprachen / Hosianna / Gelobet sey der da kompt in dem Namen des HERRN /</span> <span class="verse"><a name="10">10</a>Gelobet sey das Reich vnsers vaters Dauid / das da kompt in dem Namen des HERRN / Hosianna in der höhe.</span> <span class="verse"><a name="11">11</a>Vnd der HErr gieng ein zu Jerusalem / vnd in den Tempel / vnd er besahe alles / Vnd am abend gieng er hin aus gen Bethanien mit den Zwelffen. Joh. 12.</span> <span class="verse"><a name="12">12</a>VND des andern tages / da sie von Bethanien giengen / hungerte jn.</span> <span class="verse"><a name="13">13</a>Vnd sahe einen Feigenbawm von ferne / der bletter hatte / Da trat er hinzu / Ob er etwas drauff fünde. Vnd da er hinzu kam / fand er nichts denn nur Bletter / Denn es war noch nicht zeit / das Feigen sein solten.</span> <span class="verse"><a name="14">14</a>Vnd Jhesus antwortet vnd sprach zu jm / Nu esse von dir niemand keine Frucht ewiglich. Vnd seine Jünger höreten das. Mat. 21.</span> <span class="verse"><a name="15">15</a>VND sie kamen gen Jerusalem / vnd Jhesus gieng in den Tempel / fieng an vnd treib aus die Verkeuffer vnd Keuffer in dem Tempel / vnd die tische der Wechsler / vnd die stüle der Taubenkremer sties er vmb /</span> <span class="verse"><a name="16">16</a>vnd lies nicht zu / das jemand etwas durch den Tempel trüge /</span> <span class="verse"><a name="17">17</a>Vnd er leret / vnd sprach zu jnen / Stehet nicht geschrieben. Mein Haus sol heissen ein Bethaus allen Völckern / Jr aber habt eine Mördergruben daraus gemacht.</span> <span class="verse"><a name="18">18</a>Vnd es kam fur die Schrifftgelerten vnd Hohenpriester / Vnd sie trachten wie sie jn vmbbrechten / Sie furchten sich aber fur jm / Denn alles Volck verwundert sich seiner lere.</span> <span class="verse"><a name="19">19</a>Vnd des abends gieng er hin aus fur die Stad. Matt. 21; Luc. 19; Jesa. 56.</span> <span class="verse"><a name="20">20</a>VND am morgen giengen sie fur vber / vnd sahen den Feigenbawm / das er verdorret war / bis auf die wurtzel.</span> <span class="verse"><a name="21">21</a>Vnd Petrus gedachte dran vnd sprach zu jm / Rabbi / Sihe der Feigenbawm / den du verflucht hast / ist verdorret.</span> <span class="verse"><a name="22">22</a>Jhesus antwortet vnd sprach zu jnen / Habt glauben an Gott /</span> <span class="verse"><a name="23">23</a>Warlich / Jch sage euch / Wer zu diesem Berge spreche / Heb dich vnd wirff dich ins Meer / vnd zweiuelte nicht in seinem hertzen / Sondern gleubte / das es geschehen würde / was er saget / So wirds jm geschehen / was er saget.</span> <span class="verse"><a name="24">24</a>Darumb sage ich euch / Alles was jr bittet in ewrem Gebet / gleubet nur / das jrs empfahen werdet / so wirds euch werden.</span> <span class="verse"><a name="25">25</a>Vnd wenn jr stehet vnd betet / so vergebet / wo jr etwas wider jemand habt /</span> <span class="verse"><a name="26">26</a>Auff das auch ewer Vater im Himel euch vergebe ewre Feile. Matt. 21; Matt. 6.</span> <span class="verse"><a name="27">27</a>VND sie kamen abermal gen Jerusalem / Vnd da er in den Tempel gieng / kamen zu jm die Hohenpriester vnd Schrifftgelerten vnd die Eltesten /</span> <span class="verse"><a name="28">28</a>vnd sprachen zu jm / Aus waser macht thustu das? vnd wer hat dir die macht gegeben / das du solchs thust?</span> <span class="verse"><a name="29">29</a>Jhesus aber antwortet / vnd sprach zu jnen / Jch wil euch auch ein wort fragen / Antwortet mir / so wil ich euch sagen / Aus waser macht ich das thu.</span> <span class="verse"><a name="30">30</a>Die tauffe Johannis / war sie vom Himel / oder von Menschen? Antwortet mir.</span> <span class="verse"><a name="31">31</a>Vnd sie gedachten bey sich selbs / vnd sprachen /</span> <span class="verse"><a name="32">32</a>Sagen wir / sie war vom Himel / So wird er sagen / Warumb habt jr denn jm nicht gegleubet? Sagen wir aber / sie war von Menschen / so fürchten wir vns fur dem volck / Denn sie hielten alle / das Johannes ein rechter Prophet were.</span> <span class="verse"><a name="33">33</a>Vnd sie antworten / vnd sprachen zu Jhesu / Wir wissens nicht. Vnd Jhesus antwortet / vnd sprach zu jnen / So sage ich euch auch nicht / aus waser macht ich solchs thue. Matt. 21; Luc. 20.</span> </p></div</div></div></body></html>