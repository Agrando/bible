<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/mark/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/mark">Mark</a> &gt <strong>Chapter 1</strong></div><p><span class="verse"><a name="1">1</a>DJs ist der anfang des Euangeli / von Jhesu Christo / dem Son Gottes /</span> <span class="verse"><a name="2">2</a>als geschrieben stehet in den Propheten. Sihe / Jch sende meinen Engel fur dir her / der da bereite deinen weg fur dir.</span> <span class="verse"><a name="3">3</a>Es ist eine stimme eines Predigers in der Wüsten / Bereitet den weg des HERRN / machet seine steige richtig. Mal. 3; Jesa. 40; Joh. 1.</span> <span class="verse"><a name="4">4</a>JOhannes der war in der Wüsten / teuffet vnd prediget von der Tauffe der busse / zur Vergebung der sünde.</span> <span class="verse"><a name="5">5</a>Vnd es gieng zu jm hin aus das gantze Jüdischeland / vnd die von Jerusalem / vnd liessen sich alle von jm teuffen im Jordan / vnd bekenneten jre Sünde. Mat. 3; Luc. 3.</span> <span class="verse"><a name="6">6</a>JOhannes aber war bekleidet mit Kameelharen / vnd mit einem leddern Gürtel vmb seine Lenden / vnd ass Hewschrecken vnd Wildhonig.</span> <span class="verse"><a name="7">7</a>Vnd Prediget / vnd sprach / Es kompt einer nach mir / der ist stercker denn ich / Dem ich nicht gnugsam bin / das ich mich fur jm bücke / vnd die riemen seiner Schuch aufflöse.</span> <span class="verse"><a name="8">8</a>Jch teuffe euch mit Wasser / Aber er wird euch mit dem heiligen Geist teuffen. Joh. 1.</span> <span class="verse"><a name="9">9</a>VND es begab sich zu der selbigen zeit / das Jhesus aus Galilea von Nazareth kam / vnd lies sich teuffen von Johanne im Jordan.</span> <span class="verse"><a name="10">10</a>Vnd als bald steig er aus dem wasser / vnd sahe / das sich der Himel auffthat. Vnd den Geist / gleich wie ein Taube herab komen auff jn.</span> <span class="verse"><a name="11">11</a>Vnd da geschach eine stimme vom Himel / Du bist mein lieber Son / An dem ich wolgefallen habe. Mat. 3; Luc. 3; Joh. 1.</span> <span class="verse"><a name="12">12</a>VND bald treib jn der Geist in die Wüsten /</span> <span class="verse"><a name="13">13</a>vnd war alda in der Wüsten vierzig tage / Vnd ward versucht von dem Satan / vnd war bey den Thieren / Vnd die Engel dieneten jm. Mat. 4; Luc. 4.</span> <span class="verse"><a name="14">14</a>NAch dem aber Johannes vberantwortet ward / kam Jhesus in Galilea / vnd prediget das Euangelium vom reich Gottes /</span> <span class="verse"><a name="15">15</a>vnd sprach / Die zeit ist erfüllet / vnd das reich Gottes ist erbey komen / Thut busse / Vnd gleubt an das Euangelium. Matt. 4; Luc. 4.</span> <span class="verse"><a name="16">16</a>DA er aber an dem Galileischen meer gieng / Sahe er Simon vnd Andreas seinen bruder / das sie jre netze ins Meer worffen / denn sie waren Fischer.</span> <span class="verse"><a name="17">17</a>Vnd Jhesus sprach zu jnen / Folget mir nach / Jch wil euch zu Menschen fischer machen.</span> <span class="verse"><a name="18">18</a>Also bald verliessen sie jre netze vnd folgeten jm nach.</span> <span class="verse"><a name="19">19</a>Vnd da er von dannen ein wenig furbas gieng / sahe er Jacobum den son Zebedei / vnd Johannem seinen bruder / das sie die netze im schiff flickten / Vnd bald rieff er jnen.</span> <span class="verse"><a name="20">20</a>Vnd sie liessen jren vater Zebedeum im schiff mit den Taglönern / vnd folgeten jm nach. Matt. 4; Luc. 5.</span> <span class="verse"><a name="21">21</a>VND sie giengen gen Capernaum / vnd bald an den Sabbathen gieng er in die Schulen / vnd lerete.</span> <span class="verse"><a name="22">22</a>Vnd sie entsatzten sich vber seiner lere / Denn er leret gewaltiglichDas ist / seine predigt war als eines der es mit ernst meinet / Vnd was er sagte / das hatte ein gewalt / vnd lebet / als hette es hende vnd füsse. Nicht wie die Lumpenprediger / die da her speien vnd gei fern / das man drüber vnlust vnd grewel gewinnet.  / vnd nicht wie die Schrifftgelerten. Luc. 4; Matt. 7.</span> <span class="verse"><a name="23">23</a>VNd es war in jrer Schule ein Mensch / besessen mit einem vnsaubern Geist / der schrey /</span> <span class="verse"><a name="24">24</a>vnd sprach / Halt / was haben wir mit dir zuschaffen Jhesu von Nazareth? Du bist komen vns zu zuuerderben / Jch weis wer du bist / der heilige Gottes.</span> <span class="verse"><a name="25">25</a>Vnd Jhesus bedrawete jn / vnd sprach / verstumme / vnd fare aus von jm.</span> <span class="verse"><a name="26">26</a>Vnd der vnsauber Geist reis jn / vnd schrey laut / vnd fuhr aus von jm.</span> <span class="verse"><a name="27">27</a>Vnd sie entsatzten sich alle / also / das sie vnternander sich befragten / vnd sprachen / Was ist das? Was ist das fur eine newe Lere? Er gebeut mit gewalt den vnsaubern Geistern / vnd sie gehorchen jm.</span> <span class="verse"><a name="28">28</a>Vnd sein Gerücht erschal bald vmbher / in die grentze Galilee.</span> <span class="verse"><a name="29">29</a>VND sie giengen bald aus der Schulen / vnd kamen in das haus Simonis vnd Andreas mit Jacoben vnd Johannen.</span> <span class="verse"><a name="30">30</a>Vnd die schwiger Simonis lag vnd hatte das Fieber / vnd als bald sagten sie jm von jr.</span> <span class="verse"><a name="31">31</a>Vnd er trat zu jr / vnd richtet sie auff / vnd hielt sie bey der hand / vnd das Fieber verlies sie bald / Vnd sie dienet jnen. Matt. 8; Luc. 4.</span> <span class="verse"><a name="32">32</a>AM abend aber da die Sonne vntergangen war / brachten sie zu jm allerley Krancken vnd Besessene /</span> <span class="verse"><a name="33">33</a>Vnd die gantze Stad versamlet sich fur der thür.</span> <span class="verse"><a name="34">34</a>Vnd er halff vielen Krancken / die mit mancherley seuchen beladen waren / vnd treib viel Teufel aus / vnd lies die Teufel nicht reden / denn sie kenneten jn.</span> <span class="verse"><a name="35">35</a>VND des morgens vor tage stund er auff / vnd gieng hinaus. Vnd Jhesus gieng in eine wüste Stete / vnd betet daselbs.</span> <span class="verse"><a name="36">36</a>Vnd Petrus mit denen die bey jm waren / eileten jm nach /</span> <span class="verse"><a name="37">37</a>Vnd da sie jn funden / sprachen sie zu jm / Jederman suchet dich.</span> <span class="verse"><a name="38">38</a>Vnd er sprach zu jnen / Lasst vns in die neheste Stedte gehen / das ich daselbs auch predige / Denn dazu bin ich komen.</span> <span class="verse"><a name="39">39</a>Vnd er predigete in jren Schulen / in ganz Galilea / Vnd treib die Teufel aus. Luc. 4.</span> <span class="verse"><a name="40">40</a>VND es kam zu jm ein Aussetziger / der bat jn / kniet fur jm / vnd sprach zu jm / Wiltu / so kanstu mich wol reinigen.</span> <span class="verse"><a name="41">41</a>Vnd es jamerte Jhesum / Vnd recket die Hand aus / rüret jn an / vnd sprach / Jch wils thun / sey gereiniget.</span> <span class="verse"><a name="42">42</a>Vnd als er so sprach / gieng der Aussatz als bald von jm / vnd er ward rein.</span> <span class="verse"><a name="43">43</a>Vnd Jhesus bedrawet jn / vnd treib jn als balde von sich /</span> <span class="verse"><a name="44">44</a>vnd sprach zu jm / Sihe zu / das du niemand nichts sagest / Sondern gehe hin / vnd zeige dich dem Priester / vnd opffere fur deine Reinigung / was Moses geboten hat / zum zeugnis vber sie.</span> <span class="verse"><a name="45">45</a>Er aber / da er hin aus kam / hub er an / vnd saget viel dauon / vnd machet die Geschicht ruchtbar / Also / das er hinfurt nicht mehr kund öffentlich in der Stad gehen / sondern er war haussen in den wüsten örtern / Vnd sie kamen zu jm von allen Enden. Matt. 8; Luc. 5; Leui. 14.</span> </p></div</div></div></body></html>