<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/mark/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/mark">Mark</a> &gt <strong>Chapter 13</strong></div><p><span class="verse"><a name="1">1</a>VND da er aus dem Tempel gieng / sprach zu jm seiner Jünger einer / Meister / sihe / welche steine / vnd welch ein Baw ist das?</span> <span class="verse"><a name="2">2</a>Vnd Jhesus antwortet / vnd sprach zu jm / Sihestu wol allen diesen grossen baw? Nicht ein Stein wird auff dem andern bleiben / der nicht zubrochen werde. Mat. 24; Luc. 21; Luc. 19.</span> <span class="verse"><a name="3">3</a>VND da er auff dem Oleberge sass gegen dem Tempel / fragten jn besonders Petrus vnd Jacobus vnd Johannes vnd Andreas /</span> <span class="verse"><a name="4">4</a>Sage vns / Wenn wird das alles geschehen? Vnd was wird das Zeichen sein / wenn das alles sol volendet werden?</span> <span class="verse"><a name="5">5</a>Jhesus antwortet jnen / vnd fieng an zu sagen / Sehet zu / das euch nicht jemand verfüre /</span> <span class="verse"><a name="6">6</a>Denn es werden viel komen vnter meinem Namen / vnd sagen / Jch bin Christus / Vnd werden viel verfüren.</span> <span class="verse"><a name="7">7</a>WEnn jr aber hören werdet von Kriegen / vnd kriegs geschrey / So fürchtet euch nicht / denn es mus also geschehen / Aber das ende ist noch nicht da.</span> <span class="verse"><a name="8">8</a>Es wird sich ein Volck vber das ander empören / vnd ein Königreich vber das ander. Vnd werden geschehen Erdbeben hin vnd wider / vnd wird sein Thewrezeit vnd schrecken / Das ist der Not anfang.</span> <span class="verse"><a name="9">9</a>JR aber sehet euch fur / Denn sie werden euch vberantworten fur die Ratheuser vnd Schulen / Vnd jr müsset gesteupet werden / vnd fur Fürsten vnd Könige müsset jr gefüret werden / vmb meinen willen / zu einem zeugnis vber sie.</span> <span class="verse"><a name="10">10</a>Vnd das Euangelium mus zuuor geprediget werden / vnter alle Völcker. Matt. 10; Luc. 21; Mat. 24.</span> <span class="verse"><a name="11">11</a>WEnn sie euch nu füren vnd vberantworten werden / So sorget nicht was jr reden solt / vnd bedencket auch nicht zuuor / Sondern was euch zu derselbigen stunde gegeben wird / das redet / Denn jr seids nicht die da reden / sondern der heilige Geist.</span> <span class="verse"><a name="12">12</a>Es wird aber vberantworten ein Bruder den andern zum tode / vnd der Vater den Son / vnd die Kinder werden sich empören wider die Eltern / vnd werden sie helffen tödten.</span> <span class="verse"><a name="13">13</a>Vnd werdet gehasset sein von jederman / vmb meines Namens willen. Wer aber beharret bis an das ende / der wird selig.</span> <span class="verse"><a name="14">14</a>WEnn jr aber sehen werdet den Grewel der verwüstung / von dem der Prophet Daniel gesagt hat / das er stehet / da er nicht sol (Wer es lieset / der verneme es) Als denn wer in Judea ist / der fliehe auff die Berge.</span> <span class="verse"><a name="15">15</a>Vnd wer auff dem Dache ist / der steige nicht ernider ins Haus / vnd kome nicht drein etwas zu holen aus seinem hause.</span> <span class="verse"><a name="16">16</a>Vnd wer auff dem Felde ist / der wende sich nicht vmb / seine Kleider zu holen.</span> <span class="verse"><a name="17">17</a>Weh aber den Schwangern vnd Seugern zu der zeit.</span> <span class="verse"><a name="18">18</a>Bittet aber / das ewre Flucht nicht geschehe im winter.</span> <span class="verse"><a name="19">19</a>Denn in diesen tagen werden solche Trübsal sein / als sie nie gewesen sind bis her / vom anfang der Creaturen / die Gott geschaffen hat / vnd als auch nicht werden wird.</span> <span class="verse"><a name="20">20</a>Vnd so der HERR diese tage nicht verkürtzt hette / würde kein Mensch selig / Aber vmb der Ausserweleten willen / die er ausserwelet hat / hat er diese tage verkürtzt. Mat. 24; Luc. 21; Dan. 9.</span> <span class="verse"><a name="21">21</a>WEnn nu jemand zu der zeit wird zu euch sagen / Sihe / Hie ist Christus / sihe / da ist er / So gleubet nicht.</span> <span class="verse"><a name="22">22</a>Denn es werden sich erheben falsche Christi / vnd falsche Propheten / die Zeichen vnd Wunder thun / Das sie auch die Ausserweleten verfüren / so es müglich were.</span> <span class="verse"><a name="23">23</a>Jr aber sehet euch für / Sihe / Jch habs euch alles zuuor gesagt. Mat. 24; Luc. 17.</span> <span class="verse"><a name="24">24</a>ABer zu der zeit / nach diesem trübsal / werden Sonne vnd Mond jren schein verlieren /</span> <span class="verse"><a name="25">25</a>vnd die Sterne werden vom Himel fallen / vnd die Kreffte der Himel werden sich bewegen.</span> <span class="verse"><a name="26">26</a>Vnd denn werden sie sehen des menschen Son komen in den wolcken / mit grosser Krafft vnd Herrligkeit.</span> <span class="verse"><a name="27">27</a>Vnd denn wird er seine Engel senden / vnd wird versamlen seine Ausserweleten / von den vier Winden / von dem ende der Erden / bis zum ende der Himel. Mat. 24; Luc. 21.</span> <span class="verse"><a name="28">28</a>AN dem Feigenbawm lernet ein Gleichnis / Wenn jtzt seine Zweige safftig werden / vnd Bletter gewinnet / So wisset jr / das der Sommer nahe ist.</span> <span class="verse"><a name="29">29</a>Also auch / wenn jr sehet / das solchs geschicht / So wisset / das es nahe fur der thür ist.</span> <span class="verse"><a name="30">30</a>Warlich / Jch sage euch / Dis geschlecht wird nicht vergehen / bis das dis alles geschehe.</span> <span class="verse"><a name="31">31</a>Himel vnd Erden werden vergehen / Meine wort aber werden nicht vergehen.</span> <span class="verse"><a name="32">32</a>Von dem Tage aber vnd der stunde weis niemand / auch die Engel nicht im Himel / auch der Son nicht / sondern allein der Vater.</span> <span class="verse"><a name="33">33</a>SEhet zu / wachet vnd betet / Denn jr wisset nicht / wenn es zeit ist.</span> <span class="verse"><a name="34">34</a>Gleich als ein Mensch / der vber Land zoch / vnd lies sein Haus / vnd gab seinen Knechten macht / einem jglichen sein werck / vnd gebot dem Thurhüter / er solt wachen.</span> <span class="verse"><a name="35">35</a>So wachet nu / Denn jr wisset nicht / wenn der Herr des hauses kompt / Ob er kompt am Abend / oder zu Mitternacht oder vmb den Hanenschrey / oder des Morgens /</span> <span class="verse"><a name="36">36</a>Auff das er nicht schnelle kome / vnd finde euch schlaffend.</span> <span class="verse"><a name="37">37</a>Was ich aber euch sage / das sage ich allen / Wachet. Mat. 25; Luc. 19.</span> </p></div</div></div></body></html>