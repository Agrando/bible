<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/mark/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/mark">Mark</a> &gt <strong>Chapter 14</strong></div><p><span class="verse"><a name="1">1</a>VND nach zween tagen war Ostern / vnd die tage der Süssenbrot. Vnd die Hohenpriester vnd Schrifftgelerten suchten / wie sie jn mit listen grieffen / vnd tödten.</span> <span class="verse"><a name="2">2</a>Sie sprachen aber / Ja nicht auff das Fest / Das nicht ein Auffrhur im Volck werde. Mat. 26; Luc. 22.</span> <span class="verse"><a name="3">3</a>VND da er zu Bethanien war in Simonis des Aussetzigen hause / vnd sas zu tisch / Da kam ein Weib / die hatte ein glas mit vngefelschtem vnd köstlichem Nardenwasser / vnd sie zubrach das glas / vnd gos es auff sein Heubt.</span> <span class="verse"><a name="4">4</a>Da waren etliche / die wurden vnwillig / vnd sprachen / Was sol doch dieser vnrat?</span> <span class="verse"><a name="5">5</a>Man künd das Wasser mehr denn vmb drey hundert GrosschenDieser grosschen einer / würde bey vns machen / fast dreissig Meissnische lawenpfennig oder drithalben vnser grosschen. verkaufft haben / vnd dasselb den Armen geben. Vnd murreten vber sie. Joh. 12.</span> <span class="verse"><a name="6">6</a>JHesus aber sprach / Lasset sie mit frieden / was bekümmert jr sie? Sie hat ein gut werck an mir gethan.</span> <span class="verse"><a name="7">7</a>Jr habt alle zeit Armen bey euch / vnd wenn jr wolt könnet jr jnen guts thun / Mich aber habt jr nicht allezeit.</span> <span class="verse"><a name="8">8</a>Sie hat gethan / was sie kund / Sie ist zuuor komen meinen Leichnam zusalben zu meinem begrebnis.</span> <span class="verse"><a name="9">9</a>Warlich ich sage euch / wo dis Euangelium geprediget wird in aller Welt / Da wird man auch das sagen zu jrem Gedechtnis / das sie jtzt gethan hat.</span> <span class="verse"><a name="10">10</a>VND Judas Jscharioth / einer von den Zwelffen / gieng hin zu den Hohenpriestern / das er jn verrhiete.</span> <span class="verse"><a name="11">11</a>Da sie das höreten / wurden sie fro / vnd verhiessen jm das Geld zu geben. Vnd er suchete / wie er jn füglich verrhiete. Mat. 26; Luc. 22.</span> <span class="verse"><a name="12">12</a>Vnd am ersten tage der süssenbrot / da man das Osterlamb opfferte / sprachen seine Jünger zu jm / Wo wiltu / das wir hin gehen vnd bereiten / das du das Osterlamb essest?</span> <span class="verse"><a name="13">13</a>Vnd er sandte seiner Jünger zween / vnd sprach zu jnen / Gehet hin in die Stad / vnd es wird euch ein Mensch begegen / der tregt einen Krug mit wasser / folget jm nach /</span> <span class="verse"><a name="14">14</a>Vnd wo er eingehet / da sprechet zu dem Hauswirte / Der Meister lesset dir sagen / Wo ist das Gasthaus / darinne ich das Osterlamb esse mit meinen Jüngern?</span> <span class="verse"><a name="15">15</a>Vnd er wird euch einen grossen Saal zeigen / der gepflastert vnd bereit ist / Daselbs richtet fur vns zu.</span> <span class="verse"><a name="16">16</a>Vnd die Jünger giengen aus / vnd kamen in die Stad / vnd fundens / wie er jnen gesagt hatte / Vnd bereiteten das Osterlamb.</span> <span class="verse"><a name="17">17</a>AM abend aber kam er mit den Zwelffen.</span> <span class="verse"><a name="18">18</a>Vnd als sie zu tische sassen vnd assen / sprach Jhesus / Warlich / Jch sage euch / Einer vnter euch / der mit mir isset / wird mich verrhaten.</span> <span class="verse"><a name="19">19</a>Vnd sie wurden trawrig / vnd sagten zu jm / einer nach dem andern / Bin ichs? Vnd der ander / Bin ichs?</span> <span class="verse"><a name="20">20</a>Er antwortet / vnd sprach zu jnen / Einer aus den Zwelffen / der mit mir in die Schüssel tauchet.</span> <span class="verse"><a name="21">21</a>Zwar des menschen Son gehet hin / wie von jm geschrieben stehet. Weh aber dem Menschen / durch welchen des menschen Son verrhaten wird / Es were dem selben Menschen besser / das er nie geborn were. Mat. 26; Luc. 22.</span> <span class="verse"><a name="22">22</a>VND in dem sie assen / Nam Jhesus das Brot / dancket / vnd brachs / vnd gabs jnen / vnd sprach / Nemet / esset / Das ist mein Leib.</span> <span class="verse"><a name="23">23</a>Vnd nam den Kelch / vnd dancket / vnd gab jnen den / Vnd sie truncken alle draus /</span> <span class="verse"><a name="24">24</a>Vnd er sprach zu jnen / Das ist mein Blut / des newen Testaments / das fur viele vergossen wird.</span> <span class="verse"><a name="25">25</a>Warlich / Jch sage euch / das ich hinfurt nicht trincken werde vom gewechse des Weinstocks / bis auff den tag / da ichs newe trincke / in dem reich Gottes. 1. Cor. 11.</span> <span class="verse"><a name="26">26</a>Vnd da sie pen lobgesang gesprochen hatten / giengen sie hin aus an den Oleberg.</span> <span class="verse"><a name="27">27</a>Vnd Jhesus sprach zu jnen / Jr werdet euch in dieser nacht alle an mir ergern / Denn es stehet geschrieben / Jch werde den Hirten schlahen / vnd die Schafe werden sich zurstrewen.</span> <span class="verse"><a name="28">28</a>Aber nach dem ich aufferstehe / wil ich fur euch hin gehen in Galilean.</span> <span class="verse"><a name="29">29</a>Petrus aber saget zu jm / Vnd wenn sie sich alle ergerten / So wolte doch ich mich nicht ergern.</span> <span class="verse"><a name="30">30</a>Vnd Jhesus sprach zu jm / Warlich ich sage dir / Heute / in dieser nacht / ehe denn der Hane zweymal krehet / wirstu mich drey mal verleugnen.</span> <span class="verse"><a name="31">31</a>Er aber redete noch weiter / Ja wenn ich mit dir auch sterben müste / wolt ich dich nicht verleugnen. Desselbigen gleichen sagten sie alle. Mat. 26; Luc. 22; Zach. 13; Joh. 18.</span> <span class="verse"><a name="32">32</a>VND sie kamen zu dem Hofe / mit namen Gethsemane / Vnd er sprach zu seinen Jüngern / setzet euch hie bis ich hingehe / vnd bete.</span> <span class="verse"><a name="33">33</a>Vnd nam zu sich Petrum vnd Jacobum vnd Johannem / Vnd fieng an zu zittern vnd zu zagen /</span> <span class="verse"><a name="34">34</a>vnd sprach zu jnen / Meine Seele ist betrübt / bis an den tod / Enthaltet euch hie vnd wachet.</span> <span class="verse"><a name="35">35</a>Vnd gieng ein wenig furbas / fiel auff die erden / vnd betet / Das / so es müglich were / die stunde fur vbergienge /</span> <span class="verse"><a name="36">36</a>vnd sprach / Abba / mein Vater / Es ist dir alles müglich / vberhebe mich dieses Kelchs. Doch nicht was ich wil / sondern was du wilt.</span> <span class="verse"><a name="37">37</a>Vnd kam vnd fand sie schlaffend. Vnd sprach zu Petro / Simon schleffestu? Vermöchtestu nicht eine stunde zu wachen?</span> <span class="verse"><a name="38">38</a>Wachet vnd betet / das jr nicht in versuchung fallet. Der Geist ist willig / Aber das fleisch ist schwach. Mat. 26; Luc. 22.</span> <span class="verse"><a name="39">39</a>VND gieng wider hin / vnd betet / vnd sprach die selbigen wort.</span> <span class="verse"><a name="40">40</a>Vnd kam wider / vnd fand sie abermal schlaffend / Denn jr augen waren vol schlaffs vnd wusten nicht / was sie jm antworten.</span> <span class="verse"><a name="41">41</a>Vnd er kam zum dritten mal / vnd sprach zu jnen / Ah wolt jr nu schlaffen vnd rugen? Es ist gnug. Die stunde ist komen / Sihe / des menschen Son wird vberantwortet in der Sünder hende /</span> <span class="verse"><a name="42">42</a>Stehet auff / lasst vns gehen. Sihe / der mich verrhet / ist nahe.</span> <span class="verse"><a name="43">43</a>VND als bald / da er noch redet / kam erzu Judas der Zwelffen einer / vnd eine grosse Schar mit jm / mit schwerten vnd mit stangen / von den Hohenpriestern vnd Schrifftgelerten vnd Eltesten.</span> <span class="verse"><a name="44">44</a>Vnd der Verrheter hatte jnen ein Zeichen gegeben / vnd gesagt / Welchen ich küssen werde / der ists / den greiffet / vnd füret jn gewis.</span> <span class="verse"><a name="45">45</a>Vnd da er kam / trat er bald zu jm / vnd sprach zu jm / Rabbi / Rabbi / vnd küsset in.</span> <span class="verse"><a name="46">46</a>Die aber legten jre hende an jn / vnd grieffen jn. Mat. 26; Luc. 22; Joh. 18.</span> <span class="verse"><a name="47">47</a>EJner aber von denen / die da bey stunden / zoch sein Schwert aus / vnd schlug des Hohenpriesters knecht / vnd hieb jm ein Ohre ab.</span> <span class="verse"><a name="48">48</a>Vnd Jhesus antwortet / vnd sprach zu jnen / Jr seid ausgegangen / als zu einem Mörder / mit schwerten vnd mit stangen / mich zu fahen /</span> <span class="verse"><a name="49">49</a>Jch bin teglich bey euch im Tempel gewesen / vnd habe geleret / vnd jr habt mich nicht gegriffen / Aber auff das die Schrifft erfüllet werde.</span> <span class="verse"><a name="50">50</a>VND die Jünger verliessen jn alle / vnd flohen /</span> <span class="verse"><a name="51">51</a>Vnd es war ein Jüngling / der folgete jm nach / der war mit Linwand bekleidet auff der blossen haut / vnd die Jünglinge grieffen jn.</span> <span class="verse"><a name="52">52</a>Er aber lies den Linwand faren / vnd flohe blos von jnen.</span> <span class="verse"><a name="53">53</a>Vnd sie füreten jhesum zu dem hohenpriester / da hin zusamen komen waren alle Hohepriester vnd Eltesten vnd Schrifftgelerten.</span> <span class="verse"><a name="54">54</a>Petrus aber folgete jm nach von fernen / bis hin ein in des Hohenpriesters Pallast / Vnd er war da / vnd sas bey den Knechten / vnd wermete sich bey dem liecht. Mat. 26; Luc. 22; Joh. 18.</span> <span class="verse"><a name="55">55</a>ABer die Hohenpriester vnd der gantze Rat / suchten Zeugnis wider Jhesum / auff das sie jn zum Tode brechten / Vnd funden nichts.</span> <span class="verse"><a name="56">56</a>Viel gaben falsch Zeugnis wider jn / Aber jr Zeugnis stimmete nicht vber ein.</span> <span class="verse"><a name="57">57</a>Vnd etliche stunden auff / vnd gaben falsch Zeugnis wider jn / vnd sprachen /</span> <span class="verse"><a name="58">58</a>Wir haben gehöret das er saget / Jch wil den Tempel / der mit henden gemacht ist / abbrechen / vnd in dreien tagen einen andern bawen / der nicht mit henden gemacht sey.</span> <span class="verse"><a name="59">59</a>Aber jr zeugnis stimmete noch nicht vber ein. Joh. 2.</span> <span class="verse"><a name="60">60</a>VNd der Hohepriester stund auff vnter sie / vnd fragete Jhesum / vnd sprach Antwortestu nichts zu dem / das diese wider dich zeugen?</span> <span class="verse"><a name="61">61</a>Er aber schweig stille / vnd antwortet nichts. Da fragete jn der Hohepriester abermal / vnd sprach zu jm / Bistu Christus der Son des Hochgelobten?</span> <span class="verse"><a name="62">62</a>Jhesus aber sprach Jch bins / Vnd jr werdet sehen des menschen Son sitzen zur rechten Hand der Krafft / vnd komen mit des Himels wolcken.</span> <span class="verse"><a name="63">63</a>Da zureis der Hohepriester seinen Rock vnd sprach / was dürffen wir weiter Zeugen?</span> <span class="verse"><a name="64">64</a>Jr habt gehöret die Gotteslesterung. Was düncket euch? Sie aber verdampten jn alle / das er des Todes schüldig were.</span> <span class="verse"><a name="65">65</a>Da fiengen an etliche jn zu verspeien / vnd verdecken sein Angesichte / vnd mit feusten schlahen / vnd zu jm sagen / Weissage vns / Vnd die Knechte schlugen jn ins Angesichte.</span> <span class="verse"><a name="66">66</a>VND Petrus war da nidden im Pallast / Da kam des Hohenpriesters Megde eine /</span> <span class="verse"><a name="67">67</a>vnd da sie sahe Petrum sich wermen / schawet sie jn an / vnd sprach / Vnd du warest auch mit Jhesu von Nazareth.</span> <span class="verse"><a name="68">68</a>Er leugnet aber vnd sprach / Jch kenne jn nicht / weis auch nicht was du sagest. Vnd er gieng hinaus in den Vorhoff / vnd der Han krehet.</span> <span class="verse"><a name="69">69</a>Vnd die Magd sahe jn / vnd hub aber mal an zu sagen denen die da bey stunden / Dieser ist der einer.</span> <span class="verse"><a name="70">70</a>Vnd er leugnet abermal. Vnd nach einer kleinen weile sprachen abermal zu Petro / die da bey stunden / Warlich du bist der einer / Denn du bist ein Galileer / vnd deine Sprache lautet gleich also.</span> <span class="verse"><a name="71">71</a>Er aber fieng an sich zu verfluchen vnd schweren / Jch kenne des Menschen nicht / von dem jr saget.</span> <span class="verse"><a name="72">72</a>Vnd der Han krehet zum andernmal / Da gedachte Petrus an das wort / das Jhesus zu jm sagte / Ehe der Hane zweymal krehet / wirstu mich drey mal verleugnen. Vnd er hub an zu weinen. Mat. 26; Luc. 22; Joh. 18.</span> </p></div</div></div></body></html>