<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/mark/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/mark">Mark</a> &gt <strong>Chapter 3</strong></div><p><span class="verse"><a name="1">1</a>VND er gieng abermal in die Schule / Vnd es war da ein Mensch / der hatte eine verdorrete Hand.</span> <span class="verse"><a name="2">2</a>Vnd sie hielten auff jn / ob er auch am Sabbath jn heilen würde / Auff das sie eine sache zu jm hetten.</span> <span class="verse"><a name="3">3</a>Vnd er sprach zu dem Menschen mit der verdorreten hand / Trit erfur.</span> <span class="verse"><a name="4">4</a>Vnd er sprach zu jnen / Sol man am Sabbath gutes thun / oder böses thun? Das Leben erhalten oder tödten? Sie aber schwigen stille.</span> <span class="verse"><a name="5">5</a>Vnd er sahe sie vmbher an mit zorn / vnd war betrübet vber jrem verstockten Hertzen / vnd sprach zu dem Menschen / Strecke deine hand aus. Vnd er strackte sie aus / Vnd die hand ward jm gesund wie die ander. Mat. 12; Luc. 6.</span> <span class="verse"><a name="6">6</a>VND die Phariseer giengen hin aus / vnd hielten als bald einen Rat mit Herodis diener / vber jn / wie sie jn vmbbrechten.</span> <span class="verse"><a name="7">7</a>Aber Jhesus entweich mit seinen Jüngern an das Meer / Vnd viel Volcks folgete jm nach aus Galilea / vnd aus Judea /</span> <span class="verse"><a name="8">8</a>vnd von Jerusalem / vnd aus Jdumea / vnd von jenseid des Jordans / vnd die vmb Tyro vnd Sidon wonen / eine grosse menge / die seine Thaten höreten / vnd kamen zu jm.</span> <span class="verse"><a name="9">9</a>Vnd er sprach zu seinen Jüngern / Das sie jm ein Schifflin hielten / vmb des Volcks willen / das sie jn nicht drüngen.</span> <span class="verse"><a name="10">10</a>Denn er heilete jrer viel / also / das sie jn vberfielen / alle die geplaget waren / auff das sie jn anrüreten.</span> <span class="verse"><a name="11">11</a>Vnd wenn jn die vnsaubern Geister sahen / fielen sie fur jm nider / schrien / vnd sprachen / Du bist Gottes son.</span> <span class="verse"><a name="12">12</a>Vnd er bedrawete sie hart / das sie jn nicht offenbar machten. Luc. 6.</span> <span class="verse"><a name="13">13</a>VND er gieng auff einen Berg / vnd rieff zu sich / welche er wolte / vnd die giengen hin zu jm.</span> <span class="verse"><a name="14">14</a>Vnd er ordenete die Zwelffe / das sie bey jm sein solten / vnd das er sie aussendte zu predigen /</span> <span class="verse"><a name="15">15</a>Vnd das sie macht hetten / die Seuche zu heilen / vnd die Teufel aus zu treiben.</span> <span class="verse"><a name="16">16</a>Vnd gab Simon den namen Petrus /</span> <span class="verse"><a name="17">17</a>vnd Jacoben den son Zebedei vnd Johannes den bruder Jacobi / vnd gab jnen den namen BnehargemDas ist / Kinder des donners / Bedeut / das Johannes sonderlich das rechte Euangelium schreiben solt / Welchs ist eine gewaltige predigt / die alles erschreckt / bricht / vnd vmbkeret / vnd die Erde fruchtbar macht.  / das ist gesagt / Donnerskinder /</span> <span class="verse"><a name="18">18</a>vnd Andream / vnd Philippum / vnd Bartholomeum / vnd Mattheum / vnd Thomam / vnd Jacobum Alphei son / vnd Thadeum / vnd Simon von Cana /</span> <span class="verse"><a name="19">19</a>vnd Judas Jscharioth / der in verrhiet. Mat. 10; Luc. 6; Luc. 9.</span> <span class="verse"><a name="20">20</a>VND sie kamen zu hause / Vnd da kam abermal das Volck zusamen / also das sie nicht raum hatten zu essen.</span> <span class="verse"><a name="21">21</a>Vnd da es höreten die vmb jn waren / giengen sie hinaus / vnd wolten jn halten / Denn sie sprachen / Er wird von sinnenSie furchten / Er thet jm zu viel mit erbeiten / wie man spricht / Du wirst den Kopff toll machen. komen.</span> <span class="verse"><a name="22">22</a>DJe Schrifftgelerten aber die von Jerusalem ab her komen waren / sprachen / Er hat den BeelzebubJst so viel / als ein Ertzfliege / humel oder Fliegen König. Denn also lesset sich der Teufel durch die seinen verachten / als die grossen Heiligen.  / vnd durch den öbersten Teufel / treibt er den Teufel aus.</span> <span class="verse"><a name="23">23</a>Vnd er rieff sie zusamen / vnd sprach zu jnen in gleichnissen / Wie kan ein Satan den andern austreiben?</span> <span class="verse"><a name="24">24</a>Wenn ein Reich mit jm selbs vnternander vneins wird / mag es nicht bestehen.</span> <span class="verse"><a name="25">25</a>Vnd wenn ein Haus mit jm selbs vnternander vneins wird / mag es nicht bestehen.</span> <span class="verse"><a name="26">26</a>Setzet sich nu der Satan widersich selbs / vnd ist mit jm selbs vneins / So kan er nicht bestehen / sondern es ist aus mit jm.</span> <span class="verse"><a name="27">27</a>Es kan niemand einem Starcken in sein Haus fallen / vnd seinen Hausrat rauben / Es sey denn / das er zuuor den Starcken binde / vnd als denn sein Haus beraube. Mat. 12; Luc. 11.</span> <span class="verse"><a name="28">28</a>WArlich / Jch sage euch / Alle sünde werden vergeben den Menschenkindern / auch die Gotteslesterung / damit sie Gott lestern.</span> <span class="verse"><a name="29">29</a>Wer aber den heiligen Geist lestert / der hat keine vergebung ewiglich / Sondern ist schüldig des ewigen Gerichts.</span> <span class="verse"><a name="30">30</a>Denn sie sagten / Er hat einen vnsaubern Geist. Mat. 12; Luc. 11.</span> <span class="verse"><a name="31">31</a>VND es kam seine Mutter / vnd seine Brüder / vnd stunden haussen / schickten zu jm / vnd liessen jm ruffen</span> <span class="verse"><a name="32">32</a>(vnd das Volck sass vmb jn) Vnd sie sprachen zu jm / Sihe / deine Mutter vnd deine Brüder draussen / fragen nach dir.</span> <span class="verse"><a name="33">33</a>Vnd er antwortet jnen / vnd sprach / Wer ist meine Mutter vnd meine Brüder?</span> <span class="verse"><a name="34">34</a>Vnd er sahe rings vmb sich auff die Jünger / die vmb jn im kreise sassen / vnd sprach / Sihe / das ist meine Mutter / vnd meine Brüdere.</span> <span class="verse"><a name="35">35</a>Denn wer Gottes willen thut / der ist mein Bruder vnd mein Schwester vnd meine Mutter. Mat. 12; Luc. 8.</span> </p></div</div></div></body></html>