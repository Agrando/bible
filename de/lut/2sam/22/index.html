<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/2sam/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/2sam">2 Samuel</a> &gt <strong>Chapter 22</strong></div><p><span class="verse"><a name="1">1</a>VND Dauid redet fur dem HERRN die wort dieses Liedes / Zur zeit / da jn der HERR errettet hatte / von der hand aller seiner Feinde / vnd von der hand Saul / vnd sprach. Psal. 18.</span> <span class="verse"><a name="2">2</a>DER HERR ist mein Fels / Vnd meine Burg / vnd mein Erretter.</span> <span class="verse"><a name="3">3</a>Gott ist mein Hort / auff den ich trawe / mein Schilt vnd Horn meins heils Mein Schutz vnd meine Zuflucht / Mein Heiland / der du mir hilffst vom freuel.</span> <span class="verse"><a name="4">4</a>JCH wil den HERRN loben vnd anruffen / So werde ich von meinen Feinden erlöset werden.</span> <span class="verse"><a name="5">5</a>DEnn es hatten mich vmbfangen die schmertzen des todes / Vnd die beche Belial erschreckten mich.</span> <span class="verse"><a name="6">6</a>DEr Helle band vmbfiengen mich / Vnd des Todes stricke vberweldigten mich.</span> <span class="verse"><a name="7">7</a>WEnn mir angst ist / So ruffe ich den HERRN an / vnd schrey zu meinem Gott / So erhöret er meine stimme von seinem Tempel / Vnd mein geschrey kompt fur jn zu seinen Ohren.</span> <span class="verse"><a name="8">8</a>DJe Erde bebet vnd ward bewegt / Die grundfeste des Himels regten sich vnd bebeten / da er zornig war.</span> <span class="verse"><a name="9">9</a>Dampff gieng auff von seiner Nasen / Vnd verzehrend Fewr von seinem Munde / das es dauon blitzet.</span> <span class="verse"><a name="10">10</a>Er neigete den Himel / vnd fuhr er ab / Vnd tunckel war vnter seinen füssen.</span> <span class="verse"><a name="11">11</a>Vnd er fuhr auff dem Cherub vnd floh da her / Vnd er schwebt auff den fittigen des winds.</span> <span class="verse"><a name="12">12</a>Sein Gezelt vmb jn her / war finster / Vnd schwartze dicke Wolcken.</span> <span class="verse"><a name="13">13</a>Von dem glantz fur jm brandte es mit blitzen.</span> <span class="verse"><a name="14">14</a>Der HERR donnerte vom Himel / Vnd der Höhest lies seinen donner aus.</span> <span class="verse"><a name="15">15</a>Er schos seine Strale / vnd zustrewet sie / Er lies blitzen / vnd schrecket sie.</span> <span class="verse"><a name="16">16</a>Da sahe man Wassergösse / vnd des Erdbodens grund ward auffgedeckt von dem schelten des HERRN / Vnd dem odem vnd schnauben seiner Nasen.</span> <span class="verse"><a name="17">17</a>ER schicket aus von der höhe vnd holet mich / Vnd zog mich aus grossen Wassern.</span> <span class="verse"><a name="18">18</a>Er errettet mich von meinen starcken Feinden / Von meinen Hassern die mir zu mechtig waren.</span> <span class="verse"><a name="19">19</a>Die mich vberweldigten zur zeit meins vnfals / Vnd der HERR ward meine Zuuersicht.</span> <span class="verse"><a name="20">20</a>ER füret mich aus in den raum / Er reis mich er aus / Denn er hatte lust zu mir.</span> <span class="verse"><a name="21">21</a>Der HERR thut wol an mir / nach meiner gerechtigkeit / Er vergilt mir nach der reinigkeit meiner hende.</span> <span class="verse"><a name="22">22</a>Denn ich halte die Wege des HERRN / Vnd bin nicht Gottlos wider meinen Gott.</span> <span class="verse"><a name="23">23</a>Denn alle seine Rechte hab ich fur augen / Vnd seine Gebot werffe ich nicht von mir.</span> <span class="verse"><a name="24">24</a>Sondern ich bin on wandel fur jm / Vnd hüte mich fur sünden.</span> <span class="verse"><a name="25">25</a>Darumb vergilt mir der HERR nach meiner gerechtigkeit / Nach meiner reinigkeit fur seinen Augen.</span> <span class="verse"><a name="26">26</a>BEy den Heiligen / bistu heilig / Bey den Fromen / bistu from.</span> <span class="verse"><a name="27">27</a>Bey den Reinen / bistu rein / Vnd bey den Verkereten / bistu verkeret.</span> <span class="verse"><a name="28">28</a>DEnn du hilffest dem elenden volck / Vnd mit deinen Augen nidrigestu die Hohen.</span> <span class="verse"><a name="29">29</a>Denn du HERR bist mein Liecht / der HERR macht meine finsternis liechte.</span> <span class="verse"><a name="30">30</a>DEnn mit dir kan ich Kriegsuolck zuschmeissen / Vnd mit meinem Gott vber die Mauren springen.</span> <span class="verse"><a name="31">31</a>Gottes wege sind on wandel / Des HERRN Rede sind durchleutert / Er ist ein Schilt allen die jm vertrawen.</span> <span class="verse"><a name="32">32</a>Denn wo ist ein Gott on den HERRN? Vnd wo ist ein Hort on vnser Gott?</span> <span class="verse"><a name="33">33</a>Gott sterckt mich mit krafft / Vnd weiset mir einen weg on wandel.</span> <span class="verse"><a name="34">34</a>Er macht meine füsse gleich den Hirssen / Vnd stellet mich auff meine höhe.</span> <span class="verse"><a name="35">35</a>Er leret meine Hende streitten / Vnd leret meinen Arm den ehren Bogen spannen.</span> <span class="verse"><a name="36">36</a>VND gibst mir den Schilt deines Heils / Vnd wenn du mich demütigest / machstu mich gros.</span> <span class="verse"><a name="37">37</a>Du machst vnter mir raum zugehen / Das meine Knöchel nicht gleiten.</span> <span class="verse"><a name="38">38</a>Jch wil meinen Feinden nachiagen vnd sie vertilgen / Vnd wil nicht vmb keren / bis ich sie vmbbracht habe.</span> <span class="verse"><a name="39">39</a>Jch wil sie vmbbringen vnd zuschmeissen / vnd sollen mir nicht widerstehen / Sie müssen vnter meine füsse fallen.</span> <span class="verse"><a name="40">40</a>Du kanst mich rüsten mit stercke zum streit / Du kanst vnter mich werffen / die sich wider mich setzen.</span> <span class="verse"><a name="41">41</a>Du gibst mir meine Feinde in die flucht / Das ich verstöre die mich hassen.</span> <span class="verse"><a name="42">42</a>Sie lieben sich zuDie sich mit vielen Gottesdiensten wollen vmb Gott wol verdienen / meinens hertzlich vnd thuns mit ernst. Aber on Gottes wort / aus eigen erweltem furnemen / wie vnser Münche vnd alle Abgöttische thun.  / Aber da ist kein Helffer / Zum HERRN / Aber er antwortet jnen nicht.</span> <span class="verse"><a name="43">43</a>Jch wil sie zustossen wie Staub auff der erden / Wie Kot auff der gassen wil ich sie versteuben vnd zustrewen.</span> <span class="verse"><a name="44">44</a>DV hilffst mir von dem zenckischen Volck / vnd behütest mich zum Heubt vnter den Heiden / Ein Volck das ich nicht kandte / dienet mir.</span> <span class="verse"><a name="45">45</a>Den frembden Kindern hats wider mich gefeilet / Vnd gehorchen mir mit gehorsamen ohren.</span> <span class="verse"><a name="46">46</a>Die frembden Kinder sind verschmachtet / Vnd zabbeln in jren Banden.</span> <span class="verse"><a name="47">47</a>DEr HERR lebet / vnd gelobet sey mein Hort / Vnd Gott der Hort meines Heils müsse erhaben werden.</span> <span class="verse"><a name="48">48</a>Der Gott der mir die Rache gibt / Vnd wirfft die Völcker vnter mich.</span> <span class="verse"><a name="49">49</a>Er hilfft mir aus von meinen Feinden / Du erhöhest mich aus denen die sich wider mich setzen / Du hilffst mir von den Freueln.</span> <span class="verse"><a name="50">50</a>DArumb wil ich dir dancken HERR vnter den Heiden / Vnd deinem Namen lobsingen. Rom. 15.</span> <span class="verse"><a name="51">51</a>Der seinem Könige gros Heil beweiset / Vnd wolthut seinem Gesalbeten Dauid / vnd seinem Samen ewiglich.</span> </p></div</div></div></body></html>