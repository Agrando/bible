<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/ez/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/ez">undefined</a> &gt <strong>Chapter 41</strong></div><p><span class="verse"><a name="1">1</a>VND er füret mich hinein in den Tempel / vnd mas die Ercker an den wenden / die waren zu jeder seiten sechs Ellen weit / so weit das Haus war.</span> <span class="verse"><a name="2">2</a>Vnd die Thür war zehen ellen weit / aber die wende zu beiden seiten an der thür / war jede fünff ellen breit. Vnd er mas den raum im Tempel / der hatte vierzig ellen in die lenge / vnd zwenzig ellen in die breite.</span> <span class="verse"><a name="3">3</a>VND er gieng inwendig hinein / vnd mas die Thür / zwo ellen / vnd die thür hatte sechs ellen / vnd die weite der thür sieben ellen.</span> <span class="verse"><a name="4">4</a>Vnd er mas zwenzig ellen in die lenge / vnd zwenzig ellen in die breite am Tempel. Vnd er sprach zu mir / Dis ist das Allerheiligste.</span> <span class="verse"><a name="5">5</a>VND er mas die wand des Hauses / sechs ellen hoch / Darauff waren Genge allenthalben herumb / geteilet in Gemach / die waren allenthalben vier ellen weit.</span> <span class="verse"><a name="6">6</a>Vnd der selben Gemach waren auff jeder seiten drey vnd dreissig / je eines an dem andern / vnd stunden Pfeiler vnten bey den wenden am Hause / allenthalben herumb / die sie trugen.</span> <span class="verse"><a name="7">7</a>VND vber diesen waren noch mehr Genge vmbher / vnd oben waren die Genge weiter / das man aus den vntern in die mitlern / vnd aus den mitlern in die öbersten gieng /</span> <span class="verse"><a name="8">8</a>vnd stund je einer sechs ellen vber den andern.</span> <span class="verse"><a name="9">9</a>Vnd die weite der öbern Genge / war fünff ellen / vnd die Pfeiler trugen die genge am Hause /</span> <span class="verse"><a name="10">10</a>Vnd es war je von einer wand am Hause / zu der andern / zwenzig ellen.</span> <span class="verse"><a name="11">11</a>VND es waren zwo Thür an der Schnecken hin auff / Eine gegen Mitternacht / die ander / gegen mittag / Vnd die Schnecke war fünff ellen weit.</span> <span class="verse"><a name="12">12</a>VND die Maur gegen abend / war fünff vnd siebenzig ellen breit / vnd neunzig ellen lang.</span> <span class="verse"><a name="13">13</a>VND er mas die lenge des Hauses / die hatte durch aus hundert ellen / die maur vnd was dran war /</span> <span class="verse"><a name="14">14</a>Vnd die weite forne am Hause / gegen Morgen mit dem das dran hieng / war auch hundert ellen.</span> <span class="verse"><a name="15">15</a>VND er mas die lenge des Gebews / mit allem was dran hieng / von einer ecken bis zur andern / das war auff jeder seiten hundert ellen mit dem innern Tempel vnd Hallen im Vorhofe /</span> <span class="verse"><a name="16">16</a>sampt den Thüren / Fenstern / Ecken vnd den dreien Gengen / vnd Tafelwerck allenthalben herumb.</span> <span class="verse"><a name="17">17</a>ER mas auch wie hoch von der erden bis zun Fenstern war / vnd wie breit die fenster sein solten. Vnd mas vom Thor bis zum Allerheiligsten / auswendig vnd inwendig herumb.</span> <span class="verse"><a name="18">18</a>VND am gantzen Hause herumb / von vnten an / bis oben hinauff / an der thür vnd an den wenden / waren Cherubim / vnd Palmlaubwerck vnter die Cherub gemacht.</span> <span class="verse"><a name="19">19</a>Vnd ein jeder Cherub hatte zween Köpffe / auff einer seiten wie ein Menschenkopff /</span> <span class="verse"><a name="20">20</a>auff der andern seiten / wie ein Lewenkopff.</span> <span class="verse"><a name="21">21</a>VND die thür im Tempel war vierecket / vnd war alles artig in einander gefügt.</span> <span class="verse"><a name="22">22</a>VND der hültzen Altar / war dreier ellen hoch / vnd zwo ellen lang vnd breit / Vnd seine Ecken vnd alle seine Seiten waren hültzen / Vnd er sprach zu mir / Das ist der Tissch / der fur dem HERRN stehen sol.</span> <span class="verse"><a name="23">23</a>VND die thür / beide am Tempel vnd dem Allerheiligsten /</span> <span class="verse"><a name="24">24</a>hatte zwey Bletter / die man auff vnd zuthat /</span> <span class="verse"><a name="25">25</a>vnd waren auch Cherubim vnd Palmlaubwerck dran / wie an den wenden. Vnd dauor waren starcke Rigel / gegen der Halle /</span> <span class="verse"><a name="26">26</a>vnd waren enge Fenster / vnd viel Palmlaubwercks herumb / an der Halle vnd an den wenden.</span> </p></div</div></div></body></html>