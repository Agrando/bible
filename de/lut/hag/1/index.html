<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/hag/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/hag">Haggai</a> &gt <strong>Chapter 1</strong></div><p><span class="verse"><a name="1">1</a>JM andern jar des Königes Darij / im sechsten monden / am ersten tage des monden / Geschach des HERRN wort durch den Propheten Haggai / zu SeruBabel / dem son Sealthiel / dem Fürsten Juda / vnd zu Jesua / dem son Jozadac dem Hohenpriester / vnd sprach /</span> <span class="verse"><a name="2">2</a>So spricht der HERR Zebaoth / Dis Volck spricht / Die zeit ist noch nicht da / das man des HERRN Haus bawe.</span> <span class="verse"><a name="3">3</a>Vnd des HERRN wort geschach durch den Propheten Haggai /</span> <span class="verse"><a name="4">4</a>Aber ewer zeit ist da / das jr in geteffelten Heusern wonet / vnd dis Haus mus wüst stehen.</span> <span class="verse"><a name="5">5</a>NV / so spricht der HERR Zebaoth / Schawet / wie es euch gehet.</span> <span class="verse"><a name="6">6</a>Jr seet viel / Vnd bringet wenig ein / Jr esset / Vnd werdet doch nicht sat / Jr trincket / Vnd werdet doch nicht truncken / Jr kleidet euch / Vnd künd euch doch nicht erwermen / Vnd welcher Geld verdienet / Der legts in einen löcherten Beutel.</span> <span class="verse"><a name="7">7</a>So spricht der HERR Zebaoth / Schawet / wie es euch gehet.</span> <span class="verse"><a name="8">8</a>Gehet hin auff das Gebirge / vnd holet Holtz / vnd bawet das Haus / Das sol mir angenem sein / vnd wil meine Ehre erzeigen / spricht der HERR.</span> <span class="verse"><a name="9">9</a>Denn jr wartet wol auff viel / vnd sihe / Es wird wenig / Vnd ob jrs schon heimbringt / So zersteube ichs doch. Warumb das / spricht der HERR Zebaoth? Darumb / das mein Haus so wüst stehet / vnd ein jglicher eilet auff sein Haus.</span> <span class="verse"><a name="10">10</a>Darumb hat der Himel vber euch den Thaw verhalten / vnd das Erdreich sein Gewechs.</span> <span class="verse"><a name="11">11</a>Vnd ich habe die Dürre geruffen / beide vber Land vnd Berge / vber Korn / Most / Ole / vnd vber alles / was aus der Erden kompt / auch vber Leute vnd Viehe / vnd vber alle erbeit der hende.</span> <span class="verse"><a name="12">12</a>DA gehorcht SeruBabel der son Sealthiel / vnd Jesua der son Jozadac / der Hohepriester / vnd alle vbrige des Volcks / solcher stimme des HERRN jres Gottes / vnd den worten des Propheten Haggai / Wie jn der HERR jr Gott gesand hatte / Vnd das Volck furcht sich fur dem HERRN.</span> <span class="verse"><a name="13">13</a>Da sprach Haggai / der EngelDas ist / Bote oder Prediger. des HERRN / der die Botschafft des HERRN hatte an das Volck / Jch bin mit euch / spricht der HERR.</span> <span class="verse"><a name="14">14</a>VND der HERR erweckt den geist SeruBabel des sons Sealthiel des Fürsten Juda / vnd den geist Jesua des sons Jozadac des Hohenpriesters vnd den geist des gantzen vbrigen Volcks / Das sie kamen vnd erbeiten am Hause des HERRN Zebaoth jres Gottes.</span> <span class="verse"><a name="15">15</a>AM vier vnd zwenzigsten tage des sechsten monden / im andern jar des königs Darij /</span> </p></div</div></div></body></html>