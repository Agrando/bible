<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/ps/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/ps">Psalms</a> &gt <strong>Chapter 35</strong></div><p><span class="verse"><a name="1">1</a>Ein Psalm Dauids. HERR haddere mit meinen Haddern / Streitte wider meine Bestreitter.</span> <span class="verse"><a name="2">2</a>Ergreiffe den Schild vnd Woffen / Vnd mache dich auff mir zu helffen.</span> <span class="verse"><a name="3">3</a>Zücke den Spies / vnd schütze mich wider meine Verfolger / Sprich zu meiner Seelen / Jch bin deine Hülffe.</span> <span class="verse"><a name="4">4</a>Es müssen sich schemen vnd gehönet werden / die nach meiner Seelen stehen / Es müssen zu rück keren vnd zu schanden werden / die mir vbel wöllen.</span> <span class="verse"><a name="5">5</a>Sie müssen werden wie Sprew fur dem winde / Vnd der Engel des HERRN stosse sie weg.</span> <span class="verse"><a name="6">6</a>Jr weg müsse finster vnd schlipfferig werden / Vnd der Engel des HERRN verfolge sie.</span> <span class="verse"><a name="7">7</a>Denn sie haben mir on vrsach gestellet jr Netze zu verderben / Vnd haben on vrsach meiner Seelen gruben zugericht.</span> <span class="verse"><a name="8">8</a>Er müsse vnuersehens vberfallen werden / Vnd sein Netz das er gestellet hat / müsse jn fahen / Vnd müsse drinnen vberfallen werden.</span> <span class="verse"><a name="9">9</a>ABer meine Seele müsse sich frewen des HERRN / Vnd frölich sein auff seine Hülffe.</span> <span class="verse"><a name="10">10</a>Alle meine Gebeine müssen sagen / HERR / Wer ist dein gleichen? Der du den Elenden errettest von dem der jm zu starck ist / Vnd den Elenden vnd Armen von seinen Reubern.</span> <span class="verse"><a name="11">11</a>ES tretten freuel Zeugen auff / Die zeihen mich des ich nicht schüldig bin.</span> <span class="verse"><a name="12">12</a>Sie thun mir arges vmb guts / Mich in hertzleidSterelitatem animae meae. Id est, Als müste mein Seele verlassen vnd veracht sein / wie ein Widwe oder Vnfruchtbare. zu bringen.</span> <span class="verse"><a name="13">13</a>JCh aber / wenn sie kranck waren / zog einen Sack an / Thet mir wehe mit fasten / vnd betet von hertzen stets.</span> <span class="verse"><a name="14">14</a>Jch hielt mich / als were es mein Freund vnd Bruder / Jch gieng traurig / wie einer der leide tregt vber seiner Mutter.</span> <span class="verse"><a name="15">15</a>SJe aber frewen sich vber meinem schaden / vnd rotten sich / Es rotten sich die HinckendeDas ist / Die den Bawm auff beiden Achseln tragen dienen Gott vnd dienen doch auch dem Teufel.  wider mich / on meine schuld / Sie reissen vnd hören nicht auff. 3. Reg. 18.</span> <span class="verse"><a name="16">16</a>Mit denen die da heuchlen vnd spotten vmb des Bauchs willen / Beissen sie jre Zeene zu samen vber mich.</span> <span class="verse"><a name="17">17</a>HERR wie lange wiltu zusehen? Errette doch meine Seele aus jrem Getümel / Vnd meine Einsame von den jungen Lewen.</span> <span class="verse"><a name="18">18</a>JCh wil dir dancken in der grossen Gemeine / Vnd vnter viel Volcks wil ich dich rhümen.</span> <span class="verse"><a name="19">19</a>LAs sich nicht vber mich frewen / die mir vnbillich feind sind / Noch mit den augen spotten / die mich on vrsach hassen.</span> <span class="verse"><a name="20">20</a>Denn sie trachten schaden zuthun / Vnd suchen falsche Sachen wider die StillenDie gerne Friede hetten.im Lande.</span> <span class="verse"><a name="21">21</a>Vnd sperren jr maul weit auff wider mich / vnd sprechen / Da / da / Das sehen wir gerne.</span> <span class="verse"><a name="22">22</a>HERR du sihests / schweige nicht / HERR sey nicht ferne von mir.</span> <span class="verse"><a name="23">23</a>Erwecke dich vnd wache auff zu meinem Recht / Vnd zu meiner Sache mein Gott vnd HERR.</span> <span class="verse"><a name="24">24</a>HERR mein Gott / richte mich nach deiner Gerechtigkeit / Das sie sich vber mich nicht frewen.</span> <span class="verse"><a name="25">25</a>Las sie nicht sagen in jrem hertzen / Da / da / Das wolten wir / Las sie nicht sagen / Wir haben jn verschlungen.</span> <span class="verse"><a name="26">26</a>Sie müssen sich schemen / vnd zuschanden werden / alle die sich meines Vbels frewen / Sie müssen mit schand vnd scham gekleidet werden / die sich wider mich rhümen.</span> <span class="verse"><a name="27">27</a>RHümen vnd frewen müssen sich / die mir gönnen / das ich recht behalte / Vnd jmer sagen / Der HERR müsse hoch gelobt sein / der seinem Knecht wol wil.</span> <span class="verse"><a name="28">28</a>Vnd meine Zunge sol reden von deiner Gerechtigkeit / Vnd dich teglich preisen.</span> </p></div</div></div></body></html>