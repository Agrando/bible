<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 109</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/ps/109"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/ps">Psalms</a> &gt <strong>Chapter 109</strong></div><p><span class="verse"><a name="1">1</a>Ein Psalm Dauids / vor zu singen. GOtt mein Rhum / Schweige nicht.</span> <span class="verse"><a name="2">2</a>Denn sie haben jr gottloses vnd falsches Maul wider mich auffgethan / Vnd reden wider mich mit falscher Zungen.</span> <span class="verse"><a name="3">3</a>Vnd sie reden gifftig wider mich allenthalben / Vnd streitten wider mich on vrsach.</span> <span class="verse"><a name="4">4</a>Da für das ich sie liebe / Sind sie wider mich / Jch aber bete.</span> <span class="verse"><a name="5">5</a>Sie beweisen mir Böses vmb guts / Vnd hass vmb liebe.</span> <span class="verse"><a name="6">6</a>SEtzeJre lere / leben / lernen / beten / müsse alles verdampt sein. Gottlosen vber jn / Vnd der Satan müsse stehen zu seiner Rechten.</span> <span class="verse"><a name="7">7</a>Wer sich den selben leren lesst / des Leben müsse gottlos sein / Vnd sein Gebet müsse sünde sein.</span> <span class="verse"><a name="8">8</a>Seiner tage müssen wenig werden / Vnd sein Ampt müsse ein ander empfahen. Act. 1.</span> <span class="verse"><a name="9">9</a>Seine Kinder müssen Waisen werden / Vnd sein Weib eine widwin.</span> <span class="verse"><a name="10">10</a>Seine Kinder müssen in der jrre gehen vnd betteln / Vnd suchen als die verdorben sind.</span> <span class="verse"><a name="11">11</a>Es müsse der Wucherer aussaugen alles was er hat / Vnd Frembde müssen seine Güter rauben.</span> <span class="verse"><a name="12">12</a>Vnd niemand müsse jm Guts thun / Vnd niemand erbarme sich seiner Waisen.</span> <span class="verse"><a name="13">13</a>Seine Nachkomen müssen ausgerottet werden / Jr name müsse im andern Gelied vertilget werden.</span> <span class="verse"><a name="14">14</a>Seiner Veter missethat müsse gedacht werden fur dem HERRN / Vnd seiner Mutter sünde müsse nicht ausgetilget werden.</span> <span class="verse"><a name="15">15</a>Der HERR müsse sie nimer aus den augen lassen / Vnd jre Gedechtnis müsse ausgerottet werden auff Erden.</span> <span class="verse"><a name="16">16</a>DARumb / das er so gar keine Barmhertzigkeit hatte / Sondern verfolget den Elenden vnd Armen / vnd den Betrübten / das er jn tödtet.</span> <span class="verse"><a name="17">17</a>Vnd er wolte den Fluch haben / der wird jm auch komen / Er wolt des Segens nicht / so wird er auch ferne von jm bleiben.</span> <span class="verse"><a name="18">18</a>Vnd zoch an den Fluch / wie sein Hembd / vnd ist in sein inwendiges gangen wie Wasser / Vnd wie öle in sein Gebeine.</span> <span class="verse"><a name="19">19</a>So werde er jm / wie ein Kleid / das er anhabe / Vnd wie ein Gürtel / da er sich allewege mit gürte.</span> <span class="verse"><a name="20">20</a>So geschehe denen vom HERRN die mir wider sind / Vnd reden böses wider meine Seele.</span> <span class="verse"><a name="21">21</a>ABer du HErr HERR / sey du mit mir / vmb deines Namens willen / Denn deine Gnade ist mein Trost / errette mich.</span> <span class="verse"><a name="22">22</a>Denn ich bin Arm vnd Elend / Mein hertz ist erschlagen in mir.</span> <span class="verse"><a name="23">23</a>Jch fare da hin / wie ein Schatte der vertrieben wird / Vnd werde veriaget / wie die Hewschrecken.</span> <span class="verse"><a name="24">24</a>Meine Knie sind schwach von fasten / Vnd mein Fleisch ist mager / vnd hat kein fett.</span> <span class="verse"><a name="25">25</a>Vnd ich mus jr Spott sein / Wenn sie mich sehen / schütteln sie jren Kopff.</span> <span class="verse"><a name="26">26</a>STehe mir bei / HERR mein Gott / Hilff mir nach deiner Gnade.</span> <span class="verse"><a name="27">27</a>Das sie innen werden / das dis sey deine Hand / Das du HERR solchs thust.</span> <span class="verse"><a name="28">28</a>Fluchen sie / So segene du / Setzen sie sich wider mich / So müssen sie zu schanden werden / Aber dein Knecht müsse sich frewen.</span> <span class="verse"><a name="29">29</a>Meine Widersacher müssen mit schmach angezogen werden / Vnd mit jrer schand bekleidet werden / wie mit einem Rock.</span> <span class="verse"><a name="30">30</a>JCh wil dem HERRN seer dancken mit meinem munde / Vnd jn rhümen vnter vielen.</span> <span class="verse"><a name="31">31</a>Denn er stehet dem Armen zur Rechten / Das er jm helffe von denen / die sein Leben verurteilen.</span> </p></div</div></div></body></html>