<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 78</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/ps/78"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/ps">Psalms</a> &gt <strong>Chapter 78</strong></div><p><span class="verse"><a name="1">1</a>Ein Vnterweisung Assaph. Höre mein Volck mein Gesetze / Neiget ewre ohren zu der rede meines mundes.</span> <span class="verse"><a name="2">2</a>JCh wil meinen mund auffthun zu Sprüchen / Vnd alte Geschichte aussprechen. Matth. 13.</span> <span class="verse"><a name="3">3</a>Die wir gehört haben vnd wissen / Vnd vnser Veter vns erzelet haben.</span> <span class="verse"><a name="4">4</a>Das wirs nicht verhalten sollen jren Kindern / die hernach komen / Vnd verkündigeten den Rhum des HERRN / vnd seine Macht vnd Wunder / die er gethan hat.</span> <span class="verse"><a name="5">5</a>ER richtet ein Zeugnis auff in Jacob / vnd gab ein Gesetz in Jsrael / Das er vnsern Vetern gebot zu leren jre Kinder.</span> <span class="verse"><a name="6">6</a>Auff das die Nachkomen lerneten / Vnd die Kinder die noch solten geborn werden.</span> <span class="verse"><a name="7">7</a>Wenn sie auffkemen / Das sie es auch jren Kindern verkündigeten. Das sie setzten auff Gott jre hoffnung / Vnd nicht vergessen der thatten Gottes / vnd seine Gebot hielten.</span> <span class="verse"><a name="8">8</a>Vnd nicht würden wie jre Veter / ein abtrünnige vnd vngehorsame Art / Welchen jr Hertz nicht fest war / vnd jr Geist nicht trewlich hielt an Gott.</span> <span class="verse"><a name="9">9</a>Wie die kinder EphraimVor den Königen stund das Regiment im stam Ephraim / Die füreten den harnisch vnd bogen / Aber sie waren stoltz vnd traweten Gott nicht / Darumb ward es von jnen genomen / vnd Silo verstöret vnd ward in Juda auffgericht. so geharnischt den Bogen füreten / Abfielen zur zeit des streitsStreit heisst hie anfechtung fahr vnd not. .</span> <span class="verse"><a name="10">10</a>Sie hielten den bund Gottes nicht / Vnd wolten nicht in seinem Gesetz wandeln.</span> <span class="verse"><a name="11">11</a>Vnd vergassen seiner Thatten / Vnd seiner Wunder / die er jnen erzeiget hatte.</span> <span class="verse"><a name="12">12</a>FVr jren Vetern thet er Wunder in Egyptenland / Jm felde Zoan.</span> <span class="verse"><a name="13">13</a>Er zurteilet das Meer / vnd lies sie durch hin gehen / Vnd stellet das Wasser / wie eine Maur. Exod. 14.</span> <span class="verse"><a name="14">14</a>Er leitet sie des tages mit einer Wolcken / Vnd des nachts mit einem hellen Fewr. Exod. 13.; Psal. 105.</span> <span class="verse"><a name="15">15</a>Er reis die Felsen in der Wüsten / Vnd trencket sie mit Wasser die fülle. Exo. 17.; Num. 20.</span> <span class="verse"><a name="16">16</a>Vnd lies Beche aus den felsen fliessen / Das sie hin ab flossen wie Wasserströme.</span> <span class="verse"><a name="17">17</a>NOch sündigeten sie weiter wider jn / Vnd erzüneten den Höhesten in der Wüsten.</span> <span class="verse"><a name="18">18</a>Vnd versuchten Gott in jrem hertzen / Das sie Speise fodderten fur jre Seelen. Num. 11.</span> <span class="verse"><a name="19">19</a>Vnd redten wider Gott vnd sprachen / Ja Gott solt wol können einen Tisch bereiten in der Wüsten?</span> <span class="verse"><a name="20">20</a>SJhe / er hat wol den Felsen geschlagen / das Wasser flossen / Vnd beche sich ergossen. Num. 20. Aber wie kan er Brot geben / Vnd seinem volck Fleisch verschaffen?</span> <span class="verse"><a name="21">21</a>DA nu das der HERR höret / entbrand er / Vnd Fewr gieng an in Jacob / vnd zorn kam vber Jsrael. Num. 11.</span> <span class="verse"><a name="22">22</a>Das sie nicht gleubten an Gott / Vnd hoffeten nicht auff seine Hülffe.</span> <span class="verse"><a name="23">23</a>Vnd er gebot den Wolcken droben / Vnd thet auff die thüre des Himels.</span> <span class="verse"><a name="24">24</a>Vnd lies das Man auff sie regenen / zu essen / Vnd gab jnen Himelbrot. Exod. 16.; Joh. 6.; Sap. 16.</span> <span class="verse"><a name="25">25</a>Sie assen Engelbrot / Er sandte jnen Speise die fülle.</span> <span class="verse"><a name="26">26</a>ER lies weben den Ostwind vnter dem Himel / Vnd erregt durch seine stercke den Sudwind.</span> <span class="verse"><a name="27">27</a>Vnd lies Fleisch auff sie regenen wie staub / Vnd Vogel wie sand am Meer.</span> <span class="verse"><a name="28">28</a>Vnd lies sie fallen vnter jr Lager allenthalben / Da sie woneten.</span> <span class="verse"><a name="29">29</a>Da assen sie vnd wurden all zusat / Er lies sie jren Lust büssen.</span> <span class="verse"><a name="30">30</a>Da sie nu jren lust gebüsset hatten / Vnd sie noch dauon assen. Num. 11.</span> <span class="verse"><a name="31">31</a>Da kam der zorn Gottes vber sie / vnd erwürget die Fürnemesten vnter jnen / Vnd schlug darnider die Besten in Jsrael.</span> <span class="verse"><a name="32">32</a>Aber vber das alles sündigeten sie noch mehr / Vnd gleubten nicht an seine Wunder.</span> <span class="verse"><a name="33">33</a>Darumb lies er sie da hin sterben / das sie nichts erlangetenDas sie das verheissen land nicht kriegeten vnd vmbsonst gezogen waren aus Egypten.  / Vnd musten jr lebenlang geplaget sein.</span> <span class="verse"><a name="34">34</a>WEnn er sie erwürget / suchten sie jn / Vnd kereren sich früe zu Gott.</span> <span class="verse"><a name="35">35</a>Vnd gedachten / das Gott jr Hort ist / Vnd Gott der Höhest jr Erlöser ist.</span> <span class="verse"><a name="36">36</a>Vnd heuchelten jm mit jrem munde / vnd logen jm mit jrer zungen /</span> <span class="verse"><a name="37">37</a>Aber jr hertz war nicht feste an jm / vnd hielten nicht trewlich an seinem Bunde.</span> <span class="verse"><a name="38">38</a>ER aber war Barmhertzig / vnd vergab die Missethat / vnd vertilget sie nicht / Vnd wendet offt seinen Zorn ab / vnd lies nicht seinen gantzen zorn gehen.</span> <span class="verse"><a name="39">39</a>Denn er gedacht / das sie Fleisch sind / Ein wind der da hin feret / vnd nicht wider kompt.</span> <span class="verse"><a name="40">40</a>Sie erzürneten jn gar offt in der Wüsten / Vnd entrüsteten jn in der Einöde.</span> <span class="verse"><a name="41">41</a>Sie versuchten Gott jmer wider / Vnd meistertenSie stelleten Gott jmerdar zeit vnd weise wenn vnd wie er flugs gegenwertig vnd greifflich helffen solt / vnd wolten nicht trawen / noch hoffen auffs zu künfftig. Jtzt wöllen sie Fleisch / jtzt Wasser / jtzt Brot haben / Aber so setzen vnd leren / wie es Gott machen sol / das heisst Gott versuchen. den Heiligen in Jsrael.</span> <span class="verse"><a name="42">42</a>Sie dachten nicht an seine Hand / Des tages da er sie erlösete von den Feinden.</span> <span class="verse"><a name="43">43</a>WJe er denn seine Zeichen in Egypten gethan hatte / Vnd seine Wunder im lande Zoan.</span> <span class="verse"><a name="44">44</a>Da er jr wasser in Blut wandelt / Das sie jre Beche nicht trincken kundten.</span> <span class="verse"><a name="45">45</a>Da er Vnzifer vnter sie schickt / die sie frassen / Vnd Kröten die sie verderbeten.</span> <span class="verse"><a name="46">46</a>Vnd gab jre gewechse den Raupen / Vnd jre saat den Hewschrecken.</span> <span class="verse"><a name="47">47</a>Da er jre Weinstöcke mit Hagel schlug / Vnd jre Maulberbewme mit Schlosen.</span> <span class="verse"><a name="48">48</a>Da er jr Vieh schlug mit Hagel / Vnd jre Herde mit Stralen.</span> <span class="verse"><a name="49">49</a>Da er böse Engel vnter sie sandte / in seinem grimmigem zorn / Vnd lies sie toben vnd wüten / vnd leide thun.</span> <span class="verse"><a name="50">50</a>Da er seinen zorn lies fortgehen / vnd jrer Seelen fur dem Tode nicht verschonet / Vnd lies jr Vieh an der Pestilentz sterben.</span> <span class="verse"><a name="51">51</a>Da er alle Erstegeburt in Egypten schlug / Die ersten Erben in den hütten Ham. Exod. 12.</span> <span class="verse"><a name="52">52</a>VND lies sein Volck ausziehen wie Schafe / Vnd füret sie wie eine Herde in der Wüsten.</span> <span class="verse"><a name="53">53</a>Vnd er leitet sie sicher / das sie sich nicht furchten / Aber jre Feinde bedeckt das Meer.</span> <span class="verse"><a name="54">54</a>VND bracht sie in seine heilige Grentze / Zu diesem Berge / den seine Rechte erworben hat.</span> <span class="verse"><a name="55">55</a>Vnd vertreib fur jnen her die Völcker / Vnd lies jnen das Erbe austeilen / Vnd lies in jener Hütten die stemme Jsrael wonen.</span> <span class="verse"><a name="56">56</a>ABer sie versuchten vnd erzürneten Gott den Höhesten / Vnd hielten seine Zeugnis nicht.</span> <span class="verse"><a name="57">57</a>Vnd fielen zu rück / vnd verachteten alles / wie jre Veter / Vnd hielten nicht / Gleich wie ein loser Bogen.</span> <span class="verse"><a name="58">58</a>Vnd erzürneten jn mit jren Höhen / Vnd reitzeten jn mit jren Götzen.</span> <span class="verse"><a name="59">59</a>VND da das Gott höret / entbrand er / Vnd verwarff Jsrael seer.</span> <span class="verse"><a name="60">60</a>Das er seine Wonunge zu Silo lies faren / Die Hütten da er vnter Menschen wonet. 1. Reg. 4.</span> <span class="verse"><a name="61">61</a>Vnd gab jre MachtDas ist / Die Lade des Bunds / darauff sie sich liessen etc. ins Gefengnis / Vnd jre Herrligkeit in die hand des Feindes.</span> <span class="verse"><a name="62">62</a>Vnd vbergab sein Volck ins schwert / Vnd entbrand vber sein Erbe.</span> <span class="verse"><a name="63">63</a>Jre junge Manschafft fras das Fewr / Vnd jre Jungfrawen musten vngefreiet bleiben.</span> <span class="verse"><a name="64">64</a>Jre Priester fielen durchs Schwert / Vnd waren keine Widwen / die da weinen solten.</span> <span class="verse"><a name="65">65</a>VND der HERR erwachet wie ein Schlaffender / Wie ein Starcker jauchzet / der vom wein kompt.</span> <span class="verse"><a name="66">66</a>Vnd schlug seine Feinde im Hindern / Vnd henget jnen eine ewige Schande an. 1. Reg. 5.</span> <span class="verse"><a name="67">67</a>VND verwarff die hütten Joseph / Vnd erwelet nicht den stam Ephraim.</span> <span class="verse"><a name="68">68</a>SOndern erwelet den stam Juda / Den berg Zion / welchen er liebet.</span> <span class="verse"><a name="69">69</a>Vnd bawet sein Heiligthum hoch / Wie ein Land / das ewiglich fest stehen sol.</span> <span class="verse"><a name="70">70</a>VND erwelet seinen knecht Dauid / Vnd nam jn von den Schafstellen. 1. Reg. 16.</span> <span class="verse"><a name="71">71</a>Von den saugenden Schafen holet er jn / Das er sein volck Jacob weiden solt / vnd sein Erbe Jsrael.</span> <span class="verse"><a name="72">72</a>Vnd er weidet sie auch mit aller trew / Vnd regiert sie mit allem vleis.</span> </p></div</div></div></body></html>