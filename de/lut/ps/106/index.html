<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 106</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/ps/106"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/ps">Psalms</a> &gt <strong>Chapter 106</strong></div><p><span class="verse"><a name="1">1</a>Halelu ia. Dancket dem HERRN / Denn er ist freundlich / Vnd seine Güte weret ewiglich.</span> <span class="verse"><a name="2">2</a>Wer kan die grossen Thatten des HERRN ausreden? Vnd alle seine löbliche Werck preisen?</span> <span class="verse"><a name="3">3</a>Wol denen / die das Gebot halten / Vnd thun jmerdar recht.</span> <span class="verse"><a name="4">4</a>HERR gedenck mein / nach der gnaden / die du deinem Volck verheissen hast / Beweise vns deine Hülffe.</span> <span class="verse"><a name="5">5</a>Das wir sehen mügen die Wolfart deiner Aussweleten / vnd vns frewen / das deinem Volck wolgehet / Vnd vns rhümen mit deinem Erbteil.</span> <span class="verse"><a name="6">6</a>WJr haben gesündiget sampt vnsern Vetern / Wir haben mishandelt / vnd sind Gottlos gewesen.</span> <span class="verse"><a name="7">7</a>Vnser Veter in Egypten wolten deine Wunder nicht verstehen / Sie gedachten nicht an deine grosse Güte vnd waren vngehorsam am Meer / nemlich am Schilffmer.</span> <span class="verse"><a name="8">8</a>ER halff jnen aber / vmb seines Namens willen / Das er seine Macht beweisete.</span> <span class="verse"><a name="9">9</a>Vnd er schalt das Schilffmeer / da wards trocken / Vnd füret sie durch die Tieffen / wie in einer Wüsten. Exod. 14.</span> <span class="verse"><a name="10">10</a>Vnd halff jnen von der Hand des der sie hasset / Vnd erlöset sie / von der hand des Feindes.</span> <span class="verse"><a name="11">11</a>Vnd die Wasser erseufften jre Widersacher / Das nicht einer vberbleib.</span> <span class="verse"><a name="12">12</a>DA gleubten sie an seine wort / Vnd sungen sein Lob. Exod. 15.</span> <span class="verse"><a name="13">13</a>ABer sie vergassen bald seiner Werck / Sie warteten nicht seines Rats.</span> <span class="verse"><a name="14">14</a>Vnd sie würden lüstern in der Wüsten / Vnd versuchten Gott in der Einöde.</span> <span class="verse"><a name="15">15</a>ER aber gab jnen jre bitte / vnd sandte jnen gnug / Bis jnen da fur ekelt. Num. 11.</span> <span class="verse"><a name="16">16</a>VND sie empöreten sich wider Mosen im Lager / Wider Aaron den heiligen des HERRN. Num. 16.</span> <span class="verse"><a name="17">17</a>Die Erde that sich auff / vnd verschlang Dathan / Vnd decket zu die rotte Abiram.</span> <span class="verse"><a name="18">18</a>Vnd fewr ward vnter jre Rotte angezündet / Die flamme verbrand die Gottlosen.</span> <span class="verse"><a name="19">19</a>SJe machten ein Kalb in Horeb / Vnd beteten an das gegossen Bilde. Exod. 32.</span> <span class="verse"><a name="20">20</a>Vnd verwandelten jre EhreDas ist Gott. Rom. 1.  / Jn ein gleichnis eines Ochsen der gras isset.</span> <span class="verse"><a name="21">21</a>Sie vergassen Gottes jres Heilands / Der so grosse ding in Egypten gethan hatte.</span> <span class="verse"><a name="22">22</a>Wunder im lande Ham / Vnd schreckliche werck am Schilffmeer.</span> <span class="verse"><a name="23">23</a>Vnd er sprach / Er wolt sie vertilgen / Wo nicht Mose sein Ausserweleter den Riss auffgehalten hette / seinen grim abzuwenden / Auff das er sie nicht gar verterbete. Exo. 32.; Exo. 34.</span> <span class="verse"><a name="24">24</a>Vnd sie verachteten das liebe Land / Sie gleubten seinem wort nicht. Num. 14.</span> <span class="verse"><a name="25">25</a>Vnd murreten in jren Hütten / Sie gehorchten der stimme des HERRN nicht.</span> <span class="verse"><a name="26">26</a>Vnd er hub auff seine Hand wider sie / das er sie niderschlüge in der Wüsten.</span> <span class="verse"><a name="27">27</a>Vnd würffe jren Samen vnter die Heiden / Vnd strewet sie in die Lender.</span> <span class="verse"><a name="28">28</a>VND sie hiengen sich an den Baal Peor / Vnd assen von den Opffern der todten Götzen. Num. 25.</span> <span class="verse"><a name="29">29</a>Vnd erzürneten jn mit jrem thun / Da reis auch die Plage vnter sie.</span> <span class="verse"><a name="30">30</a>Da trat zu Pinehas / vnd schlichtet die sache / Da ward der Plage gestewret.</span> <span class="verse"><a name="31">31</a>Vnd ward jm gerechnet zur Gerechtigkeit / Fur vnd fur ewiglich.</span> <span class="verse"><a name="32">32</a>VND sie erzürneten jn am Hadderwasser / Vnd sie zuplagten den Mose vbel. Exo. 17.; Num. 20.</span> <span class="verse"><a name="33">33</a>Denn sie betrübten jm sein hertz / Das jm etliche wort entfuren.</span> <span class="verse"><a name="34">34</a>AVch vertilgeten sie die Völcker nicht / Wie sie doch der HERR geheissen hatte. Deut. 7.; Deut. 12.</span> <span class="verse"><a name="35">35</a>Sondern sie mengeten sich vnter die Heiden / Vnd lerneten der selben werck.</span> <span class="verse"><a name="36">36</a>Vnd dineten jren Götzen / Die gerieten jnen zum ergernis.</span> <span class="verse"><a name="37">37</a>Vnd sie opfferten jre Söne / Vnd jre Töchter den Teufeln.</span> <span class="verse"><a name="38">38</a>Vnd vergossen vnschuldig blut / das blut jrer Söne vnd jrer Töchter / die sie opfferten den Götzen Canaan / Das das Land mit Blutschulden pefleckt ward.</span> <span class="verse"><a name="39">39</a>Vnd verunreinigeten sich mit jren wercken / Vnd hureten mit jrem thun.</span> <span class="verse"><a name="40">40</a>DA ergrimmet der zorn des HERRN / vber sein Volck / Vnd gewan einen grewel an seinem Erbe.</span> <span class="verse"><a name="41">41</a>Vnd gab sie in die hand der Heiden / Das vber sie herrscheten / die jnen gram waren.</span> <span class="verse"><a name="42">42</a>Vnd jre Feinde engsten sie / Vnd wurden gedemütiget vnter jre hende.</span> <span class="verse"><a name="43">43</a>ER errettet sie offtmals / Aber sie erzürneten jn mit jrem fürnemen / Vnd wurden wenig vmb jrer missethat willen.</span> <span class="verse"><a name="44">44</a>VND er sahe jre not an / Da er jre Klage höret.</span> <span class="verse"><a name="45">45</a>Vnd gedacht an seinen Bund mit jnen gemacht / Vnd rewete jn nach seiner grossen Güte.</span> <span class="verse"><a name="46">46</a>Vnd lies sie zur Barmhertzigkeit komen / Fur allen die sie gefangen hatten.</span> <span class="verse"><a name="47">47</a>HJlff vns HERR vnser Got / vnd bringe vns zusamen aus den Heiden / Das wir dancken deinem heiligen Namen / vnd rhümen dein Lob.</span> <span class="verse"><a name="48">48</a>GElobet sey der HERR der Gott Jsrael / von ewigkeit in ewigkeit / Vnd alles Volck spreche / Amen / Halelu ia.</span> </p></div</div></div></body></html>