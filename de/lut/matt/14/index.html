<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/matt/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/matt">Matthew</a> &gt <strong>Chapter 14</strong></div><p><span class="verse"><a name="1">1</a>ZV der zeit kam das gerüchte von Jhesu fur den vierfürstenJudea mit jrer zugehör war in vier Herrschafften geteilet. Daher man die Herrn Tetrarchas / das ist / Vierfürsten nennet. Herodes /</span> <span class="verse"><a name="2">2</a>Vnd er sprach zu seinen Knechten / Dieser ist Johannes der Teuffer. Er ist von den todten aufferstanden / darumb thut er solche Thatten.</span> <span class="verse"><a name="3">3</a>Denn Herodes hatte Johannem gegriffen / gebunden vnd in das Gefengnis gelegt / von wegen der Herodias / seines bruders Philippus weib.</span> <span class="verse"><a name="4">4</a>Denn Johannes hatte zu jm gesagt / Es ist nicht recht / das du sie habest.</span> <span class="verse"><a name="5">5</a>Vnd er hette jn gerne getödtet / Furchte sich aber fur dem Volck / Denn sie hielten jn fur einen Propheten. Mar. 6; Luc. 3; Luc. 9.</span> <span class="verse"><a name="6">6</a>DA aber Herodes seinen Jarstag begieng / Da tanzte die Tochter der Herodias fur jnen. Das gefiel Herodes wol /</span> <span class="verse"><a name="7">7</a>Darumb verhies er jr mit einem Eide / er wolt jr geben / was sie foddern würde.</span> <span class="verse"><a name="8">8</a>Vnd als sie zuuor von jrer Mutter zugerichtet war / sprach sie. Gib mir her auff eine Schüssel das heubt Johannis des Teuffers.</span> <span class="verse"><a name="9">9</a>Vnd der König ward trawrig / Doch vmb des Eides willen / vnd dere die mit jm zu Tisch sassen / befalh ers jr zu geben.</span> <span class="verse"><a name="10">10</a>Vnd schicket hin / vnd entheubtet Johannes im gefengnis.</span> <span class="verse"><a name="11">11</a>Vnd sein Heubt ward her getragen in einer Schüsseln / vnd dem Meidlin gegeben / vnd sie bracht es jrer Mutter.</span> <span class="verse"><a name="12">12</a>Da kamen seine Jünger / vnd namen seinen Leib vnd begruben jn / Vnd kamen vnd verkündigten das Jhesu.</span> <span class="verse"><a name="13">13</a>DA das Jhesus hörete / weich er von dannen auff einem Schiff in eine wüsten alleine. Vnd da das Volck das hörete / folgete es jm nach zu fuss aus den Stedten.</span> <span class="verse"><a name="14">14</a>Vnd Jhesus gieng erfür / vnd sahe das grosse Volck / vnd es jamerte jn der selbigen / vnd heilete jre Krancken. Mar. 6; Luc. 9; Joh. 6.</span> <span class="verse"><a name="15">15</a>AM abend aber traten seine Jünger zu jm / vnd sprachen / Dis ist eine wüste / vnd die nacht fellet da her / Las das Volck von dir / das sie hin in die Merckte gehen / vnd jnen Speise keuffen.</span> <span class="verse"><a name="16">16</a>Aber Jhesus sprach zu jnen / Es ist nicht not / das sie hin gehen / Gebt jr jnen zu essen.</span> <span class="verse"><a name="17">17</a>Sie sprachen / Wir haben hie nichts / denn fünff Brot vnd zween Fische.</span> <span class="verse"><a name="18">18</a>Vnd er sprach / Bringet mir sie her.</span> <span class="verse"><a name="19">19</a>Vnd er hies das Volck sich lagern / auff das Gras. Vnd nam die fünff Brot / vnd die zween Fisch / sahe auff gen Himel / vnd dancket / vnd brachs / vnd gab die Brot den Jüngern / vnd die Jünger gaben sie dem Volck.</span> <span class="verse"><a name="20">20</a>Vnd sie assen alle / vnd wurden sat / Vnd huben auff was vberig bleib von Brocken / zwelff Körbe vol.</span> <span class="verse"><a name="21">21</a>Die aber gessen hatten / der waren bey fünff tausent Man / on Weiber vnd Kinder.</span> <span class="verse"><a name="22">22</a>VND als bald treib Jhesus seine Jünger / das sie in das Schiff tratten / vnd fur jm herüber füren / Bis er das Volck von sich liesse.</span> <span class="verse"><a name="23">23</a>Vnd da er das Volck von sich gelassen hatte / steig er auff einen Berg alleine das er betet. Vnd am abend war er alleine daselbs.</span> <span class="verse"><a name="24">24</a>Vnd das Schiff war schon mitten auff dem Meer vnd leid not von den Wellen / Denn der wind war jnen wider.</span> <span class="verse"><a name="25">25</a>Aber in der vierden NachtwacheDie nacht teilet man vorzeiten in vier Wache / der jgliche drey stunden hatte. kam Jhesus zu jnen / vnd gieng auff dem Meer.</span> <span class="verse"><a name="26">26</a>Vnd da jn die Jünger sahen auff dem Meer gehen / erschracken sie / vnd sprachen / Es ist ein Gespenst / vnd schrien fur furcht.</span> <span class="verse"><a name="27">27</a>Aber als bald redete Jhesus mit jnen / vnd sprach / Seid getrost / Jch bins / Fürchtet euch nicht. Marc. 6; Joh. 6.</span> <span class="verse"><a name="28">28</a>PEtrus aber antwortet jm / vnd sprach / HErr bistu es / so heis mich zu dir komen auff dem Wasser.</span> <span class="verse"><a name="29">29</a>Vnd er sprach / Kom her. Vnd Petrus trat aus dem Schiff / vnd gieng auff dem Wasser / das er zu Jhesu keme.</span> <span class="verse"><a name="30">30</a>Er sahe aber einen starcken Wind / da erschrack er / vnd hub an zu sincken / schrey vnd sprach / HErr / hilff mir.</span> <span class="verse"><a name="31">31</a>Jhesus aber recket bald die Hand aus / vnd ergreiff jn / vnd sprach zu jm / O du Kleingleubiger / warumb zweiueltestu?</span> <span class="verse"><a name="32">32</a>Vnd sie tratten in das Schiff / vnd der Wind leget sich.</span> <span class="verse"><a name="33">33</a>Die aber im Schiff waren / kamen vnd fielen fur jn nider / vnd sprachen / Du bist warlich Gottes son.</span> <span class="verse"><a name="34">34</a>VND sie schifften hinüber / vnd kamen in das land Genezareth.</span> <span class="verse"><a name="35">35</a>Vnd da die Leute am selbigen Ort sein gewar worden / schickten sie aus in das gantze Land vmb her / vnd brachten allerley Vngesunden zu jm /</span> <span class="verse"><a name="36">36</a>vnd baten jn / Das sie nur seines Kleids saum anrüreten. Vnd alle die da anrüreten / wurden gesund.</span> </p></div</div></div></body></html>