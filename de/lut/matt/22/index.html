<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/matt/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/matt">Matthew</a> &gt <strong>Chapter 22</strong></div><p><span class="verse"><a name="1">1</a>VND Jhesus antwortet vnd redet abermal durch Gleichnisse zu jnen / vnd sprach.</span> <span class="verse"><a name="2">2</a>Das Himelreich ist gleich einem Könige / der seinem Son hochzeit machte /</span> <span class="verse"><a name="3">3</a>Vnd sandte seine Knechte aus / das sie den Gesten zur hochzeit ruffeten / Vnd sie wolten nicht komen.</span> <span class="verse"><a name="4">4</a>Abermal sandte er andere Knechte aus / vnd sprach / Saget den Gesten / Sihe / meine Malzeit habe ich bereitet / meine Ochsen vnd mein Mastvieh ist geschlachtet / vnd alles bereit / Kompt zur hochzeit.</span> <span class="verse"><a name="5">5</a>Aber sie verachteten das / Vnd giengen hin / Einer auff seinen Acker / Der ander zu seiner Hantierung.</span> <span class="verse"><a name="6">6</a>Etliche aber griffen seine Knechte / höneten vnd tödten sie.</span> <span class="verse"><a name="7">7</a>Da das der König höret / ward er zornig / vnd schickete seine Heere aus vnd brachte diese Mürder vmb / vnd zündet jre Stad an. Luc. 14.</span> <span class="verse"><a name="8">8</a>DA sprach er zu seinen Knechten / Die hochzeit ist zwar bereit / Aber die Geste warens nicht werd.</span> <span class="verse"><a name="9">9</a>Darumb gehet hin auff die Strassen / vnd ladet zur Hochzeit / wen jr findet.</span> <span class="verse"><a name="10">10</a>Vnd die Knechte giengen aus auff die Strassen / vnd brachten zusamen wen sie funden / Böse vnd Gute / Vnd die tische wurden alle vol.</span> <span class="verse"><a name="11">11</a>Da gieng der König hinein / die Geste zu besehen / Vnd sahe alda einen Menschen / der hatte kein hochzeitlich Kleid an /</span> <span class="verse"><a name="12">12</a>Vnd sprach zu jm / Freund / Wie bistu her ein komen / vnd hast doch kein hochzeitlich KleidJst der glaube / Denn dis Euangelium verwirfft die Werckheiligen vnd nimpt an die Gleubigen. an? Er aber verstummet.</span> <span class="verse"><a name="13">13</a>Da sprach der König zu seinen Dienern / Bindet jm hende vnd füsse / vnd werffet jn in das Finsternis hinaus / Da wird sein heulen vnd zeeneklappen.</span> <span class="verse"><a name="14">14</a>Denn viel sind beruffen / Aber wenig sind aus erwelet.</span> <span class="verse"><a name="15">15</a>DA giengen die Phariseer hin / vnd hielten einen Rat / wie sie jn fiengen in seiner Rede.</span> <span class="verse"><a name="16">16</a>Vnd sandten zu jm jre Jünger / sampt Herodis Diener / vnd sprachen / Meister / Wir wissen das du warhafftig bist / vnd lerest den weg Gottes recht / vnd du fragest nach niemand / Denn du achtest nicht das ansehen der Menschen.</span> <span class="verse"><a name="17">17</a>Darumb sage vns / was dünckt dich? Jsts recht das man dem Keiser zinse gebe / oder nicht?</span> <span class="verse"><a name="18">18</a>Da nu Jhesus marckte jre schalckheit / sprach er / Jr Heuchler / was versuchet jr mich?</span> <span class="verse"><a name="19">19</a>Weiset mir die Zinsenmüntze. Vnd sie reichten jm einen Grosschen dar.</span> <span class="verse"><a name="20">20</a>Vnd er sprach zu jnen / Wes ist das Bilde vnd die vberschrifft?</span> <span class="verse"><a name="21">21</a>Sie sprachen zu jm / Des Keisers. Da sprach er zu jnen / So gebet dem Keiser / was des Keisers ist / vnd Gotte / was Gottes ist.</span> <span class="verse"><a name="22">22</a>Da sie das höreten / verwunderten sie sich / vnd liessen jn / vnd giengen dauon. Mar. 12; Luc. 20.</span> <span class="verse"><a name="23">23</a>AN dem selbigen tage tratten zu jm die Saduceer / die da halten / es sey kein Aufferstehen / vnd frageten jn /</span> <span class="verse"><a name="24">24</a>vnd sprachen / Meister / Moses hat gesagt / So einer stirbt / vnd hat nicht Kinder / so sol sein Bruder sein weib freien / vnd seinem Bruder Samen erwecken.</span> <span class="verse"><a name="25">25</a>Nu sind bey vns gewesen sieben Brüder / Der erste freiet / vnd starb / Vnd dieweil er nicht samen hatte / lies er sein weib seinem bruder /</span> <span class="verse"><a name="26">26</a>Des selben gleichen / der ander / vnd der dritte / bis an den siebenden /</span> <span class="verse"><a name="27">27</a>Zu letzt nach allen starb auch das weib.</span> <span class="verse"><a name="28">28</a>Nu in der Aufferstehung / welches Weib wird sie sein / vnter den sieben? Sie haben sie ja alle gehabt. Mar. 12; Luc. 20; Deut. 25.</span> <span class="verse"><a name="29">29</a>JHesus aber antwortet / vnd sprach zu jnen / Jr jrret / vnd wisset die Schrifft nicht / noch die krafft Gottes.</span> <span class="verse"><a name="30">30</a>Jn der Aufferstehung werden sie weder freien / noch sich freien lassen / Sondern sie sind gleich wie die engel Gottes im Himel.</span> <span class="verse"><a name="31">31</a>Habt jr aber nicht gelesen von der Todten aufferstehung / das euch gesagt ist von Gott / da er spricht /</span> <span class="verse"><a name="32">32</a>Jch bin der Gott Abraham / vnd der Gott Jsaac / vnd der Gott Jacob? Gott aber ist nicht ein Gott der Todten / sondern der Lebendigen.</span> <span class="verse"><a name="33">33</a>Vnd da solchs das Volck höret / entsatzten sie sich vber seiner Lere. Exo. 3.</span> <span class="verse"><a name="34">34</a>DA aber die Phariseer höreten / das er den Saduceern das maul gestopfft hatte / versamleten sie sich /</span> <span class="verse"><a name="35">35</a>Vnd einer vnter jnen ein Schrifftgelerter / versucht jn / vnd sprach /</span> <span class="verse"><a name="36">36</a>Meister / welches ist das furnemest Gebot im Gesetz?</span> <span class="verse"><a name="37">37</a>Jhesus aber sprach zu jm / Du solt lieben Gott deinen HERRN / von gantzem Hertzen / von gantzer Seelen / von gantzem Gemüte /</span> <span class="verse"><a name="38">38</a>Dis ist das furnemest vnd gröste Gebot.</span> <span class="verse"><a name="39">39</a>Das ander ist dem gleich / Du solt deinen Nehesten lieben / als dich selbs.</span> <span class="verse"><a name="40">40</a>Jn diesen zweien Geboten hanget das gantze Gesetz vnd die Propheten. Deut. 6.</span> <span class="verse"><a name="41">41</a>DA nu die Phariseer bey einander waren / Fraget sie Jhesus /</span> <span class="verse"><a name="42">42</a>vnd sprach / Wie dünckt euch vmb Christo? Wes son ist er? Sie sprachen / Dauids.</span> <span class="verse"><a name="43">43</a>Er sprach zu jnen / Wie nennet jn denn Dauid im Geist einen Herrn? da er sagt /</span> <span class="verse"><a name="44">44</a>Der HERR hat gesagt zu meinem Herrn / Setze dich zu meiner rechten / Bis das ich lege deine Feinde zum schemel deiner füsse.</span> <span class="verse"><a name="45">45</a>So nu Dauid jn einen Herrn nennet / wie ist er denn sein Son?</span> <span class="verse"><a name="46">46</a>Vnd niemand kund jm ein wort antworten / vnd thurst auch niemand von dem tage an hinfurt jn fragen. Psal. 110.</span> </p></div</div></div></body></html>