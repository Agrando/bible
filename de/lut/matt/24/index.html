<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/matt/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/matt">Matthew</a> &gt <strong>Chapter 24</strong></div><p><span class="verse"><a name="1">1</a>VND Jhesus gieng hin weg von dem Tempel / vnd seine Jünger traten zu jm / das sie jm zeigeten des Tempels gebew.</span> <span class="verse"><a name="2">2</a>Jhesus aber sprach zu jnen / Sehet jr nicht das alles? Warlich ich sage euch / Es wird hie nicht ein Stein auff dem andern bleiben / der nicht zubrochen werde. Mar. 13; Luc. 21.</span> <span class="verse"><a name="3">3</a>VNd als er auff dem Oleberge sass / tratten zu jm seine Jünger besonders / vnd sprachen / Sage vns / wenn wird das geschehen? Vnd welchs wird das Zeichen sein deiner zukunfft vnd der Welt ende?</span> <span class="verse"><a name="4">4</a>Jhesus aber antwortet / vnd sprach zu jnen / Sehet zu / das euch nicht jemand verfüre /</span> <span class="verse"><a name="5">5</a>Denn es werden viel komen vnter meinem Namen / vnd sagen / Jch bin Christus / vnd werden viel verfüren.</span> <span class="verse"><a name="6">6</a>JR werdet hören Kriege vnd geschrey von kriegen / Sehet zu / vnd erschreckt nicht / Das mus zum ersten alles geschehen / Aber es ist noch nicht das ende da.</span> <span class="verse"><a name="7">7</a>Denn es wird sich empören ein Volck vber das ander / vnd ein Königreich vber das ander / vnd werden sein Pestilentz vnd Thewre zeit / vnd Erdbeben hin vnd wider /</span> <span class="verse"><a name="8">8</a>Da wird sich allererst die Not anheben. Luc. 19.</span> <span class="verse"><a name="9">9</a>ALs denn werden sie euch vberantworten in trübsal / vnd werden euch tödten / Vnd jr müsset gehasset werden / vmb meines Namens willen / von allen Völckern.</span> <span class="verse"><a name="10">10</a>Denn werden sich viel ergern / vnd werden sich vnternander verrhaten / vnd werden sich vnternander hassen.</span> <span class="verse"><a name="11">11</a>Vnd es werden sich viel falscher Propheten erheben / vnd werden viel verfüren.</span> <span class="verse"><a name="12">12</a>Vnd dieweil die Vngerechtigkeit wird vber hand nemen / wird die Liebe in vielen erkalten.</span> <span class="verse"><a name="13">13</a>Wer aber beharret bis ans Ende / der wird selig.</span> <span class="verse"><a name="14">14</a>Vnd es wird geprediget werden das Euangelium vom Reich / in der gantzen Welt / Zu einem zeugnis vber alle Völcker / Vnd denn wird das ende komen.</span> <span class="verse"><a name="15">15</a>WEnn jr nu sehen werdet den GrewelDieser Grewel fur Gott / mus ein schön eusserlich ansehen der heiligkeit fur der Welt haben / da mit die rechte heiligkeit verwüstet wird. Wie des Bapsts regiment / vnd vor zeiten der Jüden vnd Heiden abgötterey waren. der verwüstunge / dauon gesagt ist durch den Propheten Daniel / das er stehet an der heiligen Stet / Wer das lieset / der mercke drauff.</span> <span class="verse"><a name="16">16</a>Als denn fliehe auff die Berge / wer im Jüdischenlande ist /</span> <span class="verse"><a name="17">17</a>Vnd wer auff dem Dach ist / der steige nicht ernider etwas aus seinem Hause zu holen /</span> <span class="verse"><a name="18">18</a>Vnd wer auff dem felde ist / der kere nicht vmb / seine Kleider zu holen.</span> <span class="verse"><a name="19">19</a>Weh aber den Schwangern vnd Seugern zu der zeit.</span> <span class="verse"><a name="20">20</a>Bittet aber / das ewre flucht nicht geschehe im WinterDas ist auff sprichworts weise geredt / also viel gesagt / Sehet das jr zu rechter zeit fliehet / Denn im Winter ist nicht gut wandern. Vnd des Sabbaths / war es den Jüden verboten.  / oder am Sabbath.</span> <span class="verse"><a name="21">21</a>Denn es wird als denn ein gros Trübsal sein / als nicht gewesen ist von anfang der Welt / bis her / vnd als auch nicht werden wird.</span> <span class="verse"><a name="22">22</a>Vnd wo diese tage nicht würden verkürtzt / So würde kein Mensch selig / Aber vmb der Ausserweleten willen / werden die tage verkürtzt. Dani. 9.</span> <span class="verse"><a name="23">23</a>SO als denn jemand zu euch wird sagen / siheDas sind die Secten vnd Orden / die ein gut Leben an eusserlichen dingen oder mit wercken suchen / Sonderlich sind jtzt die kamern / alle geistliche Klöstern. Die Wüsten aber sind die Walfarten vnd Feldstiffte. / Hie ist Christus / oder da / so solt jrs nicht gleuben.</span> <span class="verse"><a name="24">24</a>Denn es werden falsche Christi vnd falsche Propheten auffstehen / vnd grosse Zeichen vnd Wunder thun / Das verfüret werden in den jrthum (wo es müglich were) auch die Ausserweleten.</span> <span class="verse"><a name="25">25</a>Sihe / ich habs euch zuuor gesagt.</span> <span class="verse"><a name="26">26</a>Darumb / wenn sie zu euch sagen werden / Sihe / er ist in der Wüsten / so gehet nicht hinaus / Sihe / er ist in der Kamer / so gleubt nicht.</span> <span class="verse"><a name="27">27</a>Denn gleich wie der Blitz ausgehet vom auffgang / vnd scheinet bis zum nidergang / Also wird auch sein die Zukunfft des menschen Sons.</span> <span class="verse"><a name="28">28</a>Wo aber ein Ass istDas ist ein sprichwort / vnd wil sagen so viel / Wir werden vns wol zusamen finden / Wo ich bin / werdet jr auch sein. Gleich wie Ass vnd Adler sich wol zusamen finden / vnd darff kein Ort sonderlich anzeigen.  / da samlen sich die Adler. Mar. 13; Luc. 17.</span> <span class="verse"><a name="29">29</a>BALd aber nach dem trübsal der selbigen zeit / werden Sonn und Mond den schein verlieren / vnd die Sterne werden vom Himel fallen / vnd die kreffte der Himel werden sich bewegen.</span> <span class="verse"><a name="30">30</a>Vnd als denn wird erscheinen das zeichen des menschen Sons im Himel. Vnd als denn werden heulen alle Geschlechte auff erden / vnd werden sehen komen des menschen Son in den wolcken des Himels / mit grosser Krafft vnd Herrligkeit.</span> <span class="verse"><a name="31">31</a>Vnd er wird senden seine Engel mit hellen Posaunen / vnd sie werden samlen seine Ausserweleten von den vier Winden / von einem ende des Himels zu dem andern. Luc. 21.</span> <span class="verse"><a name="32">32</a>AN dem Feigenbaum lernet ein Gleichnis / Wenn sein zweig itzt safftig wird / vnd bletter gewinnet / So wisset jr / das der Somer nahe ist.</span> <span class="verse"><a name="33">33</a>Also auch / wenn jr das alles sehet / so wisset / das es nahe fur der thür ist.</span> <span class="verse"><a name="34">34</a>Warlich / Jch sage euch / Dis Geschlecht wird nicht vergehen / bis das dieses alles gescheheDas ist / Es wird solchs alles anfahen zu geschehen / noch bey dieser zeit / weil jr lebet. .</span> <span class="verse"><a name="35">35</a>Himel vnd Erden werden vergehen / Aber meine Wort werden nicht vergehen. Mar. 13; Luc. 21.</span> <span class="verse"><a name="36">36</a>VOn dem Tage aber / vnd von der Stund weis niemand / auch die Engel nicht im Himel / Sondern allein mein Vater.</span> <span class="verse"><a name="37">37</a>Gleich aber wie es zu der zeit Noe war / Also wird auch sein die zukunfft des menschen Sons.</span> <span class="verse"><a name="38">38</a>Denn gleich wie sie waren in den tagen / vor der Sindflut / Sie assen / sie truncken / freieten / vnd liessen sich freien / Bis an den tag / da Noe zu der Archen eingieng /</span> <span class="verse"><a name="39">39</a>vnd sie achtens nicht / Bis die Sindflut kam / vnd nam sie alle dahin. Also wird auch sein die Zukunfft des menschen Sons.</span> <span class="verse"><a name="40">40</a>Denn werden Zween auff dem felde sein / Einer wird angenomen / Vnd der ander wird verlassen werden.</span> <span class="verse"><a name="41">41</a>Zwo werden malen auff der müle / Eine wird angenomen / Vnd die ander wird verlassen werden. Luc. 17.</span> <span class="verse"><a name="42">42</a>DArumb wachet / Denn jr wisset nicht / welche stunde ewer HErr komen wird.</span> <span class="verse"><a name="43">43</a>Das solt jr aber wissen / Wenn ein Hausuater wüste / welche stunde der Dieb komen wolt / So würde er ja wachen / vnd nicht in sein haus brechen lassen.</span> <span class="verse"><a name="44">44</a>Darumb seid jr auch bereit / Denn des menschen Son wird komen zu einer stunde / da jr nicht meinet. Mar. 13; Luc. 12.</span> <span class="verse"><a name="45">45</a>WElcher ist aber nu ein trewer vnd kluger Knecht / den der Herr gesetzt hat vber sein Gesinde / das er jnen zu rechter zeit Speise gebe?</span> <span class="verse"><a name="46">46</a>Selig ist der Knecht / wenn sein Herr kompt / vnd findet jn also thun.</span> <span class="verse"><a name="47">47</a>Warlich ich sage euch / Er wird jn vber alle seine Güter setzen.</span> <span class="verse"><a name="48">48</a>SO aber jener / der böse Knecht / wird in seinem hertzen sagen / Mein Herr kompt noch lange nicht /</span> <span class="verse"><a name="49">49</a>Vnd fehet an zu schlahen seine Mitknechte / isset vnd trincket mit den Trunckenen.</span> <span class="verse"><a name="50">50</a>So wird der Herr des selben Knechts komen / an dem tage / des er sich nicht versihet / vnd zu der stunde / die er nicht meinet /</span> <span class="verse"><a name="51">51</a>vnd wird jn zuscheittern / Vnd wird jm seinen Lohn geben / mit den Heuchlern / Da wird sein heulen vnd zeenklappen.</span> </p></div</div></div></body></html>