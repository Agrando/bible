<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/matt/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/matt">Matthew</a> &gt <strong>Chapter 27</strong></div><p><span class="verse"><a name="1">1</a>DEs morgens aber hielten alle Hohepriester vnd die Eltesten des volcks einen Rat vber Jhesum / Das sie jn tödten.</span> <span class="verse"><a name="2">2</a>Vnd bunden jn / füreten jn hin / vnd vberantworten jn dem Landpfleger Pontio Pilato. Mar. 15; Luc. 23; Joh. 18.</span> <span class="verse"><a name="3">3</a>DA das sahe Judas / der jn verrhaten hatte / das er verdampt war zum tode / Gerewet es jn / vnd bracht erwider die dreissig Silberling den Hohenpriestern vnd den Eltesten /</span> <span class="verse"><a name="4">4</a>vnd sprach / Jch habe vbel gethan / das ich vnschüldig Blut verrhaten habe.</span> <span class="verse"><a name="5">5</a>Sie sprachen / Was gehet vns das an? Da sihe du zu. Vnd er warff die Silberlinge in den Tempel / Hub sich dauon / gieng hin vnd erhenget sich selbs.</span> <span class="verse"><a name="6">6</a>ABer die Hohenpriester namen die Silberlinge / vnd sprachen / Es taug nicht das wir sie in Gottes kasten legen / Denn es ist Blutgeld.</span> <span class="verse"><a name="7">7</a>Sie hielten aber einen Rat / vnd keufften einen Töpffers acker darumb / zum begrebnis der Pilger /</span> <span class="verse"><a name="8">8</a>Da her ist der selbige Acker genennet der Blutacker / bis auff den heutigen tag.</span> <span class="verse"><a name="9">9</a>Da ist erfüllet / das gesagt ist durch den Propheten Jeremias / da er spricht / Sie haben genommen dreissig Silberlinge / da mit bezalet ward der verkauffte / welchen sie kaufften von den kindern Jsrael /</span> <span class="verse"><a name="10">10</a>Vnd haben sie gegeben vmb einen Töpffers acker / Als mir der HERR befolhen hat. Zach. 11.</span> <span class="verse"><a name="11">11</a>JHEsus aber stund fur dem Landpfleger / Vnd der Landpfleger fragete jn / vnd sprach / Bistu der Jüden König? Jhesus aber sprach zu jm / Du sagests.</span> <span class="verse"><a name="12">12</a>Vnd da er verklagt ward von den Hohenpriestern vnd Eltesten / antwortet er nichts.</span> <span class="verse"><a name="13">13</a>Da sprach Pilatus zu jm / Hörestu nicht / wie hart sie dich verklagen?</span> <span class="verse"><a name="14">14</a>Vnd er antwortet jm nicht auff ein wort / Also / das sie auch der Landpfleger seer vewunderte. Mar. 15; Luc. 23; Joh. 18.</span> <span class="verse"><a name="15">15</a>AVff das Feste aber hatte der Landpfleger gewonet / dem Volck einen Gefangen los zu geben / welche sie wolten /</span> <span class="verse"><a name="16">16</a>Er hatte aber zu der zeit einen Gefangen / einen sonderlichenMattheus wil sagen / Das Pilatus den ergsten Mörder habe wöllen furschlagen / Da mit die Jüden nicht fur jn bitten kündten. Aber sie hetten ehe den Teufel selbs los gebeten / ehe sie Gottes Son hetten los lassen sein. Sic et hodie agitur et semper. fur andern / der hies Barrabas.</span> <span class="verse"><a name="17">17</a>Vnd da sie versamlet waren / sprach Pilatus zu jnen / Welchen wolt jr / das ich euch los gebe / Barrabam / oder Jhesum / von dem gesagt wird / Er sey ChristusPilatus redet hönisch zu den Jüden / vnd spricht / Jr sagt / dieser sey Christus / das ist / König (wie jrs nennet) Jch sehe aber das er ein arm / vnschüldiger Mensch ist. Sic et Mar. 15 ?</span> <span class="verse"><a name="18">18</a>Denn er wuste wol / das sie jn aus neid vberantwortet hatten.</span> <span class="verse"><a name="19">19</a>VND da er auff dem Richtstuel sass / schickte sein Weib zu jm / vnd lies jm sagen / Habe du nichts zuschaffen mit diesem Gerechten / Jch habe heute viel erlitten im trawm / von seinet wegen.</span> <span class="verse"><a name="20">20</a>ABer die Hohenpriester vnd Eltesten vberredeten das volck / Das sie vmb Barrabas bitten solten / vnd Jhesum vmbbrechten.</span> <span class="verse"><a name="21">21</a>Da antwortet nu der Landpfleger / vnd sprach zu jnen / Welchen wolt jr vnter diesen zweien / den ich euch sol los geben? Sie sprachen / Barrabam.</span> <span class="verse"><a name="22">22</a>Pilatus sprach zu jnen / Was sol ich denn machen mit Jhesu / von dem gesagt wird / Er sey ChristusJohannes deutet diese wort also. Sol ich ewren König creutzigen? ? Sie sprachen alles / Las jn creutzigen.</span> <span class="verse"><a name="23">23</a>Der Landpfleger sagete / Was hat er denn vbels gethan? Sie schrien aber noch mehr / vnd sprachen / Las jn creutzigen.</span> <span class="verse"><a name="24">24</a>DA aber Pilatus sahe / das er nichts schaffet / sondern das viel ein grösser Getümel ward / nam er Wasser / vnd wusche die Hend fur dem Volck / vnd sprach / Jch bin vnschüldig an dem blut dieses Gerechten / sehet jr zu.</span> <span class="verse"><a name="25">25</a>Da antwortet das gantze Volck / vnd sprach / Sein Blut kome vber vns vnd vber vnser Kinder.</span> <span class="verse"><a name="26">26</a>Da gab er jnen Barrabam los / Aber Jhesum lies er geisseln / vnd vberantwortet jn / das er gecreutzigt würde.</span> <span class="verse"><a name="27">27</a>DA namen die Kriegsknecht des Landpflegers Jhesum zu sich in das Richthaus / vnd samleten vber jn die gantze Schar.</span> <span class="verse"><a name="28">28</a>Vnd zogen jn aus / vnd legten jm einen Purpur mantel an /</span> <span class="verse"><a name="29">29</a>vnd flochten eine dörnen Krone / vnd satzten sie auff sein Heubt / vnd ein Rhor in seine rechte hand / Vnd beugeten die Knie fur jm / vnd spotteten jn / vnd sprachen / Gegrüsset seiestu Jüden König.</span> <span class="verse"><a name="30">30</a>Vnd speieten jn an / vnd namen das Rhor / vnd schlugen da mit sein Heubt. Mar. 15; Joh. 19.</span> <span class="verse"><a name="31">31</a>VND da sie jn verspottet hatten / zogen sie jm den Mantel aus vnd zogen jm seine Kleider an / Vnd füreten jn hin / das sie in creutzigten.</span> <span class="verse"><a name="32">32</a>VND in dem sie hin aus giengen / funden sie einen Menschen von Kyrene / mit namen Simon / den zwungen sie / das er jm sein Creutz trug.</span> <span class="verse"><a name="33">33</a>Vnd da sie an die Stet kamen / mit namen Golgatha / das ist verdeudschet / ScheddelstetHeisst / da man die Vbeltheter richtet als der Galge / Rabenstein etc. Darumb das viel Todtenköpffe da ligen.  /</span> <span class="verse"><a name="34">34</a>gaben sie im Essig zu trincken mit Gallen vermischet / Vnd da ers schmecket wolt er nicht trincken.</span> <span class="verse"><a name="35">35</a>DA sie jn aber gecreutziget hatten / teileten sie seine Kleider / vnd worffen das Los darumb / Auff das erfüllet würde / das gesagt ist durch den Propheten / Sie haben meine Kleider vnter sich geteilet / Vnd vber mein Gewand haben sie das Los geworffen.</span> <span class="verse"><a name="36">36</a>Vnd sie sassen alda / vnd hüteten sein.</span> <span class="verse"><a name="37">37</a>Vnd oben zu seinen Heubten hefften sie die vrsach seines todes / beschrieben / nemlich / Dis ist Jhesus der Jüden König.</span> <span class="verse"><a name="38">38</a>Vnd da wurden zween Mörder mit jm gecreutziget / Einer zur Rechten / vnd einer zur Lincken. Psal. 22.</span> <span class="verse"><a name="39">39</a>DJe aber fur vber giengen / lesterten jn / vnd schüttelten jre Köpffe /</span> <span class="verse"><a name="40">40</a>vnd sprachen / Der du den tempel Gottes zubrichest / vnd bawest jn in dreien tagen / Hilff dir selber / Bistu Gottes son / so steig erab vom creutz.</span> <span class="verse"><a name="41">41</a>Desgleichen auch die Hohenpriester spotteten sein / sampt den Schrifftgelerten / vnd Eltesten / vnd sprachen /</span> <span class="verse"><a name="42">42</a>Andern hat er geholffen / vnd kan jm selber nicht helffen / Jst er der könig Israel / So steige er nu vom creutz / so wöllen wir jm gleuben.</span> <span class="verse"><a name="43">43</a>Er hat Gott vertrawet / der erlöse jn nu / lüstets jn / Denn er hat gesagt / Jch bin Gottes Son.</span> <span class="verse"><a name="44">44</a>Desgleichen schmeheten jn auch die Mörder / die mit jm gecreutziget waren.</span> <span class="verse"><a name="45">45</a>VNd von der sechsten stunde an / ward ein Finsternis vber das gantze Land bis zu der neunden stunde.</span> <span class="verse"><a name="46">46</a>Vnd vmb die neunde stunde schrey Jhesus laut / vnd sprach / Eli / Eli / lama Asabthani? Das ist / Mein Gott / mein Gott / Warumb hastu mich verlassen?</span> <span class="verse"><a name="47">47</a>Etliche aber die da stunden / da sie das höreten / sprachen sie / Der rüffet dem Elias.</span> <span class="verse"><a name="48">48</a>Vnd bald lieff einer vnter jnen / nam einen Schwam / vnd füllet jn mit Essig / vnd steckt jn auff ein Rhor / vnd trencket jn.</span> <span class="verse"><a name="49">49</a>Die andern aber sprachen / Halt / las sehen / Ob Elias kome vnd jm helffe.</span> <span class="verse"><a name="50">50</a>Aber Jhesus schrey abermal laut / vnd verschied. Psal. 22.</span> <span class="verse"><a name="51">51</a>VND sihe da / Der Furhang im Tempel zureis in zwey stück / von oben an / bis vnten ausHie wendet sichs / vnd wird gar ein new wesen etc. Iuxta illud, Et erit requies eius gloria. .</span> <span class="verse"><a name="52">52</a>Vnd die Erde erbebete / Vnd die Felsen zurissen / Vnd die Greber theten sich auff / vnd stunden auff viel Leibe der Heiligen die da schlieffen /</span> <span class="verse"><a name="53">53</a>vnd giengen aus den grebern / nach seiner Aufferstehung / vnd kamen in die heilige Stad vnd erschienen vielen.</span> <span class="verse"><a name="54">54</a>ABer der Heubtmann / vnd die bey jm waren vnd bewareten Jhesum / da sie sahen das Erdbeben / vnd was da geschach / erschracken sie seer / vnd sprachen / Warlich dieser ist Gottes son gewesen.</span> <span class="verse"><a name="55">55</a>Vnd es waren viel Weiber da / die von ferns zusahen / die da Jhesu waren nachgefolget aus Galilea / vnd hatten jm gedienet /</span> <span class="verse"><a name="56">56</a>Vnter welchen war Maria Magdalena / vnd Maria die mutter Jacobi vnd Joses / vnd die mutter der kinder Zebedei.</span> <span class="verse"><a name="57">57</a>AM abend aber / kam ein reicher man von Arimathia / der hies Joseph / welcher auch ein Jünger Jhesu war /</span> <span class="verse"><a name="58">58</a>Der gieng zu Pilato / vnd bat jn vmb den leib Jhesu. Da befalh Pilatus / man solt jm jn geben.</span> <span class="verse"><a name="59">59</a>Vnd Joseph nam den Leib / vnd wickelet jn in ein rein Linwand /</span> <span class="verse"><a name="60">60</a>vnd legete jn in sein eigen new Grab / welches er hatte lassen in einen Fels hawen / vnd weltzet einen grossen stein fur die thür des Grabes / vnd gieng dauon.</span> <span class="verse"><a name="61">61</a>Es war aber alda Maria Magdalena / vnd die ander Maria / die satzten sich gegen das Grab.</span> <span class="verse"><a name="62">62</a>DEs andern tages / der da folget nach dem Rustage / Kamen die Hohenpriester vnd Phariseer semptlich zu Pilato /</span> <span class="verse"><a name="63">63</a>vnd sprachen / Herr / wir haben gedacht / das dieser Verfürer sprach / da er noch lebet / Jch wil nach dreien tagen aufferstehen.</span> <span class="verse"><a name="64">64</a>Darumb befilhe / das man das Grab verware / bis an den dritten tag / Auff das nicht seine Jünger komen / vnd stelen jn / vnd sagen zum Volck / er ist aufferstanden von den Todten / Vnd werde der letzte betrug erger denn der erste.</span> <span class="verse"><a name="65">65</a>Pilatus sprach zu jnen / Da habt jr die Hüter / gehet hin / vnd verwaret / wie jr wisset.</span> <span class="verse"><a name="66">66</a>Sie giengen hin / vnd verwareten das grab mit Hütern / vnd versiegelten den Stein.</span> </p></div</div></div></body></html>