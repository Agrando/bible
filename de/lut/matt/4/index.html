<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/matt/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/matt">Matthew</a> &gt <strong>Chapter 4</strong></div><p><span class="verse"><a name="1">1</a>DA ward Jhesus vom Geist in die Wüsten gefürt / Auff das er von dem Teuffel versucht würde.</span> <span class="verse"><a name="2">2</a>Vnd da er vierzig tag vnd vierzig nacht gefastet hatte / hungert jn.</span> <span class="verse"><a name="3">3</a>Vnd der Versucher trat zu jm / vnd sprach / Bistu Gottes son / so sprich / das diese stein brot werden.</span> <span class="verse"><a name="4">4</a>Vnd er antwortet / vnd sprach / Es stehet geschrieben / Der Mensch lebet nicht vom Brot alleine / Sondern von einem jglichen wort / das durch den mund Gottes gehet. Marc. 1; Luc. 4; Deut. 8.</span> <span class="verse"><a name="5">5</a>DA füret jn der Teufel mit sich / in die heilige Stad / vnd stellet jn auff die zinnen des Tempels /</span> <span class="verse"><a name="6">6</a>vnd sprach zu jm / Bistu Gottes son / so las dich hinab / Denn es stehet geschrieben / Er wird seinen Engeln vber dir befelh thun / vnd sie werden dich auff den henden tragen / Auff das du deinen fuss nicht an einen stein stössest.</span> <span class="verse"><a name="7">7</a>Da sprach Jhesus zu jm / Widerumb stehet auch geschrieben / Du solt Gott deinen HERRN nicht versuchen. Psal. 91; Deut. 6.</span> <span class="verse"><a name="8">8</a>WJderumb füret jn der Teufel mit sich / auff einen seer hohen Berg / vnd zeiget jm alle Reich der Welt / vnd jre Herrligkeit /</span> <span class="verse"><a name="9">9</a>Vnd sprach zum jm / Das alles wil ich dir geben / So du niderfellest / vnd mich anbetest.</span> <span class="verse"><a name="10">10</a>Da sprach Jhesus zu jm / Heb dich weg von mir Satan / Denn es stehet geschrieben / Du solt anbeten Gott deinen HERRN / vnd jm allein dienen.</span> <span class="verse"><a name="11">11</a>Da verlies jn der Teufel / Vnd sihe / da tratten die Engel zu jm vnd dieneten jm. Deut. 6.</span> <span class="verse"><a name="12">12</a>DA nu Jhesus höret / Das Johannes vberantwortet war / zoch er in das Galileischeland /</span> <span class="verse"><a name="13">13</a>vnd verlies die stad Nazareth / kam vnd wonete zu Capernaum / die da ligt am Meer / an der grentze Zabulon vnd Nephthalim /</span> <span class="verse"><a name="14">14</a>Auff das erfüllet würde / das da gesagt ist durch den Propheten Jsaiam / der da spricht /</span> <span class="verse"><a name="15">15</a>Das land Zabulon / vnd das land Nephthalim / am wege des meers / jenseid des Jordans / vnd die heidnisch Galilea.</span> <span class="verse"><a name="16">16</a>Das Volck das im finsternis sass / hat ein grosses Liecht gesehen / vnd die da sassen / am ort vnd schatten des tods / den ist ein Liecht auffgangen.</span> <span class="verse"><a name="17">17</a>Von der zeit an / fieng Jhesus zu predigen / vnd sagen / Thut busse / Das Himelreich ist nahe her bey komen. Luc. 4; Johan. 2; Jsai. 9.</span> <span class="verse"><a name="18">18</a>ALS nu Jhesus an dem Galileischen meer gieng / sahe er zween Brüdere / Simon / der da heisst Petrus / vnd Andrean seinen bruder / die worffen jre netze ins meer / denn sie waren Fischer /</span> <span class="verse"><a name="19">19</a>Vnd er sprach zu jnen / Folget mir nach / Jch wil euch zu menschen Fischer machen.</span> <span class="verse"><a name="20">20</a>Bald verliessen sie jre netze / vnd folgeten jm nach.</span> <span class="verse"><a name="21">21</a>Vnd da er von dannen furbas gieng / sahe er zween andere Brüder / Jacobum den son Zebedei / vnd Johannen seinen bruder / im schiff mit jrem vater Zebedeo / das sie jre netze flickten / Vnd er rieff jnen.</span> <span class="verse"><a name="22">22</a>Bald verliessen sie das schiff vnd jren Vater / vnd folgeten jm nach. Luc. 5.</span> <span class="verse"><a name="23">23</a>VND Jhesus gieng vmb her im gantzen Galileischenlande / lerete in jren Schulen / vnd prediget das Euangelium von dem Reich / vnd heilet allerley Seuche vnd Kranckheit im volck.</span> <span class="verse"><a name="24">24</a>Vnd sein gerucht erschal in das gantz Syrienland. Vnd sie brachten zu jm allerley Krancken mit mancherley seuchen vnd qual behafft / die Besessenen / die Monsüchtigen vnd die Gichtbrüchigen / Vnd er machte sie alle gesund.</span> <span class="verse"><a name="25">25</a>Vnd es folgete jm nach viel Volcks aus Galilea / aus den zehen Stedten / von Jerusalem / aus dem Jüdischenlande / vnd von jenseid des Jordans. Luc. 6.</span> </p></div</div></div></body></html>