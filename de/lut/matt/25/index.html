<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/matt/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/matt">Matthew</a> &gt <strong>Chapter 25</strong></div><p><span class="verse"><a name="1">1</a>DEnn wird das Himelreich gleich sein zehen Jungfrawen / die jre LampenDie Lampen on öle / sind die guten werck on glauben / die müssen alle verlesschen. Das Olegefess aber ist der glaube im gewissen auff Gottes gnade / der thut gute werck / die bestehen. Wie aber hie das Ole keine der andern gibt / Also mus ein jglicher fur sich selbs gleuben. namen / vnd giengen aus dem Breutgam entgegen.</span> <span class="verse"><a name="2">2</a>Aber fünff vnter jnen waren töricht / vnd fünff waren klug.</span> <span class="verse"><a name="3">3</a>Die törichten namen jre Lampen / Aber sie namen nicht Ole mit sich.</span> <span class="verse"><a name="4">4</a>Die klugen aber namen Ole in jren gefessen sampt jren Lampen.</span> <span class="verse"><a name="5">5</a>Da nu der Breutgam verzog / worden sie alle schlefferig / vnd entschlieffen.</span> <span class="verse"><a name="6">6</a>ZVr Mitternacht aber ward ein geschrey / Sihe / der Breutgam kompt / gehet aus jm entgegen.</span> <span class="verse"><a name="7">7</a>Da stunden diese Jungfrawen alle auff / vnd schmückten jre Lampen.</span> <span class="verse"><a name="8">8</a>Die törichten aber sprachen zu den klugen / Gebt vns von ewrem Ole / Denn vnsere Lampen verlesschen.</span> <span class="verse"><a name="9">9</a>Da antworten die Klugen / vnd sprachen / Nicht also / auff das nicht vns vnd euch gebreche / Gehet aber hin zu den Kremern / vnd keuffet fur euch selbs.</span> <span class="verse"><a name="10">10</a>Vnd da sie hin giengen zukeuffen / kam der Breutgam / vnd welche bereit waren / giengen mit jm hin ein zur Hochzeit / Vnd die thür ward verschlossen.</span> <span class="verse"><a name="11">11</a>Zu letzt kamen auch die andern Jungfrawen / vnd sprachen / HErr / HErr / thu vns auff.</span> <span class="verse"><a name="12">12</a>Er antwortet aber / vnd sprach / Warlich ich sage euch / Jch kenne ewer nicht.</span> <span class="verse"><a name="13">13</a>Darumb wachet / Denn jr wisset weder tag noch stund in welcher des menschen Son komen wird.</span> <span class="verse"><a name="14">14</a>GLeich wie ein Mensch der vber land zog / ruffete seinen Knechten / vnd thet jnen seine güter ein /</span> <span class="verse"><a name="15">15</a>Vnd einem gab er fünff CentnerDie Centner sind das befolhen Gottes wort / wer das wol treibt / der hat sein viel / vnd leret viel andere. Wer es lesst ligen / der hat sein wenig / Denn an jm selbs ists einerley wort / Aber es schaffet durch etliche mehr denn durch andere / Darumb ists jtzt fünff / jtzt zween Centner genennet.  / dem andern zween / dem dritten einen / Einem jedern nach seinem vermögen / vnd zog bald hinweg.</span> <span class="verse"><a name="16">16</a>Da gieng der hin / der fünff Centner empfangen hatte / vnd handelte mit den selbigen / vnd gewan andere fünff Centner.</span> <span class="verse"><a name="17">17</a>Desgleichen auch der zween Centner empfangen hatte / gewan auch zween andere.</span> <span class="verse"><a name="18">18</a>Der aber einen empfangen hatte / gieng hin / vnd machete eine Grube in die erden / vnd verbarg seines Herrn geld. Mar. 13; Luc. 19.</span> <span class="verse"><a name="19">19</a>VBer eine lange zeit / kam der Herr dieser Knechte / vnd hielt rechenschafft mit jnen.</span> <span class="verse"><a name="20">20</a>Da trat erzu / der fünff Centner empfangen hatte / vnd legete ander fünff Centner dar / vnd sprach / Herr / Du hast mir fünff Centner gethan / Sihe da / ich habe da mit andere fünff Centner gewonnen.</span> <span class="verse"><a name="21">21</a>Da sprach sein Herr zu jm / Ey du fromer vnd getrewer Knecht / Du bist vber wenigem getrew gewest / Jch wil dich vber viel setzen / Gehe ein zu deines Herrn freude.</span> <span class="verse"><a name="22">22</a>Da trat auch erzu / der zween Centner empfangen hatte / vnd sprach / Herr / Du hast mir zween Centner gethan / Sihe da / ich hab mit denselben zween ander gewonnen.</span> <span class="verse"><a name="23">23</a>Sein Herr sprach zu jm / Ey du fromer vnd getrewer Knecht / Du bist vber wenigem getrew gewesen / Jch wil dich vber viel setzen / Gehe ein zu deines Herrn freude.</span> <span class="verse"><a name="24">24</a>DA trat auch erzu / der einen Centner empfangen hatte / vnd sprach / Herr / Jch wuste / das du ein harter Man bist / Du schneittest / wo du nicht geseet hast / vnd samlest / da du nicht gestrawet hast /</span> <span class="verse"><a name="25">25</a>Vnd furchte mich / gieng hin / vnd verbarg deinen Centner in die erden / Sihe / da hastu das deine.</span> <span class="verse"><a name="26">26</a>Sein Herr aber antwortet / vnd sprach zu jm / Du Schalck vnd fauler Knecht / wustestu das ich schneitte / da ich nicht geseet habe / vnd samle / da ich nicht gestrawet habe /</span> <span class="verse"><a name="27">27</a>So soltestu mein geld zu den Wechslern gethan haben / vnd wenn ich komen were / hette ich das meine zu mir genomen mit wucher.</span> <span class="verse"><a name="28">28</a>Darumb nemet von jm den Centner / vnd gebets dem / der zehen Centner hat.</span> <span class="verse"><a name="29">29</a>Denn wer da hat / dem wird gegeben werden / vnd wird die fülle haben / Wer aber nicht hat / Dem wird auch das er hat genomen werden.</span> <span class="verse"><a name="30">30</a>Vnd den vnnützen Knecht werfft in die finsternis hin aus / Da wird sein heulen vnd zeenklappen.</span> <span class="verse"><a name="31">31</a>WEnn aber des menschen son komen wird / in seiner Herrligkeit / vnd alle heilige Engel mit jm / Denn wird er sitzen auff dem stuel seiner Herrligkeit /</span> <span class="verse"><a name="32">32</a>vnd werden fur jm alle Völcker versamlet werden / Vnd er wird sie von einander scheiden / gleich als ein Hirte die Schafe von den Böcken scheidet /</span> <span class="verse"><a name="33">33</a>vnd wird die Schafe zu seiner Rechten stellen / vnd die Böcke zur Lincken.</span> <span class="verse"><a name="34">34</a>Da wird denn der König sagen zu denen zu seiner Rechten / Kompt her jr gesegneten meines Vaters / ererbet das Reich / das euch bereitet ist von anbegin der welt.</span> <span class="verse"><a name="35">35</a>Denn ich bin Hungerig gewesen / vnd jr habt mich gespeiset. Jch bin Durstig gewesen / vnd jr habt mich getrencket. Jch bin ein Gast gewesen / vnd jr habt mich beherberget.</span> <span class="verse"><a name="36">36</a>Jch bin Nacket gewesen / vnd jr habt micht bekleidet. Jch bin Kranck gewesen / vnd jr habt mich besucht. Jch bin Gefangen gewesen / vnd jr seid zu mir komen. Sup. 13; Mar. 4; Luc. 19.</span> <span class="verse"><a name="37">37</a>DEnn werden jm die Gerechten antworten / vnd sagen / HErr / Wenn haben wir dich hungerig gesehen / vnd haben dich gespeiset? Oder durstig / vnd haben dich getrenckt?</span> <span class="verse"><a name="38">38</a>Wenn haben wir dich einen Gast gesehen / vnd beherberget? Oder nacket / vnd haben dich bekleidet?</span> <span class="verse"><a name="39">39</a>Wenn haben wir dich kranck oder gefangen gesehen / vnd sind zu dir komen?</span> <span class="verse"><a name="40">40</a>Vnd der König wird antworten / vnd sagen zu jnen / Warlich ich sage euch / Was jr gethan habt einem vnter diesen meinen geringsten Brüdern / Das habt jr mir gethan.</span> <span class="verse"><a name="41">41</a>DEnn wird er auch sagen zu denen zur Lincken / Gehet hin von mir / jr Verfluchten / in das ewige Fewr / das bereitet ist dem Teufel vnd seinen Engeln.</span> <span class="verse"><a name="42">42</a>Jch bin Hungerig gewesen / Vnd jr habt mich nicht gespeiset. Jch bin Durstig gewesen / vnd jr habt mich nicht getrencket.</span> <span class="verse"><a name="43">43</a>Jch bin ein Gast gewesen / vnd jr habt mich nicht beherberget. Jch bin Nacket gewesen / vnd jr habt mich nicht bekleidet. Jch bin Kranck vnd Gefangen gewesen / vnd jr habt mich nicht besucht.</span> <span class="verse"><a name="44">44</a>DA werden sie jm auch antworten vnd sagen / HErr / Wenn haben wir dich gesehen / hungerig / oder durstig / oder einen gast / oder nacket / oder kranck oder gefangen / Vnd haben dir nicht gedienet?</span> <span class="verse"><a name="45">45</a>Denn wird er jnen antworten / vnd sagen / Warlich ich sage euch / Was jr nicht gethan habt einem vnter diesen Geringsten / das habt jr mir auch nicht gethan.</span> <span class="verse"><a name="46">46</a>Vnd sie werden in die ewige Pein gehen / Aber die Gerechten in das ewige Leben.</span> </p></div</div></div></body></html>