<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/1kgs/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/1kgs">1 Kings</a> &gt <strong>Chapter 7</strong></div><p><span class="verse"><a name="1">1</a>Aber an seinem Hause bawete Salomo dreizehen jar / das ers gantz ausbawet /</span> <span class="verse"><a name="2">2</a>nemlich / Er bawet ein Haus vom wald Libanon / hundert ellen lang / funffzig ellen weit / vnd dreissig ellen hoch. AVff das selbige geuierde / leget er den Boden von Cedern brettern / auff Cedern seulen nach den riegen hin.</span> <span class="verse"><a name="3">3</a>Vnd oben drauff ein Gezimer von Cedern / auff dieselben Seulen / welcher waren fünff vnd vierzig / ja funffzehen in einer riege.</span> <span class="verse"><a name="4">4</a>VND waren Fenster gegen die drey riegen gegen ander vber / drey gegen drey /</span> <span class="verse"><a name="5">5</a>vnd waren in jren pfosten vierecket.</span> <span class="verse"><a name="6">6</a>ER bawet auch eine Halle von seulen / funffzig ellen lang vnd dreissig ellen breit. Vnd noch eine Halle fur diese / mit seulen vnd dicken balcken.</span> <span class="verse"><a name="7">7</a>VND bawet auch eine Halle zum Richtstuel / darin man gericht hielt vnd teffelt beide boden mit Cedern.</span> <span class="verse"><a name="8">8</a>DAzu sein Haus / darinnen er wonet / im hinder Hof / hinden an der Hall / gemacht wie die andern. VND macht auch ein Haus / wie die Halle der tochter Pharao / die Salomo zum Weibe genomen hatte.</span> <span class="verse"><a name="9">9</a>SOlchs alles waren köstliche Steine nach dem Winckeleisen gehawen / mit segen geschnitten auff allen seiten / von grund bis an das dach / Dazu auch haussen der grosse Hof.</span> <span class="verse"><a name="10">10</a>Die Grundfeste aber waren auch köstliche vnd grosse Steine / zehen vnd acht ellen gros /</span> <span class="verse"><a name="11">11</a>vnd darauff köstliche gehawene Steine nach dem Winckeleisen / vnd Cedern.</span> <span class="verse"><a name="12">12</a>Aber der grosse Hof vmbher hatte drey riegen gehawen Stein / vnd ein riege von Cedern brettern / Also auch der Hof am Hause des HERRN inwendig / vnd die Halle am Hause.</span> <span class="verse"><a name="13">13</a>VND der könig Salomo sandte hin vnd lies holen Hiram von Tyro</span> <span class="verse"><a name="14">14</a>einer widwen Son / aus dem stam Naphthali / vnd sein Vater war ein man von Tyro gewesen / Der war ein Meister im ertz / vol weisheit / verstand vnd kunst zu erbeiten allerley Ertzwerck. Da der zum könige Salomo kam / machet er alle seine werck.</span> <span class="verse"><a name="15">15</a>VND machet zwo eherne Seulen / eine jgliche achzehen ellen hoch / vnd ein faden von zwelff ellen war das mas vmb jgliche seulen her.</span> <span class="verse"><a name="16">16</a>Vnd machet zween Kneuff von ertz gegossen / oben auff die seulen zusetzen / vnd ein jglicher knauff war fünff ellen hoch.</span> <span class="verse"><a name="17">17</a>Vnd es waren an jglichem Knauff oben auff der seulen sieben geflochten Reiffe / wie keten.</span> <span class="verse"><a name="18">18</a>Vnd macht an jglichem knauff zwo riegen Granatepffel vmbher / an einem reiffe / da mit der knauff bedeckt ward.</span> <span class="verse"><a name="19">19</a>Vnd die kneuffe waren wie die Rosen fur der Halle / vier ellen gros.</span> <span class="verse"><a name="20">20</a>Vnd der Granatepffel in den riegen vmbher waren zwey hundert / oben vnd vnten an dem reiffe der vmb den bauch des knauffs hergieng / an jglichem knauff auff beiden seulen.</span> <span class="verse"><a name="21">21</a>Vnd er richtet die seulen auff / fur der Halle des Tempels / Vnd die er zur rechten hand setzet / hies er Jachin / vnd die er zur lincken hand setzet / hies er Boas.</span> <span class="verse"><a name="22">22</a>Vnd es stund also oben auff den seulen wie Rosen / Also ward volendet das werck der Seulen.</span> <span class="verse"><a name="23">23</a>VND er machet ein Meer gegossen / zehen ellen weit von einem rand zum andern / rund vmbher / vnd fünff ellen hoch / vnd eine Schnur dreissig ellen lang war das mas rings vmb.</span> <span class="verse"><a name="24">24</a>Vnd vmb dasselb Meer das zehen ellen weit war / giegen knoten an seinem rande / rings vmbs meer her / der knoten aber waren zwo riegen gegossen.</span> <span class="verse"><a name="25">25</a>Vnd es stund auff zwelff Rindern / welcher drey gegen Mitternacht gewand waren / drey gegen Abend / drey gegen Mittag / vnd drey gegen Morgen / vnd das Meer oben drauff / das alle jr hinder teil inwendig war.</span> <span class="verse"><a name="26">26</a>Seine dicke aber war ein hand breit / vnd sein rand war wie eines Bechers rand / wie ein auffgegangen Rosen / Vnd gieng drein zwey tausent Bath.</span> <span class="verse"><a name="27">27</a>ER machet auch zehen eherne Gestüle / ein jglichen vier ellen lang vnd breit / vnd drey ellen hoch.</span> <span class="verse"><a name="28">28</a>Es war aber das gestüle also gemacht / das es seiten hatte zwisschen leisten /</span> <span class="verse"><a name="29">29</a>vnd an den seiten zwisschen den leisten / waren Lewen / Ochsen vnd Cherubim / Vnd die seiten / daran die Lewen vnd Ochsen waren / hatten leisten oben vnd vnten / vnd füsslin dran.</span> <span class="verse"><a name="30">30</a>Vnd ein jglich gestüle hatte vier eherne Reder / mit ehernem gestell. Vnd auff den vier ecken waren achseln gegossen / ein jgliche gegen der andern vber / vnten an den Kessel gelehnet.</span> <span class="verse"><a name="31">31</a>ABer der Hals mitten auff dem Gestüle war einer ellen hoch vnd rund / ander halb ellen weit / vnd waren Pockeln an dem Hals in felden / die vierecket waren vnd nicht rund.</span> <span class="verse"><a name="32">32</a>Die vier Reder aber stunden vnten an den seiten / vnd die achsen der reder waren am gestüle / ein jglich rad war anderhalb ellen hoch.</span> <span class="verse"><a name="33">33</a>Vnd waren reder wie wagenreder / vnd jr achsen / naben / speichen vnd felgen / war alles gegossen.</span> <span class="verse"><a name="34">34</a>Vnd die vier achseln auff den vier ecken eins jglichen gestüls waren auch am gestüle.</span> <span class="verse"><a name="35">35</a>VND am Hals oben auff dem Gestüle einer halben ellen hoch rund vmb her / waren leisten vnd seiten am gestüle.</span> <span class="verse"><a name="36">36</a>Vnd er lies auff die fleche der selben seiten vnd leisten graben Cherubim / Lewen vnd Palmenbewm / ein jglichs am andern rings vmb her dran.</span> <span class="verse"><a name="37">37</a>Auff die weise machet er zehen gestüle gegossen / einerley mas vnd raum war an allen.</span> <span class="verse"><a name="38">38</a>VND er macht zehen ehernen Kessel / das vierzig Bath in einen kessel gieng / vnd war vier ellen gros / vnd auff jglichem Gestüle war ein Kessel.</span> <span class="verse"><a name="39">39</a>Vnd setzt fünff gestül an die rechten ecken des Hauses / vnd die andern fünffe an die lincken ecken / Aber das Meer setzet er zur rechten forn an gegen mittag.</span> <span class="verse"><a name="40">40</a>VND Hiram machet auch Töpffe / Schauffeln / Becken / vnd volendet also alle Werck / die der könig Salomo am Hause des HERRN machen lies /</span> <span class="verse"><a name="41">41</a>nemlich / die zwo Seulen / vnd die keuliche Kneuffe oben auff den zwo seulen / vnd die zween geflochten Reiffe / zu bedecken die zween keuliche kneuffe auff den seulen.</span> <span class="verse"><a name="42">42</a>Vnd die vierhundert Granatepffel an den zween geflochten reiffen / ja zwo riegen granatepffel an einem reiffe / zu bedecken die zween keuliche kneuffe / auff den seulen.</span> <span class="verse"><a name="43">43</a>Dazu die zehen Gestüle / vnd zehen Kessel oben drauff.</span> <span class="verse"><a name="44">44</a>Vnd das Meer vnd zwelff Rinder vnter dem meer.</span> <span class="verse"><a name="45">45</a>Vnd die töpffen / schauffel / vnd becken. Vnd alle diese Gefess die Hiram dem könige Salomo machet zum Hause des HERRN / waren von lauterm Ertz.</span> <span class="verse"><a name="46">46</a>Jn der gegend am Jordan lies sie der König giessen in dicker erden / zwisschen Suchoth vnd Zarthan.</span> <span class="verse"><a name="47">47</a>Vnd Salomo lies alle gefess vngewogen fur der seer grossen menge des ertzs.</span> <span class="verse"><a name="48">48</a>AVch machet Salomo allen Gezeug der zum Hause des HERRN gehöret / nemlich / einen gülden Altar / einen gülden Tisch / darauff die schawbrot ligen.</span> <span class="verse"><a name="49">49</a>Fünff Leuchter zur rechten hand / vnd fünff Leuchter zur lincken / fur dem Chor von lauterm golde / mit gülden blumen / lampen vnd schnautzen.</span> <span class="verse"><a name="50">50</a>Dazu Schalen / Schüssel / Becken / Leffel / vnd Pfannen von lauterm golde. Auch waren die angel an der thür am Hause inwendig im Allerheiligsten / vnd an der thür des Hauses des Tempels gülden.</span> <span class="verse"><a name="51">51</a>ALso ward volendet alles Werck / das der könig Salomo macht am Hause des HERRN / Vnd Salomo bracht hin ein was sein vater Dauid geheiliget hatte / von Silber vnd Golde vnd Gefessen / vnd legts in den schatz des Hauses des HERRN. 2. Par. 5.</span> </p></div</div></div></body></html>