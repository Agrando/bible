<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/1cor/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/1cor">1 Corinthians</a> &gt <strong>Chapter 11</strong></div><p><span class="verse"><a name="1">1</a>Seid meine Nachfolger / gleich wie ich Christi.</span> <span class="verse"><a name="2">2</a>JCH lobe euch / lieben Brüder / das jr an mich gedencket in allen stücken / vnd haltet die Weise / gleich wie ich euch gegeben habe.</span> <span class="verse"><a name="3">3</a>Jch lasse euch aber wissen / Das Christus ist eines jglichen Mannes heubt / Der Man aber ist des Weibes heubt / Gott aber ist Christus heubt.</span> <span class="verse"><a name="4">4</a>Ein jglicher Man / der da betet oder weissaget / vnd hat etwas auff dem Heubt / der schendet sein heubt.</span> <span class="verse"><a name="5">5</a>Ein Weib aber / das da betet oder weissaget mit vnbdecktem Heubt die schendet jr heubt / Denn es ist eben so viel / als were sie beschoren.</span> <span class="verse"><a name="6">6</a>Wil sie sich bedecken / so schneite man jr auch das Har abe. Nu es aber vbel stehet / das ein Weib verschnitten Har habe / oder beschoren sey / So lasset sie das Heubt bedecken.</span> <span class="verse"><a name="7">7</a>DEr Man aber sol das Heubt nicht bedecken / sintemal er ist Gottes bilde vnd ehre / Das Weib aber ist des mannes ehre.</span> <span class="verse"><a name="8">8</a>Denn der Man ist nicht vom weibe / sondern das Weib ist vom manne.</span> <span class="verse"><a name="9">9</a>Vnd der Man ist nicht geschaffen vmb des weibes willen / sondern das Weib vmb des mannes willen.</span> <span class="verse"><a name="10">10</a>Darumb sol das weib eine MachtDas ist der schleier oder decke / dabey man mercke / das sie vnter des Mannes macht sey / Gen. 3 auff dem Heubt haben / vmb der Engel willen.</span> <span class="verse"><a name="11">11</a>Doch ist weder der Man on das Weib / noch das weib on den man / in dem HErrn.</span> <span class="verse"><a name="12">12</a>Denn wie das weib von dem manne / Also kompt auch der man durchs weib / Aber alles von Gott. Gen. 2.</span> <span class="verse"><a name="13">13</a>RJchtet bey euch selbs / Obs wol stehet / das ein weib vnbedecket fur Gott bete.</span> <span class="verse"><a name="14">14</a>Oder leret euch auch nicht die Natur / das einem Man eine vnehre ist / so er lange har zeuget /</span> <span class="verse"><a name="15">15</a>Vnd dem weibe eine ehre / so sie lange har zeuget? Das har ist jr zur decke gegeben.</span> <span class="verse"><a name="16">16</a>Jst aber jemand vnter euch / der lust zu zancken hat / der wisse / das wir solche weise nicht haben / Die gemeinen Gottes auch nicht.</span> <span class="verse"><a name="17">17</a>JCH mus aber dis befelhen / Jch kans nicht loben / das jr nicht auff besser weise / sondern auff erger weise / zusamen komet.</span> <span class="verse"><a name="18">18</a>Zum ersten / wenn jr zusamen kompt in der Gemeine / höre ich / Es seien Spaltung vnter euch / vnd zum teil gleube ichs.</span> <span class="verse"><a name="19">19</a>Denn es müssen Rotten vnter euch sein / Auff das die / so rechtschaffen sind / offenbar vnter euch werden.</span> <span class="verse"><a name="20">20</a>Wenn jr nu zusamen komet / so helt man da nicht des HErrn Abendmal.</span> <span class="verse"><a name="21">21</a>Denn so man das Abendmal halten sol / nimpt ein jglicher sein eigens vor hin / Vnd einer ist hungerig / der ander ist truncken.</span> <span class="verse"><a name="22">22</a>Habt jr aber nicht Heuser / da jr essen vnd trincken müget? Oder verachtet jr die gemeine Gottes / vnd beschemet die so da nichts haben? Was sol ich euch sagen? Sol ich euch loben? Hierinnen lobe ich euch nicht.</span> <span class="verse"><a name="23">23</a>JCH habe es von dem HErrn empfangen / das ich euch gegeben habe / Denn der HErr Jhesus / in der nacht da er verrhaten ward / nam er das Brot /</span> <span class="verse"><a name="24">24</a>dancket / vnd brachs / vnd sprach / Nemet / esset / das ist mein Leib / der fur euch gebrochen wird / Solchs thut zu meinem Gedechtnis.</span> <span class="verse"><a name="25">25</a>Desselbigen gleichen auch den Kelch / nach dem Abendmal / vnd sprach / Dieser Kelch ist das newe Testament in meinem Blut / Solchs thut / so offt jrs trincket / zu meinem Gedechtnis. Mat. 26; Mar. 14; Luc. 22.</span> <span class="verse"><a name="26">26</a>DEnn so offt jr von diesem Brot esset / vnd von diesem Kelch trincket / solt jr des HErrn tod verkündigen / bis das er kompt.</span> <span class="verse"><a name="27">27</a>Welcher nu vnwirdig von diesem Brot isset / oder von dem Kelch des HErrn trincket / der ist schüldig an dem Leib vnd Blut des HErrn.</span> <span class="verse"><a name="28">28</a>Der Mensch prüfeDas ist / Ein jglicher sehe zu / wie er gleube in diesem Abendmal / was vnd wo zu ers empfahe.aber sich selbs / vnd also esse er von diesem Brot / vnd trincke von diesem Kelch.</span> <span class="verse"><a name="29">29</a>Denn welcher vnwirdig isset vnd trincket / der isset vnd trincket im selber das Gerichte / da mit das er nicht vnterscheidetDer Christus Leichnam handelt vnd da mit vmb gehet als achtet ers nicht mehr / denn ander Speise. den Leib des HErrn.</span> <span class="verse"><a name="30">30</a>DArumb sind auch also viel Schwachen vnd Krancken vnter euch / vnd ein gut teil schlaffen.</span> <span class="verse"><a name="31">31</a>Denn so wir vns selber richteten / so würden wir nicht gerichtet.</span> <span class="verse"><a name="32">32</a>Wenn wir aber gerichtet werden / so werden wir von dem HErrn gezüchtiget / Auff das wir nicht sampt der Welt verdampt werden.</span> <span class="verse"><a name="33">33</a>Darumb / meine lieben Brüder / wenn jr zusamen komet zu essen / so harre einer des andern.</span> <span class="verse"><a name="34">34</a>Hungert aber jemand / der esse da heimen / Auff das jr nicht zum Gerichte zusamen kompt. Das ander wil ich ordenen / wenn ich kome.</span> </p></div</div></div></body></html>