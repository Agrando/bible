<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/1cor/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/1cor">1 Corinthians</a> &gt <strong>Chapter 14</strong></div><p><span class="verse"><a name="1">1</a>STrebet nach der Liebe / Vleissiget euch der geistlichen Gaben / Am meisten aber / das jr weissagen möget.</span> <span class="verse"><a name="2">2</a>Denn der mit der Zungen redet / der redet nicht den Menschen / sondern Gotte / Denn jm höret niemand zu / Jm geist aber redet er die geheimnis.</span> <span class="verse"><a name="3">3</a>Wer aber weissaget / der redet den Menschen zur besserung / vnd zur ermanung / vnd zur tröstung.</span> <span class="verse"><a name="4">4</a>Wer mit der Zungen redetMit zungen reden ist Psalmen oder Propheten in der Gemeinde lesen oder singen / vnd sie nicht auslegen wiewol sie der Leser verstehet. Weissagen ist den sinn von Gott nemen / vnd andern geben mögen. Auslegen / ist den sinn andern furgeben. Also meinet S. Paulus / mit zungen reden / bessert die Gemeine nicht / Weissagen aber vnd auslegen bessert die Gemeine. Jm Geist / heisset bey jm selber.  / der bessert sich selbs / Wer aber weissaget / der bessert die Gemeine.</span> <span class="verse"><a name="5">5</a>Jch wolt / das jr alle mit Zungen reden kündtet / Aber viel mehr / das jr weissagetet. Denn der da weissaget / ist grösser denn der mit Zungen redet / Es sey denn / das ers auch auslege / das die Gemeine dauon gebessert werde.</span> <span class="verse"><a name="6">6</a>NV aber / lieben Brüder / wenn ich zu euch keme / vnd redet mit Zungen / was were ich euch nütze? so ich nicht mit euch redet / entweder durch Offenbarung / oder durch Erkentnis / oder durch Weissagung / oder durch Lere?</span> <span class="verse"><a name="7">7</a>Helt sichs doch auch also in den dingen / die da lauten / vnd doch nicht leben. Es sey eine Pfeiffe oder eine Harffe / wenn sie nicht vnterschiedliche stimme von sich geben / wie kan man wissen / was gepfiffen oder geharffet ist?</span> <span class="verse"><a name="8">8</a>Vnd so die Posaune einen vndeutlichen dohn gibt / Wer wil sich zum streit rüsten?</span> <span class="verse"><a name="9">9</a>Also auch jr / wenn jr mit Zungen redet / so jr nicht eine deutliche rede gebet / Wie kan man wissen / was geredt ist? Denn jr werdet in den wind reden.</span> <span class="verse"><a name="10">10</a>ZWar es ist mancherley art der stimme in der Welt / vnd der selbigen ist doch keine vndeutlich.</span> <span class="verse"><a name="11">11</a>So ich nu nicht weis der stimme deutunge / werde ich Vndeudsch sein dem / der da redet / vnd der da redet / wird mir Vndeudsch sein.</span> <span class="verse"><a name="12">12</a>Also auch jr / sintemal jr euch vleissiget der geistlichen Gaben trachtet darnach / das jr die Gemeine bessert / auff das jr alles reichlich habt.</span> <span class="verse"><a name="13">13</a>Darumb / welcher mit Zungen redet / der bete also / das ers auch auslege.</span> <span class="verse"><a name="14">14</a>So ich aber mit Zungen bete / so betet mein Geist / Aber mein Sinn bringet niemand frucht.</span> <span class="verse"><a name="15">15</a>Wie sol es aber denn sein? nemlich / also / Jch wil beten mit dem Geist / vnd wil beten auch im Sinn. Jch wil Psalmen singen im geist / vnd wil auch Psalmen singen mit dem sinnMit dem sinn reden / ist eben so viel / als auslegen vnd den sinn den andern verkleren. Aber im Geist reden / ist den sinn selbs verstehen / vnd nicht auslegen. .</span> <span class="verse"><a name="16">16</a>WEnn du aber segenest im geist / Wie sol der / so an stat des Leien stehet / Amen sagen / auff deine Dancksagung / sintemal er nicht weis / was du sagest?</span> <span class="verse"><a name="17">17</a>Du dancksagest wol fein / Aber der ander wird nicht dauon gebessert.</span> <span class="verse"><a name="18">18</a>Jch dancke meinem Gott / das ich mehr mit Zungen rede / denn jr alle.</span> <span class="verse"><a name="19">19</a>Aber ich wil in der Gemeine lieber fünff wort reden / mit meinem SinnDas ist / Den sinn mit predigen auslegen.  / auff das ich auch andere vnterweise / denn sonst zehen tausent wort mit zungen.</span> <span class="verse"><a name="20">20</a>LJeben Brüder / werdet nicht Kinder an dem verstentnis / sondern an der bosheit seid kinder / an dem verstentnis aber seid volkomen.</span> <span class="verse"><a name="21">21</a>Jm Gesetz stehet geschrieben / Jch wil mit andern Zungen vnd mit andern Lippen reden zu diesem Volck / vnd sie werden mich auch also nicht hören / spricht der HERR.</span> <span class="verse"><a name="22">22</a>Darumb / so sind die zungen zum ZeichenDurch mancherley zungen werden die vngleubigen zum glauben bekeret / wie durch andere zeichen vnd wunder. Aber durch weissagung werden die gleubigen gebessert vnd gestercket / als durch zeichen / daran sie jren glauben prüfen vnd erfaren / das er recht sey.  / nicht den gleubigen / sondern den vngleubigen / Die weissagung aber nicht den vngleubigen / sondern den gleubigen. Jesa. 28.</span> <span class="verse"><a name="23">23</a>WEnn nu die gantze Gemeine zusamen keme an einen ort / vnd redeten alle mit Zungen / Es kemen aber hin ein Leien oder Vngleubige / würden sie nicht sagen / Jr weret vnsinnig?</span> <span class="verse"><a name="24">24</a>So sie aber alle weissageten / vnd keme denn ein Vngleubiger oder Leie hin ein / der würde von denselbigen allen gestraffet / vnd von allen gerichtet /</span> <span class="verse"><a name="25">25</a>Vnd also würde das verborgen seines Hertzen offenbar / vnd er würde also fallen auff sein angesichte / Gott anbeten / vnd bekennen / das Gott warhafftig in euch sey.</span> <span class="verse"><a name="26">26</a>WJe ist jm denn nu / lieben Brüder? Wenn jr zusamen komet / so hat ein jglicher Psalmen / er hat eine lere / er hat Zungen / er hat offenbarung / er hat Auslegung / Lasset es alles geschehen zu besserung.</span> <span class="verse"><a name="27">27</a>So jemand mit der Zungen redet / oder zween / oder auffs meiste drey / eins vms ander / so lege es einer aus.</span> <span class="verse"><a name="28">28</a>Jst er aber nicht ein Ausleger / so schweige er vnter der Gemeine / rede aber jm selber vnd Gotte.</span> <span class="verse"><a name="29">29</a>Die Weissager aber lasset reden / zween oder drey / vnd die andern lasset richten.</span> <span class="verse"><a name="30">30</a>So aber eine Offenbarung geschicht einem andern der da sitzt / so schweige der erste.</span> <span class="verse"><a name="31">31</a>Jr kündet wol alle weissagen / einer nach dem andern / Auff das sie alle lernen / vnd alle ermanet werden /</span> <span class="verse"><a name="32">32</a>Vnd die Geister der Propheten sind den Propheten vnterthanEtliche meinen weil sie den verstand vnd des Geists gaben haben / sollen sie niemand weichen noch schweigen / daraus denn Secten vnd zwitracht folgen. Aber S. Paulus spricht hie / Sie sollen vnd mügen wol weichen / Sintemal die gaben des Geistes in jrer macht stehen / jr nicht zu brauchen wider die einigkeit / das sie nicht sagen dürffen / Der Geist treibe vnd zwinge sie. .</span> <span class="verse"><a name="33">33</a>Denn Gott ist nicht ein Gott der vnordnung / sondern des Friedes /</span> <span class="verse"><a name="34">34</a>wie in allen gemeinen der Heiligen. 1. Tim. 2; Gen. 3. EWer Weiber lasset schweigen vnter der Gemeine / Denn es sol jnen nicht zugelassen werden / das sie reden / sondern vntherthan sein / Wie auch das Gesetz saget.</span> <span class="verse"><a name="35">35</a>Wollen sie aber etwas lernen / so lasset sie da heim jre Menner fragen. Es stehet den Weibern vbel an / vnter der Gemeine reden.</span> <span class="verse"><a name="36">36</a>Oder ist das wort Gottes von euch auskomen? Oder ists allein zu euch komen?</span> <span class="verse"><a name="37">37</a>So sich jemand lesst düncken / er sey ein Prophet / oder geistlich / der erkenne / was ich euch schreibe / Denn es sind des HErrn gebot.</span> <span class="verse"><a name="38">38</a>Jst aber jemand vnwissend / Der sey vnwissend.</span> <span class="verse"><a name="39">39</a>Darumb lieben Brüder / vleissiget euch des weissagen / vnd weret nicht mit Zungen zu reden.</span> <span class="verse"><a name="40">40</a>Lassets alles ehrlich vnd ördentlich zugehen.</span> </p></div</div></div></body></html>