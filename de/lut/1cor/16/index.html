<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/1cor/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/1cor">1 Corinthians</a> &gt <strong>Chapter 16</strong></div><p><span class="verse"><a name="1">1</a>VOn der Stewre aber / die den Heiligen geschicht / Wie ich den Gemeinen in Galatia befolhen habe / Also thut auch jr.</span> <span class="verse"><a name="2">2</a>Auff ja der Sabbather einen / lege bey sich selbs ein jglicher vnter euch / vnd samle was jn gut dünckt / Auff das nicht / wenn ich kome / denn allererst die Stewre zusamlen sey.</span> <span class="verse"><a name="3">3</a>Wenn ich aber darkomen bin / welche jr durch Brieue da fur ansehet / die wil ich senden / das sie hin bringen ewre Wolthat gen Jerusalem.</span> <span class="verse"><a name="4">4</a>So es aber werd ist / das ich auch hin reise / sollen sie mit mir reisen.</span> <span class="verse"><a name="5">5</a>JCh wil aber zu euch komen / wenn ich durch Macedonian ziehe / Denn durch Macedonian werde ich ziehen /</span> <span class="verse"><a name="6">6</a>Bey euch aber werde ich vieleicht bleiben oder auch wintern / Auff das jr mich geleitet / wo ich hin ziehen werde.</span> <span class="verse"><a name="7">7</a>Jch wil euch jtzt nicht sehen im fur vberziehen / Denn ich hoffe ich wölle etliche zeit bey euch bleiben / so es der HErr zulesset.</span> <span class="verse"><a name="8">8</a>Jch werde aber zu Epheso bleiben / bis auff Pfingsten /</span> <span class="verse"><a name="9">9</a>Denn mir ist eine grosse ThürGrosse thür auffgethan / meinet er das viel Zuhörer da sind / als gehe das Euangelium mit gewalt zum Thor ein / vnd sie vleissig am Euangelio hangen / so es zu Jerusalem kaum ein Fenster oder Riss fand.auffgethan / vnd sie sind vleissig / vnd sind viel Widerwertiger da.</span> <span class="verse"><a name="10">10</a>SO Timotheus kompt / So sehet zu / das er on furcht bey euch sey / denn er treibet auch das werck des HErrn / wie ich.</span> <span class="verse"><a name="11">11</a>Das jn nu nicht jemand verachte / Geleitet jn aber im friede / das er zu mir kome / Denn ich warte sein mit den Brüdern.</span> <span class="verse"><a name="12">12</a>VOn Apollo dem Bruder aber (wisset) das ich jn seer viel ermanet habe / das er zu euch keme mit den Brüdern / Vnd es war aller dinge sein wille nicht / das er jtzt keme / Er wird aber komen / wenn es jm gelegen sein wird.</span> <span class="verse"><a name="13">13</a>WAchet / stehet im glauben / seid menlich / vnd seid starck /</span> <span class="verse"><a name="14">14</a>Alle ewer ding lasset in der Liebe geschehen.</span> <span class="verse"><a name="15">15</a>Jch ermane euch aber / lieben Brüder / Jr kennet das haus Stephana / das sie sind die Erstlinge in Achaia / vnd haben sich selbs verordnet / zum dienst den Heiligen /</span> <span class="verse"><a name="16">16</a>Auff das auch jr solchen vnterthan seiet / vnd allen die mitwircken vnd erbeiten.</span> <span class="verse"><a name="17">17</a>Jch frewe mich vber der zukunfft Stephana vnd Fortunati / vnd Achaici / Denn wo ich ewer mangel hatte / das haben sie erstattet /</span> <span class="verse"><a name="18">18</a>Sie haben erquickt meinen vnd ewern geist / Erkennet / die solche sind.</span> <span class="verse"><a name="19">19</a>ES grüssen euch die Gemeinen in Asia. Es grüsset euch seer in dem HErrn Aquilas vnd Priscilla / sampt der gemeine in jrem Hause.</span> <span class="verse"><a name="20">20</a>Es grüssen euch alle Brüder. Grüsset euch vnternander mit dem heiligen Kus.</span> <span class="verse"><a name="21">21</a>Jch Paulus grüsse euch mit meiner Hand.</span> <span class="verse"><a name="22">22</a>So jemand den HErrn Jhesu Christ nicht lieb hat / der sey Anathema Maharam MothaBann auff deudsch / Anathema / auff Griechisch / Maharam / auff Ebreisch / ist ein ding. Moth aber heisset tod. Wil nu S. Paulus sagen / Wer Christum nicht liebet / der ist verbannet zum tode. Vide Leu. 6 .</span> <span class="verse"><a name="23">23</a>Die gnade des HErrn Jhesu Christi sey mit euch.</span> <span class="verse"><a name="24">24</a>Meine liebe sey mit euch allen in Christo Jhesu / AMEN. - Die erste Epistel an die Corinther. Gesand von Philippen / durch Stephanum vnd Fortunatum / vnd Achaicum vnd Timotheum.</span> </p></div</div></div></body></html>