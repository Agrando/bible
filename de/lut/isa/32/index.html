<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/de/lut/isa/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/de">German</a> &gt; <a href="/de/lut">Luther 1545 (Letzte Hand)</a> &gt; <a href="/de/lut/isa">Isaiah</a> &gt <strong>Chapter 32</strong></div><p><span class="verse"><a name="1">1</a>SJhe / Es wird ein König regieren / Gerechtigkeit anzurichten / vnd Fürsten werden herrschen / das Recht zu handhaben.</span> <span class="verse"><a name="2">2</a>Das jeder man sein wird / als einer / der fur dem Winde bewaret ist / vnd wie einer der fur dem Platzregen verborgen ist / wie die Wasserbeche am dürren ort / wie der Schatten eines grossen felsen im trocken Lande.</span> <span class="verse"><a name="3">3</a>Vnd der sehenden Augen werden sich nicht blenden lassen / vnd die Ohren der zuhörer werden auffmercken /</span> <span class="verse"><a name="4">4</a>vnd die Vnfursichtigen werden klugheit lernen / vnd der Stammelden zunge wird fertig vnd reinlich reden.</span> <span class="verse"><a name="5">5</a>ES wird nicht mehr ein Narr / Fürst heissen / noch ein Geitziger / Herr genand werden.</span> <span class="verse"><a name="6">6</a>Denn ein Narr redet von narrheit / vnd sein hertz gehet mit vnglück vmb / das er Heucheley anrichte / vnd predige vom HERRN yrsal / damit er die hungerigen Seelen aushungere / vnd den Dürstigen das trincken were.</span> <span class="verse"><a name="7">7</a>Denn des Geitzigen regieren ist eitel schaden / Denn er erfindet tücke zu verderben die Elenden mit falschen worten wenn er des Armen recht reden sol.</span> <span class="verse"><a name="8">8</a>Aber die Fürsten werden Fürstliche gedancken haben / vnd drüber halten.</span> <span class="verse"><a name="9">9</a>Stehet auff jr stoltzen frawen / höret meine stim / die jr so sicher seid nemet zu ohren meine Rede.</span> <span class="verse"><a name="10">10</a>Es ist vmb jar vnd tag zuthun / so werdet jr sicheren zittern / Denn es wird kein Weinerndte / so wird auch kein Lesen werden.</span> <span class="verse"><a name="11">11</a>Erschrecket jr stoltzen Frawen / zittert jr sichere /</span> <span class="verse"><a name="12">12</a>Es ist furhanden / auszihen / blössen vnd gürten vmb die Lenden.</span> <span class="verse"><a name="13">13</a>Man wird klagen vmb die Ecker / ja vmb die lieblichen ecker / vmb die fruchtbarn Weinstöcke. Denn es werden auff dem acker meines Volcks dornen vnd hecken wachsen / Dazu vber allen Freuden heusern in der frölichen Stad.</span> <span class="verse"><a name="14">14</a>Denn die Pallast werden verlassen sein / vnd die menge in der Stad einsam sein / das die Thürne vnd Festunge / ewige Hülen werden / vnd dem Wild zur freude / den Herden zur weide.</span> <span class="verse"><a name="15">15</a>BJS so lange / das vber vns ausgegossen werde der geist aus der Höhe. So wird denn die Wüsten zum Acker werden / vnd der Acker fur einen WaldJerusalem heisset er wald / Das sie aus dem walde Libanon gebawet ist. gerechnet werden.</span> <span class="verse"><a name="16">16</a>Vnd das Recht wird in der Wüsten wonen / vnd Gerechtigkeit auff dem Acker hausen.</span> <span class="verse"><a name="17">17</a>Vnd der gerechtigkeit frucht wird Friede sein / vnd der gerechtigkeit nutz wird ewige stille vnd sicherheit sein /</span> <span class="verse"><a name="18">18</a>Das mein Volck in heusern des Friedens wonen wird / in sichern Wonungen vnd in stoltzer Ruge.</span> <span class="verse"><a name="19">19</a>Aber Hagel wird sein den Wald hin ab / vnd die Stad da niden wird nidrig sein.</span> <span class="verse"><a name="20">20</a>Wol euch / die jr seet allenthalben an den wassern / Denn da müget jr die füsse der Ochsen / vnd Esel drauff gehen lassen. Joel. 3.</span> </p></div</div></div></body></html>