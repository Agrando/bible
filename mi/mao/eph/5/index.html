<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/eph/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/eph">Ephesians</a> &gt <strong>Chapter 5</strong></div><p><span class="verse"><a name="1">1</a>Na, kia rite ta koutou ki ta te Atua, kia pera me ta nga tamariki e arohaina ana;</span> <span class="verse"><a name="2">2</a>Haere hoki i runga i te aroha, kia pera me te Karaiti i aroha ki a tatou, i tuku i a ia ano mo tatou hei whakahere, hei patunga tapu ki te Atua, hei kakara pai.</span> <span class="verse"><a name="3">3</a>Ko te moepuku ia, me nga mahi poke katoa, me te apo, kaua ena e whakahuatia i roto i a koutou, kia rite ki ta te hunga tapu tikanga;</span> <span class="verse"><a name="4">4</a>Kaua hoki te mea paruparu, te korero wairangi, te korero maminga, kahore nei i tika, erangi ia te whakawhetai.</span> <span class="verse"><a name="5">5</a>E tino matau ana hoki koutou ki tenei, e kore tetahi tangata moepuku, poke ranei, apo ranei, he kaikarakia nei hoki ia ki te whakapakoko, e whai wahi ki te rangatiratanga o te Karaiti, a o te Atua.</span> <span class="verse"><a name="6">6</a>Kei tinihangatia koutou e te tangata ki nga kupu tekateka noa: na enei mea hoki te riri o te Atua e puta nei ki nga tamariki a te tutu.</span> <span class="verse"><a name="7">7</a>Na, kaua koutou e uru ki ta ratou.</span> <span class="verse"><a name="8">8</a>He pouri hoki koutou i mua, tena ko tenei, he marama i roto i te Ariki: kia rite ta koutou haere ki ta nga tamariki o te marama:</span> <span class="verse"><a name="9">9</a>Kei runga hoki te hua o te marama i te pai katoa, i te tika, i te pono.</span> <span class="verse"><a name="10">10</a>Me whakamatau ano e koutou ta te Ariki e pai ai.</span> <span class="verse"><a name="11">11</a>Kei uru koutou ki nga mahi huakore o te pouri, engari whakahengia.</span> <span class="verse"><a name="12">12</a>He mea whakama hoki te whakahua kau, i nga mea e meinga ngarotia nei e ratou.</span> <span class="verse"><a name="13">13</a>Ko nga mea katoa hoki e whakahengia ana, ma te marama e whakakite: he marama hoki nga mea katoa e whakakitea ana.</span> <span class="verse"><a name="14">14</a>Koia hoki tana kupu nei, Maranga, e tenei e moe nei, ara ake i roto i te hunga mate, a ka whiti a te Karaiti ki runga ki a koe.</span> <span class="verse"><a name="15">15</a>Na reira kia ata tirotiro i ta koutou haere, kei rite ki ta nga whakaarokore, engari ki ta nga whakaaro nui;</span> <span class="verse"><a name="16">16</a>Hokona te taima ma koutou, he kino hoki nga ra.</span> <span class="verse"><a name="17">17</a>Mo konei ra kei whakaarokore koutou, engari kia matau ki ta te Ariki e pai ai.</span> <span class="verse"><a name="18">18</a>Kaua hoki e haurangi i te waina, he toreretanga hoki tena ki te he; engari kia ki i te Wairua;</span> <span class="verse"><a name="19">19</a>Ko ta koutou korero ki a koutou ano, hei te waiata tapu, hei te himene, hei te waiata wairua; waiata, himene atu, i roto i o koutou ngakau ki te Ariki;</span> <span class="verse"><a name="20">20</a>Me te whakawhetai ki te Atua, ara ki te Matua i nga wa katoa, mo nga mea katoa, i runga i te ingoa o to tatou Ariki, o Ihu Karaiti;</span> <span class="verse"><a name="21">21</a>Kia ngohengohe tetahi ki tetahi i runga i te wehi ki a te Karaiti.</span> <span class="verse"><a name="22">22</a>E nga wahine, kia ngohengohe ki a koutou tane ake, hei mea ki te Ariki.</span> <span class="verse"><a name="23">23</a>No te mea ko te tane te o te wahine, e rite ana hoki ki a te Karaiti, ko te ia o te hahi: ko te kaiwhakaora ano ia o te tinana.</span> <span class="verse"><a name="24">24</a>Otiia e ngohengohe ana te hahi ki ta te Karaiti, kia pera ano nga wahine ki a ratou tane i nga mea katoa.</span> <span class="verse"><a name="25">25</a>E nga tane, arohaina a koutou wahine, kia pera hoki me te Karaiti i aroha nei ki te hahi, i hoatu hoki i a ia ano mo taua hahi;</span> <span class="verse"><a name="26">26</a>Hei whakatapunga mana, ma rawa i a ia i te horoinga ki te wai, i runga i te kupu,</span> <span class="verse"><a name="27">27</a>Hei hahi tapae mana ki a ia ano, he hahi kororia rawa, kahore he ira, kahore he korukoru, tetahi atu mea pera ranei, engari kia tapu, kia kohakore.</span> <span class="verse"><a name="28">28</a>Me aroha e nga tane a ratou wahine me te mea ko o ratou tinana ake ano. Ko te tangata e aroha ana ki tana wahine ake, e aroha ana ki a ia ake ano.</span> <span class="verse"><a name="29">29</a>Kahore hoki tetahi kia kino noa ki tona kikokiko ake; engari e atawhai ana, e whakaahuru ana, e pera tonu ana me ta te Karaiti ki te hahi:</span> <span class="verse"><a name="30">30</a>He wahi hoki tatou no tona tinana.</span> <span class="verse"><a name="31">31</a>Mo konei ra ka whakarerea ai e te tangata tona papa me tona whaea, a ka piri ki tana wahine, ka kikokiko kotahi to raua tokorua.</span> <span class="verse"><a name="32">32</a>He nui tenei mea ngaro; otiia mo te Karaiti raua ko te hahi taku korero.</span> <span class="verse"><a name="33">33</a>Engari kia rite ki tona aroha ki a ia ake ano to koutou aroha, to tenei, to tenei, ki tana wahine, ki tana wahine; me te wahine ano, kia hopohopo ia ki tana tane.</span> </p></div</div></div></body></html>