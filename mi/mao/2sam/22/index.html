<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/2sam/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/2sam">2 Samuel</a> &gt <strong>Chapter 22</strong></div><p><span class="verse"><a name="1">1</a>I korerotia e Rawiri ki a Ihowa nga kupu o tenei waiata i te ra i whakaorangia ai ia e Ihowa i te ringa o ona hoariri katoa, i te ringa ano o Haora:</span> <span class="verse"><a name="2">2</a>I mea ia, Ko Ihowa toku teko, toku pourewa, ko toku kaiwhakaora hoki ia, ae ra ko toku;</span> <span class="verse"><a name="3">3</a>Ko te Atua toku kamaka, ka whakawhirinaki ahau ki a ia; ko toku whakangungu rakau, ko te haona o toku whakaoranga, ko toku pa tiketike, ko toku rerenga atu; e toku kaiwhakaora, whakaorangia ana ahau e koe i te tutu.</span> <span class="verse"><a name="4">4</a>Ka karanga ahau ki a Ihowa e tika nei kia whakamoemititia: a ka whakaorangia ahau i oku hoariri.</span> <span class="verse"><a name="5">5</a>I karapotia ahau e nga ngaru o te mate, i whakawehia ahau e nga waipuke o te kino.</span> <span class="verse"><a name="6">6</a>I roritia ahau e nga taura a te reinga: potaea ana ahau e nga mahanga a te mate.</span> <span class="verse"><a name="7">7</a>I karanga ahau ki a Ihowa i toku paweratanga, ae ra, i karanga ahau ki toku Atua: a i whakarongo ia ki toku reo i roto i tona temepara, i tae hoki taku hamama ki ona taringa.</span> <span class="verse"><a name="8">8</a>Na ka ngaueue te whenua, ka ru; wiri ana nga putake o nga rangi, ngaueue ana, no te mea e riri ana ia.</span> <span class="verse"><a name="9">9</a>I kake he paowa i ona pongaponga, a ka kai te kapura o roto o tona mangai: ngiha ana nga waro.</span> <span class="verse"><a name="10">10</a>I whakapingoretia e ia nga rangi, a ka heke iho: a i raro te pouri kerekere i ona waewae.</span> <span class="verse"><a name="11">11</a>Na ka eke ia ki te kerupa, a rere ana: ina, i kitea ia i runga i nga parirau o te hau.</span> <span class="verse"><a name="12">12</a>I meinga ano e ia te pouri hei teneti a tawhio noa, nga wai pouri, nga kapua matotoru o te rangi.</span> <span class="verse"><a name="13">13</a>Ngiha ana nga waro i te wherikotanga o tona aroaro.</span> <span class="verse"><a name="14">14</a>Papa ana te whatitiri a Ihowa i nga rangi; puaki ana te reo o te Runga Rawa.</span> <span class="verse"><a name="15">15</a>Kokiritia mai ana e ia nga pere, a marara ana ratou; he uira, a ka whati ratou.</span> <span class="verse"><a name="16">16</a>Na ka kitea nga takere o te moana, ka takoto kau nga putake o te ao i te whakatupehupehunga a Ihowa, i te whenunga o te manawa o ona pongaponga.</span> <span class="verse"><a name="17">17</a>I tono karere mai ia i runga, ka mau ki ahau; kumea ake ahau e ia i roto i nga wai maha.</span> <span class="verse"><a name="18">18</a>Nana ahau i whakaora i toku hoariri kaha, i te hunga e kino ana ki ahau: he kaha rawa hoki ratou i ahau.</span> <span class="verse"><a name="19">19</a>Huakina tatatia ana ahau e ratou i te ra o toku matenga: ko Ihowa ia toku whakawhirinakitanga.</span> <span class="verse"><a name="20">20</a>A whakaputaina ana ahau e ia ki te wahi whanui: i whakaorangia ahau e ia, no te mea i whakaahuareka ia ki ahau.</span> <span class="verse"><a name="21">21</a>Rite tonu ki taku mahi tika ta Ihowa utu ki ahau; rite tonu ki te ma o oku ringa tana i whakahoki mai ai ki ahau.</span> <span class="verse"><a name="22">22</a>I pupuri hoki ahau i nga ara a Ihowa; a kihai i he, i whakarere i toku Atua.</span> <span class="verse"><a name="23">23</a>Kei mua tonu hoki i ahau ana whakaritenga katoa; a, ko ana tikanga, kihai era i matara atu i ahau.</span> <span class="verse"><a name="24">24</a>I tu tika ano ahau ki tona aroaro: i tiaki ano i ahau kei kino.</span> <span class="verse"><a name="25">25</a>No reira i homai ai e Ihowa he utu ki ahau, rite tonu ki toku tika; rite tonu ki toku ma ki tana titiro.</span> <span class="verse"><a name="26">26</a>He tangata atawhai, ka atawhai ano koe; he tangata tika, ka tika ano koe.</span> <span class="verse"><a name="27">27</a>He tangata ma, ka ma ano koe; he tangata whakakeke, he whakakeke hoki tau mahi.</span> <span class="verse"><a name="28">28</a>E whakaorangia hoki e koe te iwi e tukinotia ana: kei runga ia ou kanohi i te hunga whakakake, kia whakahokia iho ratou e koe ki raro.</span> <span class="verse"><a name="29">29</a>Ko koe hoki toku rama, e Ihowa: ma Ihowa e whakamarama toku pouri.</span> <span class="verse"><a name="30">30</a>Nau hoki ahau i rere ai ki runga ki te ropu: na toku Atua ka peke ahau i te taiepa.</span> <span class="verse"><a name="31">31</a>Tena ko te Atua, tika tonu tona ara; he parakore te kupu a Ihowa; he whakangungu rakau ia ki te hunga katoa e whakawhirinaki ana ki a ia.</span> <span class="verse"><a name="32">32</a>Ko wai oti te Atua, ki te kahore a Ihowa? Ko wai hoki te kamaka, ki te kahore to tatou Atua?</span> <span class="verse"><a name="33">33</a>Ko te Atua toku pa kaha: ko ia hei arahi i te hunga tika i tona ara.</span> <span class="verse"><a name="34">34</a>Ko ia nei hei mea i oku waewae kia rite ki o te hata: mana hoki ahau e whakatu ki runga ki oku wahi tiketike.</span> <span class="verse"><a name="35">35</a>Ko ia hei whakaako i oku ringa ki te whawhai; hei mea i oku ringa kia whakapiko i te kopere parahi.</span> <span class="verse"><a name="36">36</a>Kua homai hoki e koe ki ahau te whakangungu rakau o tau whakaoranga; whakanuia ana ahau e tou whakaaro mahaki.</span> <span class="verse"><a name="37">37</a>I whakanuia e koe oku takahanga i raro i ahau, te paheke oku waewae.</span> <span class="verse"><a name="38">38</a>Kua arumia e ahau oku hoariri, a huna iho ratou e ahau: kihai ano ahau i tahuri, a moti noa ratou.</span> <span class="verse"><a name="39">39</a>Moti iho ratou i ahau, mongamonga noa, te ahei te whakatika: ina, hinga ana ratou ki raro i oku waewae.</span> <span class="verse"><a name="40">40</a>Nau hoki ahau i whitiki ki te kaha mo te whawhai: piko ana i a koe ki raro i ahau te hunga i whakatika mai ki ahau.</span> <span class="verse"><a name="41">41</a>Kua meinga hoki e koe kia hurihia mai e oku hoariri o ratou tuara ki ahau, kia huna e ahau te hunga e kino ana ki ahau.</span> <span class="verse"><a name="42">42</a>I tirotiro ratou, heoi kahore he kaiwhakaora: ki a Ihowa rawa, heoi kihai ia i whakahoki kupu ki a ratou.</span> <span class="verse"><a name="43">43</a>Na tukia ana ratou e ahau, a rite noa ki te puehu o te whenua: mohungahunga noa ratou i ahau, me te mea he paru no nga huarahi; a titaritaria ana ratou e ahau.</span> <span class="verse"><a name="44">44</a>Nau hoki ahau i ora ai i nga ngangautanga a toku iwi; nau ahau i tiaki hei upoko mo nga tauiwi: hei apa moku te iwi kahore nei i matauria e ahau.</span> <span class="verse"><a name="45">45</a>Ka tuku mai nga tangata iwi ke ki raro i ahau: kia rongo kau te taringa, kakama tonu mai ratou ki ahau.</span> <span class="verse"><a name="46">46</a>Ka memeha haere nga tangata iwi ke: ka puta wehi mai hoki i roto i o ratou kuhunga.</span> <span class="verse"><a name="47">47</a>E ora ana a Ihowa, kia whakapaingia toku kamaka: kia whakanuia te Atua o te kamaka o toku whakaoranga:</span> <span class="verse"><a name="48">48</a>Ara te Atua e rapu nei i te utu moku, e pehi nei i te iwi ki raro i ahau,</span> <span class="verse"><a name="49">49</a>E whakaputa nei i ahau i roto i oku hoariri: ae ra, e mea ana koe i ahau kia teitei ake i te hunga e whakatika mai ana ki ahau: whakaorangia ana ahau e koe i te tangata tutu.</span> <span class="verse"><a name="50">50</a>Mo konei ka whakawhetai ahau ki a koe, e Ihowa, i roto i nga tauiwi, ka himene ki tou ingoa.</span> <span class="verse"><a name="51">51</a>He pourewa whakaora ia ki tana kingi; e whakaputa aroha ana ki tana tangata i whakawahi ai, ki a Rawiri ratou ko ona uri ake ake.</span> </p></div</div></div></body></html>