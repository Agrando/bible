<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/gal/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/gal">Galatians</a> &gt <strong>Chapter 4</strong></div><p><span class="verse"><a name="1">1</a>Ko taku kupu ia tenei, I te mea he tamariki tonu te tangata mona te kainga, kahore ia e rere ke i te pononga, ahakoa ko te rangatira ia o nga mea katoa;</span> <span class="verse"><a name="2">2</a>Engari e meatia ana e nga kaitohutohu, e nga kaititiro, kia taea ra ano te wa i whakaritea e te papa.</span> <span class="verse"><a name="3">3</a>Waihoki ko tatou, i te mea e tamariki ana, he pononga tatou na nga mea timatanga o te ao:</span> <span class="verse"><a name="4">4</a>A, no ka tutuki te taima, ka tonoa mai e te Atua tana Tama, i whanau i te wahine, i whanau i raro i te ture,</span> <span class="verse"><a name="5">5</a>Hei hoko i te hunga i raro i te ture, kia whiwhi ai tatou ki te whakatamarikitanga.</span> <span class="verse"><a name="6">6</a>Na, i te mea he tamariki koutou, kua tonoa mai e te Atua te Wairua o tana Tama ki roto ki o koutou ngakau, e karanga ana, E Apa, e Pa.</span> <span class="verse"><a name="7">7</a>Heoi kua mutu tou ponongatanga, engari kua tama koe; a, ki te mea he tama, na mou nga mea i roto i te Atua.</span> <span class="verse"><a name="8">8</a>Heoi i reira, i te mea kihai koutou i matau ki te Atua, he pononga koutou na nga mea ehara nei i te atua tupu.</span> <span class="verse"><a name="9">9</a>Inaianei ia, i te mea ka matau nei koutou ki te Atua, ara ka matauria nei koutou e te Atua, he aha koutou ka tahuri ai ano ki aua mea ngoikore, rawakore, ki nga mea timatanga, e hokia na e to koutou hiahia, kia waiho koutou hei pononga ma aua mea?</span> <span class="verse"><a name="10">10</a>E mau ana koutou ki nga ra, ki nga marama, ki nga wa, ki nga tau.</span> <span class="verse"><a name="11">11</a>E manawapa ana ahau ki a koutou, kei kore he hua mo taku i mahi ai i roto i a koutou.</span> <span class="verse"><a name="12">12</a>E oku teina, ko taku tohe tenei ki a koutou, kia rite ki ahau; e rite ana hoki ahau ki a koutou: kahore a koutou mahi he ki ahau.</span> <span class="verse"><a name="13">13</a>E matau ana koutou he mea na te ngoikore e toku kikokiko taku kauwhau i te rongopai ki a koutou i te tuatahi.</span> <span class="verse"><a name="14">14</a>Heoi kihai koutou i whakahawea, i whakakino ki toku whakamatautauranga i toku kikokiko: na, tahuri mai ana koutou ki ahau, ano he anahera ahau na te Atua, me te mea ano ko Ihu Karaiti.</span> <span class="verse"><a name="15">15</a>Kei hea ra tera hari o koutou? He kaiwhakaatu hoki ahau mo ta koutou, me i taea kua tikarohia e koutou o koutou kanohi, a kua homai ki ahau.</span> <span class="verse"><a name="16">16</a>Koia, kua hoariritia ranei ahau ki a koutou, moku i korero i te pono ki a koutou?</span> <span class="verse"><a name="17">17</a>Ko ta ratou whaiwhai i a koutou ehara i te pai: engari e mea ana ratou kia tutakina mai koutou, kia whai ai ko koutou ki a ratou.</span> <span class="verse"><a name="18">18</a>He mea pai ia kia matenuitia i runga i te pai i nga wa katoa, kauaka hoki i toku nohoanga anake ki a koutou.</span> <span class="verse"><a name="19">19</a>E aku tamariki, ka mamae nei ano ahau mo koutou, kia whai ahua ra ano a te Karaiti i roto i a koutou,</span> <span class="verse"><a name="20">20</a>Ko taku hiahia me i kona ahau i a koutou na aianei, kia puta ke ano toku reo; no te mea e ruarua ana ahau ki a koutou.</span> <span class="verse"><a name="21">21</a>Ki mai ki ahau, e te hunga e hiahia ana kia noho i raro i te ture, kahore ianei koutou e rongo ki ta te ture?</span> <span class="verse"><a name="22">22</a>Kua oti hoki te tuhituhi, tokorua nga tama a Aperahama, kotahi na te wahine pononga, kotahi na te wahine rangatira.</span> <span class="verse"><a name="23">23</a>Ko ta te pononga no te kikokiko tona whanautanga: ko ta te wahine rangatira ia he mea korero mai i mua.</span> <span class="verse"><a name="24">24</a>He mea whakarite aua mea: ko nga wahine nei nga kawenata e rua; kotahi no Maunga Hinai, whanau ake ana hei taurekareka, ko Hakara tenei.</span> <span class="verse"><a name="25">25</a>Na ko tenei Hakara ko Maunga Hinai i Arapia, e rite ana hoki ki Hiruharama onaianei, he pononga nei hoki ia, ratou ko ana tamariki.</span> <span class="verse"><a name="26">26</a>Tena ko te Hiruharama i runga he mea herekore, ko ia to tatou whaea.</span> <span class="verse"><a name="27">27</a>Kua oti hoki te tuhituhi, Kia hari, e te pakoko kahore nei e whanau; hamama, karanga, e te mea kahore nei kia whakamamae; he tini ke hoki nga tamariki a te mea mahue i a te mea whai tane.</span> <span class="verse"><a name="28">28</a>Na, ko tatou nei, e oku teina, e rite ana ki a Ihaka, he tamariki na te kupu whakaari.</span> <span class="verse"><a name="29">29</a>Engari e rite ana ano ki to mua, ko te mea no te kikokiko nei tona whanautanga, whakatoia ana e ia te tama no te Wairua nei tona; e pera ana ano inaianei.</span> <span class="verse"><a name="30">30</a>Heoi e pehea ana ta te karaipiture? Peia atu te wahine pononga raua ko tana tama: e kore hoki te tama a te wahine pononga e whiwhi tahi me te tama a te wahine rangatira ki te taonga.</span> <span class="verse"><a name="31">31</a>Na, ehara tatou, e oku teina, i te tamariki na te wahine pononga, engari na te wahine rangatira.</span> </p></div</div></div></body></html>