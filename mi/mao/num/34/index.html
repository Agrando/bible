<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/num/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/num">Numbers</a> &gt <strong>Chapter 34</strong></div><p><span class="verse"><a name="1">1</a>I korero ano a Ihowa ki a Mohi, i mea,</span> <span class="verse"><a name="2">2</a>Whakahaua nga tama a Iharaira, mea atu ki a ratou, E tae koutou ki te whenua o Kanaana; ko te whenua tenei e riro i a koutou hei kainga tupu, ara te whenua o Kanaana, me ona rohe:</span> <span class="verse"><a name="3">3</a>Na kei te koraha o Hini te taha ki a koutou whaka te tonga, haere tonu i te rohe o Eroma; a hei rohe ki a koutou ki te tonga te pito rawa o te moana Tote, whaka te rawhiti:</span> <span class="verse"><a name="4">4</a>Na ka piko to koutou rohe i te tonga ki te pikitanga o Akarapimi, a whiti tonu ki Hini: na, ka rere i te tonga, a Kareheparenga, haere, a Hataraarara, whiti tonu atu ki Atamono:</span> <span class="verse"><a name="5">5</a>Na ka piko te rohe i Atamono, a te awa o Ihipa, a marere atu ki te moana.</span> <span class="verse"><a name="6">6</a>Na, ko te rohe ki te hauauru, ko te moana nui me tona rohe; ko to koutou rohe ki te hauauru tenei.</span> <span class="verse"><a name="7">7</a>A ko tenei to koutou rohe ki te raki: me whakatakoto e koutou i te moana nui ki Maunga Horo:</span> <span class="verse"><a name="8">8</a>Me whakatakoto ano hoki i Maunga Horo ki te haerenga atu ki Hamata; a kei Terara nga putanga atu o te rohe:</span> <span class="verse"><a name="9">9</a>A ka tae te rohe ki Tipirono, a kei Hataraenana ona putanga atu; ko te rohe tenei ki a koutou whaka te raki.</span> <span class="verse"><a name="10">10</a>Me whakatakoto ano to koutou rohe ki te rawhiti i Hataraenana ki Hepama:</span> <span class="verse"><a name="11">11</a>A ka haere te rohe ki raro i Hepama ki Ripira, ki te taha ki te rawhiti o Aina; a ka haere tonu te rohe ki raro, a ka tae ki te taha o te moana o Kinereta whaka te rawhiti:</span> <span class="verse"><a name="12">12</a>A ka haere te rohe ki Horano, a kei te moana tote ona putanga: ko te whenua tenei mo koutou, me ona rohe a tawhio noa.</span> <span class="verse"><a name="13">13</a>Na ka whakahau a Mohi i nga tama a Iharaira, ka mea, Ko te whenua tenei e rotarotatia hei kainga pumau mo koutou, ko ta Ihowa i whakahau ai kia hoatu ki nga iwi e iwa, ki tetahi taanga hoki o tetahi iwi:</span> <span class="verse"><a name="14">14</a>Kua whiwhi hoki te iwi o nga tama a Reupena, nga whare o o ratou matua, me te iwi o nga tama a Kara, nga whare o o ratou matua; kua whiwhi ano tetahi taanga o te iwi o Manahi ki to ratou wahi:</span> <span class="verse"><a name="15">15</a>Kua whiwhi nga iwi e rua me tetahi taanga o tetahi iwi ki to ratou wahi i tenei taha o Horano, e anga ana ki Heriko whaka te rawhiti, ki te putanga mai o te ra.</span> <span class="verse"><a name="16">16</a>I korero ano a Ihowa ki a Mohi, i mea,</span> <span class="verse"><a name="17">17</a>Ko nga ingoa enei o nga kaituwha i te whenua mo koutou: ko Ereatara tohunga raua ko Hohua tama a Nunu.</span> <span class="verse"><a name="18">18</a>Me tango ano tetahi rangatira o tenei iwi, o tenei iwi, hei tuwha mo te whenua.</span> <span class="verse"><a name="19">19</a>A ko nga ingoa o aua tangata: ko Karepe tama a Iepune o te iwi o Hura.</span> <span class="verse"><a name="20">20</a>A, ko to te iwi o nga tama a Himiona, ko Hemuere tama a Amihuru.</span> <span class="verse"><a name="21">21</a>Ko to te iwi o Pineamine, ko Erirara tama a Kihirono.</span> <span class="verse"><a name="22">22</a>Ko te rangatira hoki o te iwi o nga tama a Rana, ko Puki tama a Iokiri.</span> <span class="verse"><a name="23">23</a>Ko te rangatira o nga tama a Hohepa, ara o te iwi o nga tama a Manahi, ko Haniere tama a Epora.</span> <span class="verse"><a name="24">24</a>Ko te rangatira o te iwi o nga tama a Eparaima, ko Kemuere tama a Hipitana.</span> <span class="verse"><a name="25">25</a>Ko te rangatira o te iwi o nga tama a Hepurona, ko Eritapana tama a Paranaka.</span> <span class="verse"><a name="26">26</a>Ko te rangatira o te iwi o nga tama a Ihakara, ko Paratiere tama a Atana.</span> <span class="verse"><a name="27">27</a>Ko te rangatira o te iwi o nga tama a Ahera, ko Ahihuru tama a Heromi.</span> <span class="verse"><a name="28">28</a>Ko te rangatira o te iwi o nga tama a Napatari, ko Perahere tama a Amihuru.</span> <span class="verse"><a name="29">29</a>Ko enei a Ihowa i whakahau ai hei tuwha i te kainga mo nga tama a Iharaira i te whenua o Kanaana.</span> </p></div</div></div></body></html>