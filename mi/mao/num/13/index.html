<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/num/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/num">Numbers</a> &gt <strong>Chapter 13</strong></div><p><span class="verse"><a name="1">1</a>I korero ano a Ihowa ki a Mohi, i mea,</span> <span class="verse"><a name="2">2</a>Me unga e koe etahi tangata hei tutei mo te whenua o Kanaana, mo tera e hoatu nei e ahau ki nga tama a Iharaira: kia kotahi o tenei iwi, o tenei iwi o o ratou matua e tonoa e koutou, hei te rangatira anake.</span> <span class="verse"><a name="3">3</a>Na ka unga a Mohi i ratou i te koraha o Parana, ka pera me ta Ihowa i ki ai; he upoko katoa enei tangata no nga tama a Iharaira.</span> <span class="verse"><a name="4">4</a>Ko o ratou ingoa enei; no te iwi o Reupena, ko Hamua tama a Takuru.</span> <span class="verse"><a name="5">5</a>No te iwi o Himiona, ko Hapata tama a Hori.</span> <span class="verse"><a name="6">6</a>No te iwi o Hura, ko Karepe tama a Iepune.</span> <span class="verse"><a name="7">7</a>No te iwi o Ikara, ko Ikara tama a Hohepa.</span> <span class="verse"><a name="8">8</a>No te iwi o Eparaima, ko Hohea tama a Nunu.</span> <span class="verse"><a name="9">9</a>No te iwi o Pineamine, ko Parati tama a Rapu.</span> <span class="verse"><a name="10">10</a>No te iwi o Hepurona, ko Kariere tama a Hori.</span> <span class="verse"><a name="11">11</a>No te iwi o Hohepa, ara no te iwi o Manahi, ko Kari tama a Huhi.</span> <span class="verse"><a name="12">12</a>No te iwi o Rana, ko Amiere tama a Kemari.</span> <span class="verse"><a name="13">13</a>No te iwi o Ahera, ko Heturu tama a Mikaere.</span> <span class="verse"><a name="14">14</a>No te iwi o Napatari, ko Nahapi tama a Wopohi.</span> <span class="verse"><a name="15">15</a>No te iwi o Kara, ko Keuere tama a Maki.</span> <span class="verse"><a name="16">16</a>Ko nga ingoa enei o nga tangata i unga nei e Mohi hei tutei mo te whenua. A huaina iho e Mohi a Hohea tama a Nunu ko Hohua.</span> <span class="verse"><a name="17">17</a>Na ka unga ratou e Mohi hei tutei mo te whenua o Kanaana, ka mea ia ki a ratou, Haere atu ki runga na konei, na te tonga, ka kake ki te maunga:</span> <span class="verse"><a name="18">18</a>Ka titiro ai i te whenua, he aha ranei; i te iwi ano hoki e noho ana i reira, he kaha ranei, he kahakore ranei, he tokoouou ranei, he tokomaha ranei;</span> <span class="verse"><a name="19">19</a>He pehea te whenua e nohoia ana e ratou, he pai ranei, he kino ranei; he pehea hoki nga pa e nohoia ana e ratou, he teneti ranei, he mea taiepa ranei;</span> <span class="verse"><a name="20">20</a>He pehea hoki te whenua, he momona ranei, he kikokore ranei, he rakau ranei to reira, kahore ranei. Kia maia hoki, maua mai ano etahi o nga hua o te whenua. Na, ko taua wa ko te wa o nga karepe matamua.</span> <span class="verse"><a name="21">21</a>Na ko to ratou haerenga ki runga, tuteia ana e ratou te whenua i te koraha o Hini, a tae noa ki Rehopo, ki te haerenga atu ki Hamata.</span> <span class="verse"><a name="22">22</a>A i haere ratou na te tonga, ka tae ki Heperona; a i reira a Ahimana, a Hehai, a Taramai, nga tama a Anaka. Na ko Heperona, ko tona hanganga, e whitu nga tau i mua i to Toana i Ihipa.</span> <span class="verse"><a name="23">23</a>A ka tae iho ratou ki te awaawa ki Ehekora, ka tapahia i reira he manga karepe, kotahi te tautau, ka amohia e te tokorua i runga i te tokotoko; i mauria mai ano etahi pamekaranete, me etahi piki.</span> <span class="verse"><a name="24">24</a>A huaina iho taua wahi ko te raorao o Ehekora, no te tautau karepe i tapahia e nga tama a Iharaira i reira.</span> <span class="verse"><a name="25">25</a>No te paunga o nga ra e wha tekau ka hoki mai ratou i te tutei i te whenua.</span> <span class="verse"><a name="26">26</a>Na haere ana, a ka tae ki a Mohi ratou ko Arona, ko te whakaminenga katoa o nga tama a Iharaira, ki te koraha o Parana, ki Karehe; ki te whakahoki i te korero ki a ratou ko te whakaminenga katoa, a whakakitea ana e ratou nga hua o te whenua ki a ratou.</span> <span class="verse"><a name="27">27</a>A ka korero ki a ia, ka mea, I tae matou ki te whenua i unga nei matou e koe, na he pono e rerengia ana e te waiu, e te honi; ko ona hua tenei.</span> <span class="verse"><a name="28">28</a>Otiia he kaha te iwi e noho ana i taua whenua, he mea taiepa hoki nga pa, he nunui rawa: i kite ano matou i nga tama a Anaka ki reira.</span> <span class="verse"><a name="29">29</a>E noho ana nga Amareki i te whenua ki te tonga: ko nga Hiti, ko nga Iepuhi, ko nga Amori, e noho ana i nga maunga: kei te taha o te moana nga Kanaani e noho ana, kei te taha ano o Horano.</span> <span class="verse"><a name="30">30</a>Na ka whakamarietia te iwi e Karepe i te aroaro o Mohi, a ka mea ia, Kia hohoro ta tatou haere ki te tango i reira; e taea hoki e tatou.</span> <span class="verse"><a name="31">31</a>Ko nga tangata ia i haere tahi me ia ki runga, i mea, E kore e ahei i a tatou te haere ki runga, ki taua iwi; he kaha ake hoki ratou i a tatou.</span> <span class="verse"><a name="32">32</a>Na ka kawea e ratou he korero kino mo te whenua i tuteia e ratou ki nga tama a Iharaira, i mea ratou, Ko taua whenua i haerea ra e matou, i tuteia, he whenua e ngau ana i ona tangata; he tangata nunui rawa hoki te hunga katoa i kitea e matou ki reira.</span> <span class="verse"><a name="33">33</a>He nunui rawa hoki nga tangata i kitea e matou ki reira, he tama na Anaka, he uri no nga tangata roroa: a ki ta matou titiro, me he mawhitiwhiti matou: he pera ano matou ki ta ratou titiro.</span> </p></div</div></div></body></html>