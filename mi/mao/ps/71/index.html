<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 71</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/ps/71"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/ps">Psalms</a> &gt <strong>Chapter 71</strong></div><p><span class="verse"><a name="1">1</a>Ko koe taku e whakawhirinaki ai, e Ihowa: kei whakama ahau ake ake.</span> <span class="verse"><a name="2">2</a>Whakaorangia ahau, i runga i tou tika, kia mawhiti ano ahau: tahuri mai tou taringa ki ahau, whakaorangia hoki ahau.</span> <span class="verse"><a name="3">3</a>Kia ai koe hei teko e noho ai ahau, hei hokihokinga tonutanga atu moku: kua kiia iho ahau e koe kia whakaorangia: ko koe nei hoki toku kohatu, toku pourewa.</span> <span class="verse"><a name="4">4</a>Whakaorangia ahau, e toku Atua, i te ringa o te tangata kino, i te ringa o te whanoke, o te nanakia.</span> <span class="verse"><a name="5">5</a>Ko koe nei hoki, e te Ariki, e Ihowa, taku e tumanako atu nei, taku e whakawhirinaki nei no toku tamarikitanga ake ano.</span> <span class="verse"><a name="6">6</a>Nau ahau i tautoko ake no te kopu mai ano; nau ahau i tango mai i roto i nga whekau o toku whaea; ko koe taku e whakamoemiti tonu ai.</span> <span class="verse"><a name="7">7</a>He miharotanga ahau na te tini; ko koe ia toku piringa kaha.</span> <span class="verse"><a name="8">8</a>Kia ki toku mangai i te whakamoemiti ki a koe, i tou honore i te roa o te ra.</span> <span class="verse"><a name="9">9</a>Kaua ahau e panga a te wa o te koroheketanga, kaua ahau e whakarerea ina hemo toku kaha.</span> <span class="verse"><a name="10">10</a>E korerotia ana hoki ahau e oku hoariri, a e runanga tahi ana te hunga e whanga ana ki toku wairua.</span> <span class="verse"><a name="11">11</a>E mea ana, Kua whakarerea ia e te Atua: whaia, hopukia; kahore hoki tetahi hei whakaora.</span> <span class="verse"><a name="12">12</a>E te Atua, kei matara atu koe i ahau: e toku Atua, hohoro ki te awhina i ahau.</span> <span class="verse"><a name="13">13</a>Kia whakama, kia pau nga hoariri o toku wairua: kia hipokina ki te tawai, ki te whakama, te hunga e rapu ana i te he moku.</span> <span class="verse"><a name="14">14</a>Ko ahau ia, ka tumanako tonu: ka hono tonu ano te whakamoemiti ki a koe.</span> <span class="verse"><a name="15">15</a>Ma toku mangai e whakakite tou tika, tau whakaoranga i te roa o te ra; kahore hoki ahau e mohio e hia ranei.</span> <span class="verse"><a name="16">16</a>Ka haere ahau i runga i te kaha o te Ariki, o Ihowa, ka whakahuatia e ahau tou tika, tou anake.</span> <span class="verse"><a name="17">17</a>E te Atua, he mea whakaako ahau nau, no toku tamarikitanga ake; a he whakapuaki taku i au mahi whakamiharo a mohoa noa nei.</span> <span class="verse"><a name="18">18</a>Na kaua ahau e whakarerea, e te Atua, a koroheke noa, hina noa ahau, kia whakakitea ra ano e ahau tou kaha ki tenei whakatupuranga, tou nui ki nga tangata katoa e puta mai a mua.</span> <span class="verse"><a name="19">19</a>Kei runga rawa ano tou tika, e te Atua, he nui nei hoki au mahi: e te Atua, ko wai te rite ki a koe?</span> <span class="verse"><a name="20">20</a>He nui, he kino nga pouritanga ngakau i whakakitea mai e koe ki a matou; tera ano koe ka whakahauora i a matou, ka whakahoki ake ano i a matou i nga wahi hohonu o te whenua.</span> <span class="verse"><a name="21">21</a>Whakaraneatia e koe toku nui, a tahuri mai ano ka whakamarie i ahau.</span> <span class="verse"><a name="22">22</a>Ka whakamoemiti ahau ki a koe i runga i te hatere, ara ki tou pono, e toku Atua: ka himene ahau ki a koe i runga i te hapa, e te Mea Tapu o Iharaira.</span> <span class="verse"><a name="23">23</a>Ka tino hari oku ngutu ua himene ahau ki a koe: me toku wairua ano i hokona nei e koe.</span> <span class="verse"><a name="24">24</a>Ka korerotia hoki e toku arero tou tika i te roa o te ra: kua whakama nei hoki, kua numinumi kau te hunga i rapu i te he moku.</span> </p></div</div></div></body></html>