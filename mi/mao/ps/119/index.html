<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 119</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/ps/119"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/ps">Psalms</a> &gt <strong>Chapter 119</strong></div><p><span class="verse"><a name="1">1</a>AREPE Ka hari te hunga he tapatahi nei i te ara, e haere nei i te ture a Ihowa.</span> <span class="verse"><a name="2">2</a>Ka hari te hunga e mau ana ki ana whakaaturanga; e whakapaua ana o ratou ngakau ki te rapu i a ia.</span> <span class="verse"><a name="3">3</a>Ae, e kore ratou e mahi i te kino; e haere ana ratou i ana ara.</span> <span class="verse"><a name="4">4</a>Kua oti matou te whakahau ki au akoranga, kia ata puritia e matou.</span> <span class="verse"><a name="5">5</a>Aue, me i whakatikaia toku ara ki te pupuri i au akoranga!</span> <span class="verse"><a name="6">6</a>Ko reira ahau ka kore ai e whakama: i ahau ka whai whakaaro nei ki au whakahau katoa.</span> <span class="verse"><a name="7">7</a>Ka whakamoemiti ahau ki a koe i runga i te ngakau tika, ina ako ahau i au whakaritenga tika.</span> <span class="verse"><a name="8">8</a>Ka puritia e ahau au tikanga: kaua ahau e whakarerea rawatia. PETA</span> <span class="verse"><a name="9">9</a>He aha te mea e ma ai i te taitamariki tona ara? kia rite ki tau kupu tana whakamaharatanga iho.</span> <span class="verse"><a name="10">10</a>Kua whakapaua e ahau toku ngakau ki te rapu i a koe: kaua ahau e tukua kia kotiti ke i au whakahau.</span> <span class="verse"><a name="11">11</a>Kua whakatakotoria e ahau tau kupu ki roto ki toku ngakau, kei hara ahau ki a koe.</span> <span class="verse"><a name="12">12</a>E Ihowa, ka whakapaingia koe: whakaakona ahau ki au tikanga.</span> <span class="verse"><a name="13">13</a>Kua whakapuakina e oku ngutu nga whakaritenga katoa a tou mangai.</span> <span class="verse"><a name="14">14</a>Ko toku koa i te ara o au whakaaturanga, me te mea mo nga taonga katoa.</span> <span class="verse"><a name="15">15</a>Ka whakaaroaro ahau ki au ako, a ka whai mahara ki au huarahi.</span> <span class="verse"><a name="16">16</a>He oranga ngakau ki ahau au tikanga: e kore ahau e wareware ki tau kupu. KIMERE</span> <span class="verse"><a name="17">17</a>Kia atawhai ki tau pononga, kia ora ai ahau; kia puritia ai hoki tau kupu.</span> <span class="verse"><a name="18">18</a>Whakatirohia oku kanohi kia kite ai ahau i nga mea whakamiharo i roto i tau ture.</span> <span class="verse"><a name="19">19</a>He manene ahau i runga i te whenua: kaua au whakahau e huna ki ahau.</span> <span class="verse"><a name="20">20</a>Ka ngawha toku wairua i te matenui atu ki au whakaritenga i nga wa katoa.</span> <span class="verse"><a name="21">21</a>Kua riria e koe te hunga whakakake kua oti nei te kanga, e kotiti ke nei i au whakahau.</span> <span class="verse"><a name="22">22</a>Parea atu i ahau te tawai me te whakahawea: kua mau hoki ahau ki au whakaaturanga.</span> <span class="verse"><a name="23">23</a>I noho ano hoki nga rangatira ki te korero kino moku: otira e whakaaro ana tau pononga ki au tikanga.</span> <span class="verse"><a name="24">24</a>Ko au whakaaturanga ano toku oranga ngakau, oku hoa whakatakoto whakaaro. TARETE</span> <span class="verse"><a name="25">25</a>Piri tonu toku wairua ki te puehu; whakahauoratia ahau kia rite ki atu kupu.</span> <span class="verse"><a name="26">26</a>I whakaaturia e ahau oku ara, a whakahoki kupu ana koe ki ahau: whakaakona ahau ki au tikanga.</span> <span class="verse"><a name="27">27</a>Meinga ahau kia matau ki te ara o au ako: kia whakaaroaro ai ahau ki au mahi whakamiharo.</span> <span class="verse"><a name="28">28</a>E maturuturu iho ana toku wairua i te pouri: kia rite ki tau kapu tau whakau ake i ahau.</span> <span class="verse"><a name="29">29</a>Whakamataratia atu i ahau te ara o te teka: kia atawhai mai hoki, a homai tau ture.</span> <span class="verse"><a name="30">30</a>Kua whiriwhiria e ahau te ara o te pono: ka waiho e ahau au whakaritenga ki toku aroaro.</span> <span class="verse"><a name="31">31</a>Piri tonu ahau ki au whakaaturanga: e Ihowa, kei whakama ahau.</span> <span class="verse"><a name="32">32</a>Ka oma ahau i te ara o au whakahau, ina whakanuia e koe toku ngakau. HE</span> <span class="verse"><a name="33">33</a>E Ihowa, whakaakona ahau ki te ara o au tikanga: a ka mau i ahau taea noatia te mutunga.</span> <span class="verse"><a name="34">34</a>Homai he matauranga ki ahau, a ka mau i ahau tau ture; ka whakapaua toku ngakau ki te pupuri.</span> <span class="verse"><a name="35">35</a>Meinga ahau kia haere i te ara o au whakahau; ko taku hoki tena e whakaahuareka nei.</span> <span class="verse"><a name="36">36</a>Whakaangahia toku ngakau ki au whakaaturanga; kaua hoki ki te apo.</span> <span class="verse"><a name="37">37</a>Whakatahuritia ketia oku kanohi kei kite i te horihori: whakahauorangia ahau i tau ara.</span> <span class="verse"><a name="38">38</a>Whakapumautia tau kupu ki tau pononga, e wehi nei ki a koe.</span> <span class="verse"><a name="39">39</a>Parea atu toku tawainga, e wehi nei ahau: he pai hoki au whakaritenga.</span> <span class="verse"><a name="40">40</a>Nana, kua matenui ahau ki au ako: whakahauorangia ahau i runga i tou tika. WHAU</span> <span class="verse"><a name="41">41</a>Kia puta ano au mahi tohu ki ahau, e Ihowa: ara tau whakaoranga, kia rite ki tau kupu.</span> <span class="verse"><a name="42">42</a>Penei ka whai kupu maku ki toku kaitawai; noku ka whakawhirinaki ki tau kupu.</span> <span class="verse"><a name="43">43</a>Kaua e tangohia rawatia i toku mangai te kupu o te pono: e tumanako nei hoki ahau ki au whakaritenga.</span> <span class="verse"><a name="44">44</a>Penei ka puritia e ahau tau ture ake ake.</span> <span class="verse"><a name="45">45</a>A ka haereere noa ahau; kua rapua hoki e ahau au akoranga.</span> <span class="verse"><a name="46">46</a>Ka korerotia ano e ahau au whakaaturanga ki te aroaro o nga kingi, e kore ano e whakama.</span> <span class="verse"><a name="47">47</a>A ka waiho e ahau hei oranga ngakau moku au whakahau e aroha nei ahau.</span> <span class="verse"><a name="48">48</a>Ka toro atu hoki oku ringa ki au whakahau e aroha nei ahau, ka whakaaroaro ano ki au tikanga. TAINE</span> <span class="verse"><a name="49">49</a>Maharatia te kupu ki tau pononga, no te mea kua meinga ahau e koe kia tumanako atu.</span> <span class="verse"><a name="50">50</a>Ko toku oranga ngakau tenei i ahau e tangi nei: na tau kupu nei hoki ahau i whakahauora.</span> <span class="verse"><a name="51">51</a>Nui rawa te whakahi ki ahau o te hunga whakakake: heoi kihai ahau i peka ke i tau ture.</span> <span class="verse"><a name="52">52</a>I mahara ahau ki au whakaritenga, e Ihowa, o tua iho; a marie ana toku ngakau.</span> <span class="verse"><a name="53">53</a>Mau pu ahau i te pawera, mo te hunga kino kua whakarere nei i tau ture.</span> <span class="verse"><a name="54">54</a>Ko au tikanga aku e himene ai i te whare i noho manene ai ahau.</span> <span class="verse"><a name="55">55</a>I mahara ahau ki tou ingoa i te po, e Ihowa: a puritia ana e ahau tau ture.</span> <span class="verse"><a name="56">56</a>I ahau tenei, he mau noku ki au ako. KETE</span> <span class="verse"><a name="57">57</a>Ko Ihowa toku wahi: kua mea nei ahau, ka pupuri ahau i au kupu.</span> <span class="verse"><a name="58">58</a>I whakapaua toku ngakau ki te inoi ki a koe kia pai mai: kia rite ki tau kupu tau mahi tohu ki ahau.</span> <span class="verse"><a name="59">59</a>I whakaaro ahau ki oku ara: a anga ana oku waewae ki au whakaaturanga.</span> <span class="verse"><a name="60">60</a>I hohoro ahau, a kihai i whakaroa ki te pupuri i au whakahau.</span> <span class="verse"><a name="61">61</a>Karapotia putia ana ahau e nga here a te hunga kino: kihai ia ahau i wareware ki tau ture.</span> <span class="verse"><a name="62">62</a>I waenganui po ka ara ahau ki te whakawhetai ki a koe mo au whakaritenga tika.</span> <span class="verse"><a name="63">63</a>He hoa ahau no te hunga katoa e wehi ana i a koe; no te hunga ano e pupuri ana i au ako.</span> <span class="verse"><a name="64">64</a>Ki tonu, e Ihowa, te whenua i tau mahi tohu: whakaakona ahau ki au tikanga. TETE</span> <span class="verse"><a name="65">65</a>Pai rawa tau hanga ki tau pononga, e Ihowa; rite tonu ki tau kupu.</span> <span class="verse"><a name="66">66</a>Whakaakona ahau ki te ngarahu pai, ki te matauranga: kua whakapono hoki ahau ki au whakahau.</span> <span class="verse"><a name="67">67</a>I ahau kiano i whakawhiua, i he ahau: tena ko tenei ka puritia e ahau tau kupu.</span> <span class="verse"><a name="68">68</a>He pai koe, he pai hoki au mahi: whakaakona ahau ki au tikanga.</span> <span class="verse"><a name="69">69</a>Kua titoa e te hunga whakakake he teka moku: ka whakapaua toku ngakau ki te pupuri i au ako.</span> <span class="verse"><a name="70">70</a>He ngako rawa to ratou ngakau, koia ano kei te taupa: ko ahau ia, he oranga ngakau ki ahau tau ture.</span> <span class="verse"><a name="71">71</a>Marie ano ahau kia pehia e te pouri; i ako ai ahau i au tikanga.</span> <span class="verse"><a name="72">72</a>Ko te ture a tou mangai pai ke atu ki ahau i nga mano o te koura, o te hiriwa. IOTA</span> <span class="verse"><a name="73">73</a>Na ou ringa ahau i hanga, i whakawhaiahua: homai he matauranga ki ahau, kia ako ai ahau ki au whakahau.</span> <span class="verse"><a name="74">74</a>Ka hari te hunga e wehi ana i a koe ina kite i ahau: noku i tumanako ki tau kupu.</span> <span class="verse"><a name="75">75</a>E matau ana ahau, e Ihowa, he tika au whakaritenga; a he pono nou i pehia ai toku ngakau e koe.</span> <span class="verse"><a name="76">76</a>Tena ra, waiho tau mahi tohu hei whakamarie moku; kia rite ki tau kupu ki tau pononga.</span> <span class="verse"><a name="77">77</a>Kia puta ki ahau au mahi aroha, kia ora ai ahau; ko tau ture hoki toku oranga ngakau.</span> <span class="verse"><a name="78">78</a>Kia whakama te hunga whakakake; no te mea kahore he take i he ai ta ratou hanga ki ahau; ko ahau ia ka whakaaroaro ki au akoranga.</span> <span class="verse"><a name="79">79</a>Ko te hunga e wehi ana ki a koe me anga ki ahau, a ka mohio ratou ki au whakaaturanga.</span> <span class="verse"><a name="80">80</a>Kia tapatahi toku ngakau ki au tikanga; kei whakama ahau. KAPA</span> <span class="verse"><a name="81">81</a>E matenui ana toku wairua ki tau whakaoranga: otiia ka tumanako ahau ki tau kupu.</span> <span class="verse"><a name="82">82</a>Matawaia ana oku kanohi, he meatanga ki tau kupu, i ahau e mea ana, Ahea koe whakamarie ai i ahau?</span> <span class="verse"><a name="83">83</a>Kua rite nei hoki ahau ki te koki i roto i te paoa: he ahakoa e kore ahau e wareware ki au tikanga.</span> <span class="verse"><a name="84">84</a>E hia nga ra o tau pononga? a hea koe whakarite whakawa ai mo te hunga e tukino nei i ahau?</span> <span class="verse"><a name="85">85</a>Kua keri poka te hunga whakakake moku; he mea kahore e rite ki tau ture.</span> <span class="verse"><a name="86">86</a>Pono tonu au whakahau katoa: e tukino takekore ana ratou i ahau; awhinatia mai ahau.</span> <span class="verse"><a name="87">87</a>Wahi iti kua moti ahau i a ratou i runga i te whenua: otira kihai i mahue i ahau au akoranga.</span> <span class="verse"><a name="88">88</a>Kia rite ki tou aroha tau whakahauora i ahau: a ka puritia e ahau nga whakaaturanga a tou mangai. RAMERE</span> <span class="verse"><a name="89">89</a>Pumau tonu tau kupu, e Ihowa, ake ake i runga i te rangi.</span> <span class="verse"><a name="90">90</a>Kei nga whakatupuranga katoa tou pono: whakaungia ana e koe te whenua, a e tu nei ano.</span> <span class="verse"><a name="91">91</a>E tu nei ano inaianei, pera tonu me tau i whakarite ai, he pononga hoki nga mea katoa nau.</span> <span class="verse"><a name="92">92</a>Me kaua tau ture hei oranga mo toku ngakau, kua ngaro ahau i reira i toku auetanga.</span> <span class="verse"><a name="93">93</a>E kore rawa ahau e wareware ki au ako, he mea whakahauora hoki nau ena i ahau.</span> <span class="verse"><a name="94">94</a>Nau ahau, mau ahau e whakaora: kua rapua hoki e ahau au ako.</span> <span class="verse"><a name="95">95</a>Kua tatari te hunga kino ki ahau kia whakamatea: ka whakaaro ia ahau ki au whakaaturanga.</span> <span class="verse"><a name="96">96</a>Kua kitea e ahau te mutunga o nga mea tino tika katoa: he whanui rawa ia tau whakahau. MEME</span> <span class="verse"><a name="97">97</a>Ano toku aroha ki tau ture! Ko taku tena e whakaaroaro ai i te roa o te ra.</span> <span class="verse"><a name="98">98</a>Nau i hira ake ai oku whakaaro i o oku hoariri, na au whakahau, e piri tonu nei ki ahau.</span> <span class="verse"><a name="99">99</a>Nui atu oku mahara i o oku kaiwhakaako katoa: noku i whakaaroaro tonu ki au whakaaturanga.</span> <span class="verse"><a name="100">100</a>Tera atu toku mohio i to nga kaumatua, no te mea i pupuri ahau i au ako.</span> <span class="verse"><a name="101">101</a>Kua kaiponuhia mai e ahau oku waewae i nga ara kino katoa, kia pupuri ai ahau i tau kupu.</span> <span class="verse"><a name="102">102</a>Kihai ahau i titaha i au whakaritenga; nau hoki ahau i ako.</span> <span class="verse"><a name="103">103</a>Ano te reka o au kupu ki toku ngao; ae ra, reka atu i te honi ki toku mangai.</span> <span class="verse"><a name="104">104</a>Na au ako ahau i whai mohio ai: na reira ahau i kino ai ki nga ara teka katoa. NUNU</span> <span class="verse"><a name="105">105</a>He rama tau kupu ki oku waewae, he marama ki toku ara.</span> <span class="verse"><a name="106">106</a>Kua oati ahau, a ka whakamana ano e ahau: kia puritia e ahau au whakaritenga tika.</span> <span class="verse"><a name="107">107</a>He nui te mamae o toku ngakau: whakahauorangia ahau, e Ihowa, kia rite ki tau kupu.</span> <span class="verse"><a name="108">108</a>Manakohia, e Ihowa, nga ohaohatanga a toku mangai, whakaakona hoki ahau ki au whakaritenga.</span> <span class="verse"><a name="109">109</a>Kei toku ringa tonu toku wairua, heoi kahore ahau e wareware ki tau ture.</span> <span class="verse"><a name="110">110</a>Kua whakatakotoria e te hunga kino he mahanga moku: heoi kahore ahau i peka ke i au ako.</span> <span class="verse"><a name="111">111</a>Ka waiho e ahau au whakaaturanga hei kainga tupu moku ake ake: ko toku koanga ngakau hoki ena.</span> <span class="verse"><a name="112">112</a>Kua whakaanga e ahau toku ngakau ki te mahi tonu i au tikanga: a te mutunga ra ano. HAMEKE</span> <span class="verse"><a name="113">113</a>E kino ana ahau ki te hunga whakaaro ruarua; ko tau ture ia taku e aroha ai.</span> <span class="verse"><a name="114">114</a>Ko toku piringa koe, ko toku whakangungu rakau: e tumanako ana ahau ki tau kupu.</span> <span class="verse"><a name="115">115</a>Mawehe atu i ahau, e te hunga kino; ka whakaritea hoki e ahau nga whakahau a toku Atua.</span> <span class="verse"><a name="116">116</a>Kia rite ki tau kupu tau tautoko ake i ahau, kia ora ai ahau: kaua hoki ahau e tukua kia whakama ki taku e tumanako atu nei.</span> <span class="verse"><a name="117">117</a>Tautokona ake ahau, kia ora ai ahau, a ka whai whakaaro tonu ahau ki au tikanga.</span> <span class="verse"><a name="118">118</a>Kua whakahaweatia e koe te hunga katoa e kotiti ke ana i au tikanga; he horihori hoki to ratou tinihanga.</span> <span class="verse"><a name="119">119</a>Ka whakakahoretia e koe te hunga kino katoa o te whenua, ano he para mata: koia ahau i aroha ai ki au whakaaturanga.</span> <span class="verse"><a name="120">120</a>Wiri ana oku kikokiko i te wehi ki a koe; e mataku ana hoki ahau ki au whakaritenga. AINE</span> <span class="verse"><a name="121">121</a>He whakawa tika, he tika taku mahi: kaua ahau e tukua ki oku kaitukino.</span> <span class="verse"><a name="122">122</a>Ko koe hei tuara mo tau pononga mo te pai: kei tukinotia ahau e te hunga whakakake.</span> <span class="verse"><a name="123">123</a>Matawaia ana oku kanohi i te meatanga ki tau whakaora, ki te kupu hoki o tau tika.</span> <span class="verse"><a name="124">124</a>Kia rite ki tou aroha tau mahi ki tau pononga: whakaakona hoki ahau ki au tikanga.</span> <span class="verse"><a name="125">125</a>He pononga ahau nau; homai he mahara ki ahau, kia matau ai ki au whakaaturanga.</span> <span class="verse"><a name="126">126</a>Kua rite te wa hei mahinga ma Ihowa; kua whakakahoretia hoki e ratou tau ture.</span> <span class="verse"><a name="127">127</a>Na reira i arohaina rawatia ai e ahau au whakahau i te koura, ae, i te tino koura.</span> <span class="verse"><a name="128">128</a>Na reira tika tonu ki ahau au ako katoa mo nga mea katoa: kino iho ano ahau ki nga ara teka katoa. PE</span> <span class="verse"><a name="129">129</a>He mea whakamiharo au whakaaturanga: i mau ai toku wairua ki reira.</span> <span class="verse"><a name="130">130</a>Ko te whakapuakanga o au kupu he homai marama; na reira i homai he mahara ki nga kuware.</span> <span class="verse"><a name="131">131</a>I hamama toku mangai, i kihakiha: he matenui noku ki au whakahau.</span> <span class="verse"><a name="132">132</a>Tahuri mai ki ahau, tohungia hoki ahau: kia rite ki tau hanga ki te hunga e aroha ana ki tou ingoa.</span> <span class="verse"><a name="133">133</a>Whakatikaia oku hikoinga ki runga i tau kupu: kaua hoki tetahi he e tukua hei rangatira moku.</span> <span class="verse"><a name="134">134</a>Whakaorangia ahau i te tukino a te tangata: a ka puritia e ahau au ako.</span> <span class="verse"><a name="135">135</a>Kia marama mai tou mata ki tau pononga: whakaakona hoki ahau ki au tikanga.</span> <span class="verse"><a name="136">136</a>Heke noa nga awa wai o oku kanohi; mo ratou kahore i pupuri i tau ture. TARI</span> <span class="verse"><a name="137">137</a>He tika koe, e Ihowa, he tika ano au whakaritenga.</span> <span class="verse"><a name="138">138</a>He tika, he pono rawa au whakaaturanga i whakahaua mai e koe.</span> <span class="verse"><a name="139">139</a>Ka ngaro ahau i toku ngakau whakapuke, mo au kupu ka wareware nei i oku hoariri.</span> <span class="verse"><a name="140">140</a>Hore rawa he para o tau kupu: koia i arohaina ai e tau pononga.</span> <span class="verse"><a name="141">141</a>He iti ahau, e whakahaweatia ana: heoi kahore ahau e wareware ki au ako.</span> <span class="verse"><a name="142">142</a>He tika pumau tonu tou tika; he pono hoki tau ture.</span> <span class="verse"><a name="143">143</a>Kua pa mai ki ahau te pouri me te mamae: ko au whakahau ia toku oranga ngakau.</span> <span class="verse"><a name="144">144</a>Pumau tonu te tika o au whakaaturanga: homai he mahara ki ahau, a ka ora ahau. KOPO</span> <span class="verse"><a name="145">145</a>I whakapaua toku ngakau ki te karanga; whakahokia mai he kupu ki ahau, e Ihowa; ka mau i ahau au tikanga.</span> <span class="verse"><a name="146">146</a>I karanga ahau ki a koe: whakaorangia ahau, a ka puritia e ahau au whakaaturanga.</span> <span class="verse"><a name="147">147</a>Kiano te ata i puao noa, kua karanga ahau: i tumanako ahau ki au kupu.</span> <span class="verse"><a name="148">148</a>I hohoro oku kanohi i nga mataaratanga ki te whakaaroaro ki tau kupu.</span> <span class="verse"><a name="149">149</a>Whakarongo ki toku reo, kia rite ki tou aroha: kia rite, e Ihowa, ki tau i whakarite ai tau whakahauora i ahau.</span> <span class="verse"><a name="150">150</a>E whakatata mai ana te hunga e whai ana i te whanoke: kei tawhiti atu ratou i tau ture.</span> <span class="verse"><a name="151">151</a>E tata ana mai koe, e Ihowa: he pono katoa au whakahau.</span> <span class="verse"><a name="152">152</a>Nonamata ahau i matau ai ki au whakaaturanga, he mea whakapumau nau no tua whakarere. REHE</span> <span class="verse"><a name="153">153</a>Whakaaro mai ki toku mate, a whakaorangia ahau: kahore hoki ahau e wareware ki tau ture.</span> <span class="verse"><a name="154">154</a>Tohea taku tohe, whakaorangia hoki ahau: kia rite ki tau kupu tau whakahauoranga i ahau.</span> <span class="verse"><a name="155">155</a>Kei tawhiti atu i te hunga kino te whakaoranga: kahore hoki ratou e rapu ki au tikanga.</span> <span class="verse"><a name="156">156</a>E Ihowa, he nui au mahi tohu: kia rite ki au whakaritenga tau whakahauora i ahau.</span> <span class="verse"><a name="157">157</a>He tokomaha oku kaitukino, oku hoariri: heoi kahore ahau i peka ke i au whakaaturanga.</span> <span class="verse"><a name="158">158</a>I kite ahau i nga kaimahi i te kino, a pouri iho: no ratou kahore e pupuri i tau kupu.</span> <span class="verse"><a name="159">159</a>Tirohia mai toku aroha ki au ako: kia rite ki tou aroha, e Ihowa, tau whakahauora i ahau.</span> <span class="verse"><a name="160">160</a>Ko te huinga katoatanga o tau kupu he pono; pumau katoa anao au whakaritenga tika ake ake. HINE</span> <span class="verse"><a name="161">161</a>Hore he rawa i tukinotia ai ahau e nga rangatira: otiia e wehi ana toku ngakau i tau kupu.</span> <span class="verse"><a name="162">162</a>E hari ana ahau ki tau kupu: ano he tangata kua whiwhi ki te taonga nui.</span> <span class="verse"><a name="163">163</a>E kino ana ahau, e whakarihariha ana ki te korero teka: ko tau ture ia taku i aroha ai.</span> <span class="verse"><a name="164">164</a>Takiwhitu aku whakamoemiti ki a koe i te ra tahi mo au whakaritenga tika.</span> <span class="verse"><a name="165">165</a>He rangimarie nui to te hunga e aroha ana ki tau ture: e kore hoki o ratou waewae e tutuki.</span> <span class="verse"><a name="166">166</a>A kua tumanako ahau ki tau whakaora, e Ihowa, kua mahi ahau i au whakahau.</span> <span class="verse"><a name="167">167</a>Kua puritia e toku wairua au whakaaturanga, ae, e arohaina nuitia ana e ahau.</span> <span class="verse"><a name="168">168</a>Kua puritia e ahau au ako me au whakaaturanga: kei tou aroaro hoki oku ara katoa. TAU</span> <span class="verse"><a name="169">169</a>Tukua atu taku tangi kia tata atu ki tou aroaro, e Ihowa: homai he mahara ki ahau, kia rite ki tau kupu.</span> <span class="verse"><a name="170">170</a>Kia tae atu taku inoi ki tou aroaro: kia rite ki tau kupu whakaora i ahau.</span> <span class="verse"><a name="171">171</a>Kia whakapuaki oku ngutu i te whakamoemiti: e whakaako ana hoki koe i ahau ki au tikanga.</span> <span class="verse"><a name="172">172</a>Ma toku arero e korero tau kupu: he tika hoki au whakahau katoa.</span> <span class="verse"><a name="173">173</a>Kia rite tou ringa ki te awhina i ahau; kua whiriwhiria hoki e ahau ko au ako.</span> <span class="verse"><a name="174">174</a>Kua matenui ahau ki tau whakaora, e Ihowa: ko tau ture hoki toku oranga ngakau.</span> <span class="verse"><a name="175">175</a>Kia ora toku wairua, a ka whakamoemiti ia ki a koe: kia awhinatia hoki ahau e au whakaritenga.</span> <span class="verse"><a name="176">176</a>Kua kotiti ke ahau me he hipi ngaro: rapua tau pononga, kahore hoki ahau e wareware ki au whakahau.</span> </p></div</div></div></body></html>