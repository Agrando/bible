<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 89</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/ps/89"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/ps">Psalms</a> &gt <strong>Chapter 89</strong></div><p><span class="verse"><a name="1">1</a>He Makiri na Etana Eterahi. Ka waiatatia e ahau nga mahi tohu a Ihowa ake ake: ka whakapuakina e toku mangai tou pono ki nga whakatupuranga katoa.</span> <span class="verse"><a name="2">2</a>I mea hoki ahau, Ka hanga ake te mahi tohu mo ake tonu atu: ka whakapumautia e koe tou pono ki nga tino rangi ra ano.</span> <span class="verse"><a name="3">3</a>Kua whakarite kawenata ahau ki taku i whiriwhiri ai: kua oati ki taku pononga ki a Rawiri;</span> <span class="verse"><a name="4">4</a>Ka pumau i ahau ou uri ake ake: ka hanga tou torona ki nga whakatupuranga katoa. (Hera.</span> <span class="verse"><a name="5">5</a>Ka whakamoemiti ano nga rangi, e Ihowa, ki au mahi whakamiharo; ki tou pono hoki i roto i te whakaminenga o te hunga tapu.</span> <span class="verse"><a name="6">6</a>Ko wai oti i nga rangi hei rite mo Ihowa? Ko wai i roto i nga tama a te hunga nunui e rite ana ki a Ihowa?</span> <span class="verse"><a name="7">7</a>He Atua whakamataku rawa i roto i te whakaminenga o te hunga tapu, e wehingia ana i runga ake i a ratou katoa i tetahi taha, i tetahi taha ona?</span> <span class="verse"><a name="8">8</a>E Ihowa, e te Atua o nga mano, ko wai te mea kaha hei rite mou, e IHA? Hei rite ranei mo tou pono i tetahi taha ou, i tetahi taha?</span> <span class="verse"><a name="9">9</a>Ko koe te kingi o te huamo o te moana: ka oho ona ngaru, ko koe hei whakamarino.</span> <span class="verse"><a name="10">10</a>Mongamonga noa i a koe a Rahapa ano he tangata i patua: marara ana i a koe, i tou ringa kaha ou hoariri.</span> <span class="verse"><a name="11">11</a>Nau nga rangi, nau te whenua: te ao me ona mea e hua ana i runga, nau ena i pumau ai.</span> <span class="verse"><a name="12">12</a>Ko te raki me te tonga nau ena i hanga: ka hari a Taporo raua ko Heremona ki tou ingoa.</span> <span class="verse"><a name="13">13</a>He takakau marohirohi tou: he pakari tou ringa, rewa tonu tou matau ki runga.</span> <span class="verse"><a name="14">14</a>Ko te tika me te whakawa te turanga o tou torona: e haere ana te mahi tohu me te pono i mua i tou aroaro.</span> <span class="verse"><a name="15">15</a>Ka hari te iwi e mohio ana ki te tangi whakahari: e haere ana ratou, e Ihowa, i te marama o tou mata.</span> <span class="verse"><a name="16">16</a>E hari ana ratou ki tou ingoa i te roa o te ra: a ma tou tika ka kake ai ratou.</span> <span class="verse"><a name="17">17</a>Ko koe hoki te kororia o to ratou kaha: ma tau manako ano ka ara ai to matou haona.</span> <span class="verse"><a name="18">18</a>Na Ihowa hoki to matou whakangungu rakau: a na te Mea Tapu o Iharaira to tatou kingi.</span> <span class="verse"><a name="19">19</a>I korero moemoea koe i reira ki tau Mea Tapu, i mea, Kua hoatu e ahau he kaha ki runga ki tetahi marohirohi; kua whakanuia e ahau tetahi i whiriwhiria i roto i te iwi.</span> <span class="verse"><a name="20">20</a>Kua kitea e ahau taku pononga, a Rawiri: kua whakawahia ia e ahau ki taku hinu tapu:</span> <span class="verse"><a name="21">21</a>Ka u atu toku ringa hei awhina mona: ma toku takakau ano ia e whakakaha.</span> <span class="verse"><a name="22">22</a>E kore te hoariri e whai wahi ki a ia: e kore ano hoki te tama a te kino e tukino i a ia.</span> <span class="verse"><a name="23">23</a>Maku e tukituki ona hoariri ki tona aroaro: ka whiua e ahau te hunga e kino ana ki a ia.</span> <span class="verse"><a name="24">24</a>Otira ka mau ki a ia toku pono me taku mahi tohu: a ma toku ingoa ka ara ai tona haona.</span> <span class="verse"><a name="25">25</a>Maku ano tona ringa ka pa ai ki te moana: tona matau ki nga awa.</span> <span class="verse"><a name="26">26</a>Ka karanga ia ki ahau, Ko koe toku Papa, toku Atua, te kohatu o toku whakaoranga.</span> <span class="verse"><a name="27">27</a>Ka waiho ano ia hei matamua maku ki runga ake i nga kingi o te whenua.</span> <span class="verse"><a name="28">28</a>Ka rongoatia e ahau taku mahi tohu mona ake tonu atu: ka mau tonu taku kawenata ki a ia.</span> <span class="verse"><a name="29">29</a>Ka meinga hoki e ahau ona uri kia mau tonu ake ake, tona torona ano ko nga ra o te rangi.</span> <span class="verse"><a name="30">30</a>Ki te whakarerea e ana tamariki taku ture, a kahore e haere i aku whakaritenga;</span> <span class="verse"><a name="31">31</a>Ki te takahi ratou i aku tikanga; a kahore e pupuri i aku whakahau;</span> <span class="verse"><a name="32">32</a>Katahi ka whaia ta ratou mahi tutu e taku rakau, o ratou kino e te whiu.</span> <span class="verse"><a name="33">33</a>Otira e kore e tangohia rawatia e ahau taku mahi tohu i a ia, e tuku ranei i toku pono kia he.</span> <span class="verse"><a name="34">34</a>E kore taku kawenata e takahia e ahau, e kore ano e whakarereketia te mea i puta i oku ngutu.</span> <span class="verse"><a name="35">35</a>Kotahi aku oatitanga i toku tapu; e kore ahau e teka ki a Rawiri.</span> <span class="verse"><a name="36">36</a>Ka mau tonu tona uri ake ake; a ka rite tona torona ki te ra i toku aroaro.</span> <span class="verse"><a name="37">37</a>Ka rite tona pumau ki to te marama ake ake: hei kaiwhakaatu pono ano i runga i te rangi. (Hera.</span> <span class="verse"><a name="38">38</a>Na kua panga nei koe, kua whakarihariha, kua riri ki tau i whakawahi ai.</span> <span class="verse"><a name="39">39</a>Kua weriweri koe ki te kawenata ki tau pononga: kua whakanoaia e koe tona karauna, taka noa ki te whenua.</span> <span class="verse"><a name="40">40</a>Kua pakaruhia e koe ona taiepa katoa; whakamotitia iho e koe ona pa kaha.</span> <span class="verse"><a name="41">41</a>E pahua ana i a ia nga tangata katoa e tika ana i te ara: he tawainga ia na ona hoa tata.</span> <span class="verse"><a name="42">42</a>Kua whakarewaina e koe te ringa matau o ona hoa whawhai: kua meinga e koe kia hari ona hoa whawhai katoa.</span> <span class="verse"><a name="43">43</a>Ae, e ngore ana i a koe te mata o tana hoari: kihai ano koe i tautoko i a ia ki te tatauranga.</span> <span class="verse"><a name="44">44</a>Kua whakamutua e koe tona kororia, kua maka tona torona ki raro ki te whenua.</span> <span class="verse"><a name="45">45</a>Kua poroa e koe nga ra o tona taitamarikitanga: kua hipokina ia e koe ki te whakama. (Hera.</span> <span class="verse"><a name="46">46</a>Kia pehea te roa, e Ihowa, e whakangaro ai koe i a koe, ake tonu atu? Kia pehea te roa e toro ana tou riri ano he ahi?</span> <span class="verse"><a name="47">47</a>Kia mahara ki te poto rawa o toku taima: he aha i hanga ai e koe nga tangata katoa hei kore noa iho?</span> <span class="verse"><a name="48">48</a>Ko wai tena tangata e ora nei, a e kore e kite i te mate? E mawhiti koia i a ia tona wairua i te kaha o te reinga? (Hera.</span> <span class="verse"><a name="49">49</a>E te Ariki, kei hea au arohatanga o mua i oatitia ai e koe ki a Rawiri i runga i tou pono?</span> <span class="verse"><a name="50">50</a>Maharatia, e te Ariki, te tawai ki au pononga; e mau nei ki toku uma te tawai a nga iwi nunui katoa:</span> <span class="verse"><a name="51">51</a>Te tawai a ou hoariri, e Ihowa, ta ratou tawai nei ki nga hikoinga o tau i whakawahi ai.</span> <span class="verse"><a name="52">52</a>Kia whakapaingia a Ihowa ake ake. Amine, ae Amine.</span> </p></div</div></div></body></html>