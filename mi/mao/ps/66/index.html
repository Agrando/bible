<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 66</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/ps/66"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/ps">Psalms</a> &gt <strong>Chapter 66</strong></div><p><span class="verse"><a name="1">1</a>Ki te tino kaiwhakatangi. He himene, he waiata. Hamama, e te whenua katoa, ki te Atua:</span> <span class="verse"><a name="2">2</a>Himenetia te kororia o tona ingoa, kia whai kororia te whakamoemiti ki a ia.</span> <span class="verse"><a name="3">3</a>Mea atu ki te Atua, Ano te wehi o au mahi! Ma te nui o tou kaha e ngohengohe ai ou hoariri ki a koe.</span> <span class="verse"><a name="4">4</a>E koropiko katoa te whenua ki a koe; ka himene ki a koe; ka himene ratou ki tou ingoa. (Hera.</span> <span class="verse"><a name="5">5</a>Haere mai kia kite i nga mahi a te Atua: mataku rawa tana mahi ki nga tama a te tangata.</span> <span class="verse"><a name="6">6</a>Nana i mea te moana hei tuawhenua: haere a waewae ana ratou ra roto i te awa; hari ana matou ki a ia i reira.</span> <span class="verse"><a name="7">7</a>Ko tona kawanatanga tuturu tonu i runga i tona kaha; e titiro ana ona kanohi ki nga tauiwi; kei whakakake te hunga tutu. (Hera.</span> <span class="verse"><a name="8">8</a>Whakapaingia to tatou Atua, e nga iwi; kia rangona te reo whakamoemiti ki a ia.</span> <span class="verse"><a name="9">9</a>Nana nei hoki i mau ai to tatou wairua ki te ora, kahore hoki e tukua e ia o tatou waewae kia nekehia.</span> <span class="verse"><a name="10">10</a>Kua whakamatauria hoki matou e koe, e te Atua: whakarewaia ana matou e koe, ano he hiriwa e whakarewaia ana.</span> <span class="verse"><a name="11">11</a>Kua kawea nei matou e koe ki roto ki te kupenga: whakapikaua ana e koe te mea whakamamae ki o matou hope.</span> <span class="verse"><a name="12">12</a>I meinga ano e koe o matou upoko kia ekengia hoihotia e te tangata; i ra roto matou i te kapura, i te wai: heoi whakaputaina mai ana matou e koe ki te wahi momona.</span> <span class="verse"><a name="13">13</a>Ka tomo ahau me nga tahunga tinana ki tou whare; ka whakamana ahau i aku kupu taurangi ki a koe,</span> <span class="verse"><a name="14">14</a>Era i puaki i oku ngutu, i korerotia e toku mangai i ahau e pouri ana.</span> <span class="verse"><a name="15">15</a>Ka whakaekea e ahau mau nga mea momona hei tahunga tinana, ngatahi ano me te mea kakara o nga hipi toa; ka tukua e ahau he puru, he koati. (Hera.</span> <span class="verse"><a name="16">16</a>Haere mai, whakarongo, e koutou katoa e wehi ana ki te Atua, a maku e whakapuaki tana i mea ai ki toku wairua.</span> <span class="verse"><a name="17">17</a>I tangi toku mangai ki a ia: i whakanuia ano ia e toku arero.</span> <span class="verse"><a name="18">18</a>Ki te whakaaroa e toku ngakau te he, e kore te Ariki e whakarongo mai.</span> <span class="verse"><a name="19">19</a>Nei ra he pono kua whakarongo te Atua, kua tahuri ia ki toku reo inoi.</span> <span class="verse"><a name="20">20</a>Kia whakapaingia te Atua, kihai nei i whakapeau ke i taku inoi, i tana atawhai hoki ki ahau.</span> </p></div</div></div></body></html>