<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 69</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/ps/69"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/ps">Psalms</a> &gt <strong>Chapter 69</strong></div><p><span class="verse"><a name="1">1</a>Ki te tino kaiwhakatangi. Hohanimi. Na Rawiri. Whakaorangia ahau e te Atua, ka tae mai hoki nga wai ki roto ki toku wairua.</span> <span class="verse"><a name="2">2</a>Ka tapoko ahau ki te oru hohonu, ki te wahi kahore nei he tunga: kua tae ahau ki nga wai hohonu, ngaro iho ahau i nga waipuke.</span> <span class="verse"><a name="3">3</a>Kua ruwha ahau i taku tangi; kua maroke toku korokoro: pakoko kau oku kanohi i ahau e tatari nei ki toku Atua.</span> <span class="verse"><a name="4">4</a>Tini ke i nga makawe o toku matenga te hunga e kino noa ana ki ahau: he kaha rawa te hunga e mauahara noa ana ki ahau, e mea nei kia whakamatea ahau; utua ana e ahau i reira nga mea kihai i tangohia e ahau.</span> <span class="verse"><a name="5">5</a>E te Atua, e matau ana koe ki toku kuware; kahore hoki oku he e ngaro i a koe.</span> <span class="verse"><a name="6">6</a>E te Ariki, e Ihowa o nga mano kaua te hunga e tatari ana ki a koe e whakama i ahau: e te Atua o Iharaira, kei numinumi kau i ahau te hunga e rapu ana i a koe.</span> <span class="verse"><a name="7">7</a>Mou hoki ahau i waiho ai hei tawainga: ngaro iho toku mata i te whakama.</span> <span class="verse"><a name="8">8</a>He tangata ke ahau ki oku hoa ake: hei tautangata ki nga tama a toku whaea.</span> <span class="verse"><a name="9">9</a>Ka pau hoki ahau i te aroha ki tou whare: kua tau ano ki ahau nga tawai a te hunga e tawai ana ki a koe.</span> <span class="verse"><a name="10">10</a>I ahau i tangi, i whakatiki hei whiu i toku wairua, ka waiho tena hei tawainga moku.</span> <span class="verse"><a name="11">11</a>I kakahu hoki ahau i te kakahu taratara moku, a i waiho hei whakatauki ma ratou.</span> <span class="verse"><a name="12">12</a>Kei te korero kino moku te hunga e noho ana i te kuwaha: waiatatia ana ahau e te hunga haurangi waina.</span> <span class="verse"><a name="13">13</a>Ko ahau ia, ki a koe taku inoi, e Ihowa, i te wa e manakohia ai: whakahokia mai he kupu ki ahau, e te Atua, i runga i te nui o tou aroha, o te pono o tau whakaoranga.</span> <span class="verse"><a name="14">14</a>Whakaorangia ahau i roto i te oru, kei toremi: kia ora ahau i te hunga e kino ana ki ahau, i nga wai hohonu ano hoki.</span> <span class="verse"><a name="15">15</a>Kei ngaro ahau i te waipuke, kei horomia e te rire; kei kopia ano te waha o te poka ki runga ki ahau.</span> <span class="verse"><a name="16">16</a>E Ihowa whakahokia mai he kupu ki ahau; he pai hoki tou atawhai: tahuri mai ki ahau, kia rite ki te nui o au arohatanga.</span> <span class="verse"><a name="17">17</a>A kaua e huna tou mata ki tau pononga; e pouri ana hoki ahau: hohoro te whakahoki kupu mai ki ahau.</span> <span class="verse"><a name="18">18</a>Whakatata mai ki toku wairua, hokona: whakaorangia ahau, e mahi nei oku hoariri.</span> <span class="verse"><a name="19">19</a>E matau ana koe ki toku tawainga, ki toku whakama, ki toku numinumi: kei tou aroaro oku hoariri katoa.</span> <span class="verse"><a name="20">20</a>Maru noa toku ngakau i te tawai; a ki tonu ahau i te pouri: i titiro ahau ki tetahi hei aroha mai, a kore ake; ki etahi hei whakamarie, a kihai i kitea.</span> <span class="verse"><a name="21">21</a>I homai he au hei kai maku: i toku matewaitanga ano i whakainumia ahau ki te winika.</span> <span class="verse"><a name="22">22</a>Kia meinga ta ratou tepu i to ratou aroaro hei mahanga; hei rore hoki i to ratou wa rangimarie.</span> <span class="verse"><a name="23">23</a>Kia whakapouritia o ratou kanohi, kei kite ratou: kia wiri tonu hoki o ratou hope.</span> <span class="verse"><a name="24">24</a>Ringihia atu tou riri ki runga ki a ratou, kia mau hoki ratou i tou arita, i tou weriweri.</span> <span class="verse"><a name="25">25</a>Kia ururuatia to ratou nohoanga: kaua tetahi e noho ki o ratou teneti.</span> <span class="verse"><a name="26">26</a>Mo ratou i tukino i te tangata i whiua nei e koe; a korerotia ana e ratou te pouri o te hunga i werohia e koe.</span> <span class="verse"><a name="27">27</a>Tapiritia he kino ki runga ki to ratou kino; kaua hoki ratou e tukua kia tomo ki tou tika.</span> <span class="verse"><a name="28">28</a>Kia murua atu ratou i te pukapuka o te ora, kaua ano e tuhituhia ki roto ki te hunga tika.</span> <span class="verse"><a name="29">29</a>Ko ahau ia, he rawakore, he pouri; kia whakateiteitia ake ahau, e te Atua, e tau whakaoranga.</span> <span class="verse"><a name="30">30</a>Ka whakamoemiti taku waiata ki te ingoa o te Atua, ka whakanui ano taku whakawhetai i a ia.</span> <span class="verse"><a name="31">31</a>Pai rawa tenei ki a Ihowa i te puru i te kau, i te mea whai haona, whai maikuku.</span> <span class="verse"><a name="32">32</a>Kua kite te hunga mahaki, kua hari: ka ora ano o koutou ngakau, e te hunga e rapu nei i te Atua.</span> <span class="verse"><a name="33">33</a>No te mea ka rongo a Ihowa ki nga rawakore, e kore ano e whakahawea ki ana herehere.</span> <span class="verse"><a name="34">34</a>Kia whakamoemiti te rangi me te whenua ki a ia, nga moana, me nga mea katoa e tere ana i roto.</span> <span class="verse"><a name="35">35</a>No te mea tera e whakaorangia e te Atua a Hiona, ka hanga ano e ia nga pa o Hura; a ka noho ratou ki reira, ka riro hoki a reira i a ratou.</span> <span class="verse"><a name="36">36</a>A ka nohoia a reira e nga uri o ana pononga: hei kainga tupu ano a reira mo te hunga e aroha ana ki tona ingoa.</span> </p></div</div></div></body></html>