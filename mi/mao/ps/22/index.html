<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/ps/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/ps">Psalms</a> &gt <strong>Chapter 22</strong></div><p><span class="verse"><a name="1">1</a>Ki te tino kaiwhakatangi. Airete Hahara. He himene na Rawiri. E toku Atua, e toku Atua, he aha koe i whakarere ai i ahau? he aha koe i matara atu ai ki te whakaora i ahau i nga kupu hoki o taku hamama?</span> <span class="verse"><a name="2">2</a>E toku Atua, e karanga nei ahau i te awatea, heoi kahore koe e rongo, i te po ano kahore ahau e wahangu.</span> <span class="verse"><a name="3">3</a>Otiia he tapu koe, kei nga whakamoemiti a Iharaira tou nohoanga.</span> <span class="verse"><a name="4">4</a>I whakawhirinaki o matou matua ki a koe, i whakawhirinaki, a whakaorangia ana e koe.</span> <span class="verse"><a name="5">5</a>I karanga ratou ki a koe, a kua ora; i whakawhirinaki ki a koe, a kihai i whakama.</span> <span class="verse"><a name="6">6</a>Ko ahau ia he toke, ehara i te tangata: e tawaia ana e te tangata, e whakahaweatia ana e te iwi.</span> <span class="verse"><a name="7">7</a>Kataina iho ahau e te hunga katoa e kite ana i ahau, ko ana o ratou ngutu, ruru ana o ratou matenga, e ki mai ana,</span> <span class="verse"><a name="8">8</a>Tukua atu koe ki a Ihowa, mana ia e whakaora: mana ia e whakaora, e pai ana hoki ia ki a ia.</span> <span class="verse"><a name="9">9</a>Nau ia ahau i whakawhanau mai i roto i te kopu, i mea hoki kia tumanako, i ahau i nga u o toku whaea.</span> <span class="verse"><a name="10">10</a>He mea whakarere atu ahau ki runga ki a koe no te kopu mai; ko koe toku Atua no te kopu mai ano o toku whaea.</span> <span class="verse"><a name="11">11</a>Kei mamao atu i ahau, e tata ana hoki te he, kahore hoki he kaiawhina.</span> <span class="verse"><a name="12">12</a>He tini nga puru e karapoti nei i ahau: e whakapaea ana ahau e nga mea kaha o Pahana.</span> <span class="verse"><a name="13">13</a>E hamama ana o ratou mangai ki ahau, ano he raiona e haehae ana, e hamama ana.</span> <span class="verse"><a name="14">14</a>Kua ringihia ahau, ano he wai, kua takoki katoa oku iwi; me te ware pi toku ngakau, e rewa ana i waenganui i oku whekau.</span> <span class="verse"><a name="15">15</a>Kua maroke toku kaha, ano he maramara rihi, piri tonu toku arero ki oku kauae; kua whakatakotoria ano ahau e koe ki te puehu o te mate.</span> <span class="verse"><a name="16">16</a>Kua karapotia nei hoki ahau e te kirehe, kua muia e te whakaminenga o nga tangata hara: kua pokaia e ratou oku ringa me oku waewae.</span> <span class="verse"><a name="17">17</a>E taea e ahau te tatau oku iwi katoa: e titiro mai ana ratou, e matakitaki ana ki ahau.</span> <span class="verse"><a name="18">18</a>E wehewehea ana oku kakahu mo ratou, e maka rota ana mo toku weruweru.</span> <span class="verse"><a name="19">19</a>Kaua ra ia koe e matara atu, e Ihowa; e toku kaha, hohoro mai hei awhina moku.</span> <span class="verse"><a name="20">20</a>Whakaorangia toku wairua i te hoari, taku hoki e matenui nei i te kuri.</span> <span class="verse"><a name="21">21</a>Whakaorangia ahau i te mangai o te raiona: ae, i nga haona o nga kau maka kua whakahokia mai e koe he kupu ki ahau.</span> <span class="verse"><a name="22">22</a>Ka korerotia e ahau tou ingoa ki oku teina, ka whakamoemititia koe e ahau i waenganui i te whakaminenga.</span> <span class="verse"><a name="23">23</a>E te hunga e wehi ana ki a Ihowa, whakamoemiti ki a ia; whakakororiatia ia, e te uri katoa o Hakopa, kia wehi hoki ki a ia, e te uri katoa o Iharaira.</span> <span class="verse"><a name="24">24</a>Kihai hoki ia i whakahawea, kihai i whakarihariha ki te aue o te ngakau mamae; kihai ano i huna i tona mata ki a ia, engari i tana karangatanga ki a ia i whakarongo ia.</span> <span class="verse"><a name="25">25</a>Ko koe taku e whakamoemiti ai i waenganui o te whakaminenga nui, ka whakamana e ahau aku kupu taurangi ki te aroaro o te hunga e wehi ana ki a ia.</span> <span class="verse"><a name="26">26</a>Ka kai te hunga mahaki, a ka makona: ka whakamoemiti ki a Ihowa te hunga e rapu ana ki a ia; kia ora tonu o koutou ngakau, ake, ake.</span> <span class="verse"><a name="27">27</a>E mahara nga pito katoa o te whenua, a ka tahuri ki a Ihowa: ka koropiko ano nga hapu katoa o nga iwi ki tou aroaro.</span> <span class="verse"><a name="28">28</a>No Ihowa hokite rangatiratanga, ko ia ano te kawana i waenganui o nga iwi.</span> <span class="verse"><a name="29">29</a>Ka kai, a ka koropiko nga tangata tetere katoa o te whenua: ka tuohu ki tona aroaro te hunga katoa e heke ana ki te puehu; tae no ki te tangata kahore e ora i a ia tona wairua.</span> <span class="verse"><a name="30">30</a>Tera e mahi tetahi uri ki a ia; ka waiho ki te Ariki hei whakatupuranga.</span> <span class="verse"><a name="31">31</a>E haere mai ratou, e kauwhau i tona tika ki te iwi e whanau a mua, he meatanga tenei nana.</span> </p></div</div></div></body></html>