<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 75</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/ps/75"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/ps">Psalms</a> &gt <strong>Chapter 75</strong></div><p><span class="verse"><a name="1">1</a>Ki te tino kaiwhakatangi. Aratakiti. He himene, he waiata na Ahapa. Ka whakawhetai tonu matou ki a koe, e te Atua; ka whakawhetai tonu matou, kei te tata mai hoki tou ingoa: e korerotia ana e te tangata au mahi whakamiharo.</span> <span class="verse"><a name="2">2</a>Ka kitea e ahau te wa e rite ana, ka tika taku whakawa.</span> <span class="verse"><a name="3">3</a>Kuteretere noa iho te whenua me ona tangata katoa; naku i whakatu ona pou. (Hera.</span> <span class="verse"><a name="4">4</a>I mea ahau ki te hunga whakakake, Kati ra te whakakake; ki te hunga hara ano, Kaua e whakaarahia te haona.</span> <span class="verse"><a name="5">5</a>Kaua to koutou haona e whakaarahia ki runga: kati te whakamaro i te kaki ina korero.</span> <span class="verse"><a name="6">6</a>No te mea kahore he aranga i te rawhiti, kahore i te hauauru, kahore hoki i te tonga.</span> <span class="verse"><a name="7">7</a>Ko te Atua ia te kaiwhakawa; ko tenei e whakaititia iho ana e ia, ko tera e whakaarahia ake ana.</span> <span class="verse"><a name="8">8</a>Kei te ringa hoki o Ihowa he kapu, pahuka tonu te waina; ki tonu, whakananu rawa, hei ringihanga mana: ko nga nganga ia, ma te hunga kino katoa o te whenua e tatau, e inu.</span> <span class="verse"><a name="9">9</a>Ko ahau ia, ka kauwhau tonu: ka himene ki te Atua o Hakopa.</span> <span class="verse"><a name="10">10</a>A ka kotia e ahau nga haona katoa o te hunga kino: ka whakaarahia ake ia nga haona o te tangata tika.</span> </p></div</div></div></body></html>