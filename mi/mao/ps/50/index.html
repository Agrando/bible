<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 50</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/ps/50"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/ps">Psalms</a> &gt <strong>Chapter 50</strong></div><p><span class="verse"><a name="1">1</a>He himene na Ahapa. Kua puaki te kupu a te Atua, a te Atua tonu, a Ihowa, a karangatia ana e ia te whenua i te putanga mai o te ra, tae noa ki tona torengitanga.</span> <span class="verse"><a name="2">2</a>Kua tiaho mai te Atua i roto i Hiona, i te tino o te ataahua.</span> <span class="verse"><a name="3">3</a>Ka haere mai to tatou Atua, e kore ano e wahangu: ka kai te kapura i tona aroaro, a ka hukerikeri te awha ki tetahi taha ona, ki tetahi taha.</span> <span class="verse"><a name="4">4</a>Ka karangatia e ia nga rangi i runga, me te whenua hoki, ki te whakaritenga mo tona iwi.</span> <span class="verse"><a name="5">5</a>Huihuia mai ki ahau taku hunga tapu, te hunga i whakarite kawenata ki ahau i runga i te patunga tapu.</span> <span class="verse"><a name="6">6</a>A ma nga rangi e whakakite tona tika: ko te Atua ake nei hoki te kaiwhakawa. (Hera.</span> <span class="verse"><a name="7">7</a>Whakarongo, e toku iwi, a ka korero ahau; e Iharaira, ka whakaatu ahau ki a koe; ko ahau te Atua, ko tou Atua.</span> <span class="verse"><a name="8">8</a>E kore ahau e riri ki a koe mo au patunga tapu; a kei toku aroaro tonu au tahunga tinana.</span> <span class="verse"><a name="9">9</a>E kore ahau e tango i tetahi puru i roto i tou whare, i etahi koati toa ranei i roto i au taiepa.</span> <span class="verse"><a name="10">10</a>Naku nei hoki nga kirehe katoa o te ngahere, nga kararehe i runga i te mano o nga pukepuke.</span> <span class="verse"><a name="11">11</a>E matau ana ahau ki nga manu katoa o nga maunga; naku ano nga kirehe o te parae.</span> <span class="verse"><a name="12">12</a>Me he matekai toku, e kore ahau e korero ki a koe: naku nei hoki te ao, me ona tini mea.</span> <span class="verse"><a name="13">13</a>E kai koia ahau i te kikokiko o nga puru, e inu ranei i te toto o nga koati?</span> <span class="verse"><a name="14">14</a>Ko te whakawhetai hei patunga tapu mau ki te Atua; whakamana hoki au kupu taurangi ki te Runga Rawa.</span> <span class="verse"><a name="15">15</a>A karanga ki ahau i te ra o te he: maku koe e whakaora, a ka whakakororiatia ahau e koe.</span> <span class="verse"><a name="16">16</a>Ki te tangata hara ia ka mea te Atua, He aha mau te whakapuaki i aku tikanga, te whakahua ranei i taku kawenata e tou mangai?</span> <span class="verse"><a name="17">17</a>Kua kino nei hoki koe ki te ako, a e akiri ana i aku kupu ki muri i a koe.</span> <span class="verse"><a name="18">18</a>I tou kitenga i te tahae, na whakaae ana koe ki a ia; a whai tahi ana me te hunga puremu.</span> <span class="verse"><a name="19">19</a>Kua tukua e koe tou mangai ki te kino; a e tito hianga ana tou arero.</span> <span class="verse"><a name="20">20</a>Noho ana koe, ka korero kino ki tou teina: ngautuara tonu iho koe ki te tama a tou whaea.</span> <span class="verse"><a name="21">21</a>Ko au mahi enei, a wahangu tonu ahau; i mea koe he pena pu ahau me koe: otira ka riria koe e ahau, ka whakararangitia ano aua mea ki tou aroaro.</span> <span class="verse"><a name="22">22</a>Na whakaaroa tenei, e te hunga kua wareware ki te Atua; kei haehaea koutou e ahau, a kahore he kaiwhakaora.</span> <span class="verse"><a name="23">23</a>Ko te whakamoemiti te patunga tapu e whai kororia ai ahau: ko te tangata hoki he tika nei tona ara ka whakakitea e ahau ki a ia te whakaoranga a te Atua.</span> </p></div</div></div></body></html>