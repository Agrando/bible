<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/ps/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/ps">Psalms</a> &gt <strong>Chapter 33</strong></div><p><span class="verse"><a name="1">1</a>Kia hari ki a Ihowa, e te hunga tika: he mea ataahua te whakamoemiti ma te hunga kore he.</span> <span class="verse"><a name="2">2</a>Whakamoemiti ki a Ihowa i runga i te hapa; himene ki a ia i runga i te hatere kotahi tekau nei nga aho.</span> <span class="verse"><a name="3">3</a>Waiatatia ki a ia he waiata hou: kia tika te whakatangi, kia nui te reo.</span> <span class="verse"><a name="4">4</a>No te mea he tika te kupu a Ihowa, a kei runga i te pono ana mahi katoa.</span> <span class="verse"><a name="5">5</a>E paingia ana e ia te tika me te whakawa: ki tonu te whenua i te atawhai a Ihowa.</span> <span class="verse"><a name="6">6</a>Na te kupu a Ihowa nga rangi i hanga; ko nga mano katoa hoki o reira na te ha o tona mangai.</span> <span class="verse"><a name="7">7</a>He mea huihui e ia nga wai o te moana, ano he puranga; he mea whawhao e ia te rire ki nga pakoro.</span> <span class="verse"><a name="8">8</a>Kia wehi te whenua katoa ki a Ihowa; kia ohooho nga tangata katoa o te ao ki a ia.</span> <span class="verse"><a name="9">9</a>I ki hoki ia, a kua oti: i whakahau, a tu tonu iho.</span> <span class="verse"><a name="10">10</a>E whakataka ana e Ihowa te whakaaro o nga tauiwi: e whakakahoretia ana e ia nga meatanga a nga iwi.</span> <span class="verse"><a name="11">11</a>Ko te whakaaro o Ihowa, tu tonu ake ake; ko nga meatanga a tona ngakau kei tena whakatupuranga, kei tena whakatupuranga.</span> <span class="verse"><a name="12">12</a>Ka hari te iwi no ratou nei Atua a Ihowa, te iwi kua whiriwhiria e ia hei taonga tupu mona.</span> <span class="verse"><a name="13">13</a>E titiro iho ana a Ihowa i te rangi: e kite ana ia i nga tama katoa a te tangata.</span> <span class="verse"><a name="14">14</a>Kei tona wahi nohoanga ia e matakitaki iho ana ki nga tangata katoa o te whenua.</span> <span class="verse"><a name="15">15</a>Nana i hanga nga ngakau o ratou katoa, e mohiotia ana e ia a ratou mahi katoa.</span> <span class="verse"><a name="16">16</a>E kore tetahi kingi e ora i te nui o te ope, e kore e ora te marohirohi i te nui o te kaha.</span> <span class="verse"><a name="17">17</a>He mea teka te hoiho hei whakaora; ehara ano tona kaha nui i te mea e mawhiti ai.</span> <span class="verse"><a name="18">18</a>Nana, kei runga i te hunga e wehi ana i a ia te kanohi o Ihowa, kei te hunga e tumanako ana ki tana mahi tohu;</span> <span class="verse"><a name="19">19</a>Hei whakaora i o ratou wairua kei mate, hei mea i a ratou kia ora i te wa o te hemokai.</span> <span class="verse"><a name="20">20</a>Kua tatari nei o tatou wairua ki a Ihowa; ko ia to tatou kaiawhina, to tatou whakangungu rakau.</span> <span class="verse"><a name="21">21</a>Hari tonu to tatou ngakau ki a ia; no tatou hoki i whakawhirinaki ki tona ingoa tapu.</span> <span class="verse"><a name="22">22</a>E Ihowa, hei runga i a matou tau mahi tohu; kia rite hoki ki ta matou tumanako ki a koe.</span> </p></div</div></div></body></html>