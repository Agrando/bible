<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 55</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/ps/55"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/ps">Psalms</a> &gt <strong>Chapter 55</strong></div><p><span class="verse"><a name="1">1</a>Ki te tino kaiwhakatangi Nekinoto. He Makiri, na Rawiri. E te Atua, tahuri mai tou taringa ki taku inoi: kei whakangaro atu koe, ina tangi ahau.</span> <span class="verse"><a name="2">2</a>Anga mai ki ahau, whakahokia mai he kupu ki ahau: pokaikaha noa iho ahau i ahau e tangi nei, e hamama nei;</span> <span class="verse"><a name="3">3</a>I te reo hoki o te hoariri, i te tukino a te tangata kino: no te mea e utaina ana e ratou he hara ki runga ki ahau, a e kino ana ki ahau, e riri ana.</span> <span class="verse"><a name="4">4</a>Mamae pu toku ngakau i roto i ahau: kua taka ki runga ki ahau nga wehi whakamate.</span> <span class="verse"><a name="5">5</a>Kua pa ki ahau te wehi me te wiri: a pokia iho ahau e te whakamataku.</span> <span class="verse"><a name="6">6</a>Na ko taku meatanga, Aue, te whai pakau ahau me he kukupa; penei ka rere atu ahau, a ka whai okiokinga.</span> <span class="verse"><a name="7">7</a>Katahi ahau ka rere ki tawhiti; a noho rawa atu i te koraha. (Hera.</span> <span class="verse"><a name="8">8</a>Ka hohoro toku rere atu i te hau, i te awha.</span> <span class="verse"><a name="9">9</a>Whakangaromia, e te Ariki, wehia o ratou arero; kua kitea hoki e ahau te tukino me te tutu o roto o te pa.</span> <span class="verse"><a name="10">10</a>Haereere ana ratou i te ao, i te po, i runga i ona taiepa, a tawhio noa: he kino kei roto, he hianga.</span> <span class="verse"><a name="11">11</a>He hara kei waenganui ona: kahore ona ara e mahue i te tinihanga, i te hianga.</span> <span class="verse"><a name="12">12</a>Ehara hoki i te hoariri nana ahau i tawai; penei e taea e ahau te whakaririka: ehara hoki i te hoa whawhai noku i whakakake ki ahau; penei kua piri ahau, kei kitea e ia.</span> <span class="verse"><a name="13">13</a>Nau ia, na te tangata i rite ki ahau, na toku takahoa, na taku i mohio ai.</span> <span class="verse"><a name="14">14</a>Ahuareka tonu ta taua korerorero; haere tahi ana hoki taua i roto i te ropu ki te whare o te Atua.</span> <span class="verse"><a name="15">15</a>Kia mau ohorere ratou i te mate, kia heke ora ki te reinga: he hara hoki kei o ratou nohoanga, kei waenganui i a ratou.</span> <span class="verse"><a name="16">16</a>Ko ahau, ka karanga ahau ki te Atua: a ma Ihowa ahau e whakaora.</span> <span class="verse"><a name="17">17</a>I te ahiahi, i te ata, i te poutumarotanga, ka inoi ahau, ka tangi: a ka whakarongo ia ki toku reo.</span> <span class="verse"><a name="18">18</a>Whakaorangia ana e ia toku wairua i runga i te rangimarie i ahau e whakaekea ana: he tokomaha hoki oku hoa whawhai.</span> <span class="verse"><a name="19">19</a>Ka whakarongo te Atua, no tua iho nei tona nohoanga, a ka whakahoki i ta ratou. (Hera.) Ko te hunga kahore o ratou whakawhitiwhitinga, a kahore o ratou wehi ki te Atua.</span> <span class="verse"><a name="20">20</a>Kua totoro ona ringa ki te hunga kua mau nei ta ratou rongo ki a ia; kua whakataka e ia tana kawenata.</span> <span class="verse"><a name="21">21</a>Maeneene atu tona mangai i te pata, he whawhai ia kei roto i tona ngakau: ngawari atu ana kupu i te hinu, kahore, he hoari kua oti te unu.</span> <span class="verse"><a name="22">22</a>Maka ki runga ki a Ihowa tau pikaunga, a mana koe e whakau ake: e kore e tukua e ia te hunga tika kia whakangaueuetia ake ake.</span> <span class="verse"><a name="23">23</a>Mau ia ratou e mea, e te Atua, kia heke ki te poka o te pirau: e kore nga tangata toto, nga tangata hianga e tutuki ki te hawhe o o ratou ra; ko ahau ia, ka whakawhirinaki ki a koe.</span> </p></div</div></div></body></html>