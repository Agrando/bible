<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/ps/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/ps">Psalms</a> &gt <strong>Chapter 38</strong></div><p><span class="verse"><a name="1">1</a>He himene na Rawiri, hei whakamahara. E Ihowa, kaua e whakatupehupehu mai ki ahau ina riri koe, kaua ano ahau e pakia ina arita koe.</span> <span class="verse"><a name="2">2</a>Titi tonu hoki au pere ki ahau: kaha rawa te pehi a tou ringa i ahau.</span> <span class="verse"><a name="3">3</a>Kahore he wahi ora o oku kikokiko, na tou riri hoki: kahore ano e ata takoto oku wheua, noku i hara nei.</span> <span class="verse"><a name="4">4</a>Kua taupokina iho hoki toku matenga e oku kino: ano he pikaunga taimaha e pehi rawa ana i ahau.</span> <span class="verse"><a name="5">5</a>E piro ana oku whiunga, kua pirau i taku mahi poauau.</span> <span class="verse"><a name="6">6</a>E whakawiria ana ahau, piko rawa; e tangi haere ana i te roa o te ra.</span> <span class="verse"><a name="7">7</a>Kei te tahuna hoki toku hope, kapi tonu: kahore hoki he wahi ora o oku kikokiko.</span> <span class="verse"><a name="8">8</a>Kua kore oku kaha, maru rawa ahau: hamama ana taku aue i te mamae o toku ngakau.</span> <span class="verse"><a name="9">9</a>E te Ariki, kei tou aroaro oku hiahia katoa; kahore hoki e ngaro i a koe taku aue.</span> <span class="verse"><a name="10">10</a>Kihakiha kau toku ngakau, kua hemo toku kaha: me te marama o oku kanohi, kua kore hoki ena oku.</span> <span class="verse"><a name="11">11</a>Matara noa atu i toku mate te turanga mai o nga tangata i aroha mai ki ahau, o oku hoa hoki; i tawhiti ano oku whanaunga e tu ke mai ana.</span> <span class="verse"><a name="12">12</a>E whakatakoto mahanga ana moku te hunga e whai ana i ahau kia whakamatea; he nanakia ano nga kupu a te hunga e rapu ana i te he moku; he whakaaro tinihanga ano a ratou a pau noa te ra.</span> <span class="verse"><a name="13">13</a>Ko ahau ia, i rite ki te turi, kihai i rongo, ki te tangata wahangu, kahore nei e hamamu tona mangai.</span> <span class="verse"><a name="14">14</a>Na rite tonu ahau ki te tangata kahore nei e rongo, kahore nei he whakatupehupehu i tona mangai.</span> <span class="verse"><a name="15">15</a>E tumanako nei hoki ahau ki a koe, e Ihowa: ka whakahoki kupu mai ano koe, e te Ariki, e toku Atua.</span> <span class="verse"><a name="16">16</a>I mea hoki ahau, Kei koa mai ratou ki ahau: ka paheke toku waewae, ka whakahihi ratou ki ahau.</span> <span class="verse"><a name="17">17</a>Ko ahau hoki, meake kopa, a kei inua tonu i ahau toku pouri.</span> <span class="verse"><a name="18">18</a>Ka whaki hoki ahau i toku kino, ka pouri mo toku hara.</span> <span class="verse"><a name="19">19</a>Ko oku hoariri ia hauhau tonu, kaha tonu; kua tokomaha ano te hunga e kino noa ana ki ahau.</span> <span class="verse"><a name="20">20</a>He hoariri ano ki ahau te hunga e utu ana i te pai ki te kino: moku e whai ana i te pai.</span> <span class="verse"><a name="21">21</a>Kaua ahau e whakarerea, e Ihowa, e toku Atua; kei mamao atu koe i ahau.</span> <span class="verse"><a name="22">22</a>Hohoro ki te awhina i ahau, e te Ariki, e toku whakaoranga.</span> </p></div</div></div></body></html>