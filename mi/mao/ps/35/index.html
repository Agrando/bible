<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/ps/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/ps">Psalms</a> &gt <strong>Chapter 35</strong></div><p><span class="verse"><a name="1">1</a>Na Rawiri. E ngana, e Ihowa, ki te hunga e tohe ana ki ahau: whawhaitia te hunga e whawhai nei ki ahau.</span> <span class="verse"><a name="2">2</a>Kia mau ki te whakangungu rakau, ki te puapua; whakatika hei awhina moku</span> <span class="verse"><a name="3">3</a>Unuhia te tao, araia te ara o te hunga e whai nei i ahau: ki mai ki toku wairua, Ko ahau tou whakaoranga.</span> <span class="verse"><a name="4">4</a>Kia whakama, kia numinumi te hunga e whai ana kia whakamatea ahau: kia whakahokia ki muri, kia whakapoauautia te hunga e whakatakoto ana i te kino moku.</span> <span class="verse"><a name="5">5</a>Kia rite ratou ki te papapa e puhia ana e te hau; kia aia haeretia e te anahera a Ihowa.</span> <span class="verse"><a name="6">6</a>Kia pouri to ratou ara, kia pahekeheke: kia whaia ratou e te anahera a Ihowa.</span> <span class="verse"><a name="7">7</a>Kahore hoki he rawa i huna ai e ratou te poka o ta ratou kupenga moku; he mea keri takekore kia mate ai ahau.</span> <span class="verse"><a name="8">8</a>Kia rokohanga poauautia ia e te ngaromanga; kia mau ano ko ia i tana kupenga i huna ai: kia taka ia ki taua tino ngaromanga.</span> <span class="verse"><a name="9">9</a>A ka koa toku wairua ki a Ihowa, ka hari ki tana whakaoranga.</span> <span class="verse"><a name="10">10</a>Ka ki katoa oku wheua, E Ihowa, ko wai te rite mou, mo te kaiwhakaora o te iti i te tangata e kaha ake ana i a ia, ae o te iti, o te rawakore i tona kaipahua?</span> <span class="verse"><a name="11">11</a>Whakatika ana nga kaiwhakapae teka: whakawakia ana ahau mo nga mea kihai nei ahau i matau atu.</span> <span class="verse"><a name="12">12</a>Utua ana e ratou taku pai ki te kino, a whakatupu pani ana toku wairua.</span> <span class="verse"><a name="13">13</a>Tena ko ahau, i a ratou e mate ana, he kahu taratara toku, waikauwere ana toku wairua, kihai i kai: a hoki mai ana taku inoi ki toku uma.</span> <span class="verse"><a name="14">14</a>Ko toku ahua me te mea he hoa ia, he teina noku: kupapa noa iho ahau, ano he tangata e tangi ana ki tona whaea.</span> <span class="verse"><a name="15">15</a>I toku paheketanga ia koa ana ratou, huihui ana; huihui ana nga tangata kino noa iho hei hoariri moku, kihai ano ahau i mohio; haehae ana ratou i ahau, kihai hoki i mutu.</span> <span class="verse"><a name="16">16</a>Rite tonu ki nga kaiwhakakata o nga hakari, tetea ana o ratou niho ki ahau.</span> <span class="verse"><a name="17">17</a>E te Ariki, kia pehea te roa o tau titiro kau mai? Whakaorangia toku wairua i a ratou whakangaromanga, taku e aroha nei, i nga raiona.</span> <span class="verse"><a name="18">18</a>Ka whakawhetai ahau ki a koe i roto i te whakaminenga nui, ka whakamoemiti ki a koe i roto i te iwi maha.</span> <span class="verse"><a name="19">19</a>Kei hari pokanoa ki ahau oku hoariri; kei whakakini te kanohi o te hunga e kino noa ana ki ahau.</span> <span class="verse"><a name="20">20</a>Ehara hoki ta ratou i te korero mo te rangimarie; heoi kei te whakatakoto kupu tinihanga ratou mo te hunga ata noho o te whenua.</span> <span class="verse"><a name="21">21</a>Ina, hamama ana o ratou mangai ki ahau, e ki ana, Ha, ha, kua kite to matou kanohi.</span> <span class="verse"><a name="22">22</a>Kua kite koe, e Ihowa: kaua ra e wahangu; e te Ariki, kei matara i ahau.</span> <span class="verse"><a name="23">23</a>Oho ake, e ara ki te whakarite i toku whakawa, ki taku tautohe, e toku Atua, e toku Ariki.</span> <span class="verse"><a name="24">24</a>Kia rite ki tou tika te whakarite moku, e Ihowa, e toku Atua: kei koa ano ratou ki ahau.</span> <span class="verse"><a name="25">25</a>Kei mea ratou i roto i o ratou ngakau, Ha, ko ta matou tena i pai ai: kei mea ratou, Kua horomia ia e tatou.</span> <span class="verse"><a name="26">26</a>Kia whakama, kia numinumi ngatahi, te hunga e koa ana ina he ahau: kia whakakakahuria ki te whakama, ki te numinumi, te hunga e whakakake ana ki ahau.</span> <span class="verse"><a name="27">27</a>Kia hamama i te hari, kia koa te hunga e pai ana ki taku mahi tika: ae, kia mea tonu, kia whakanuia a Ihowa e whakapai nei ki te ora o tana pononga.</span> <span class="verse"><a name="28">28</a>A ka korerotia e toku arero tau mahi tika, me te whakamoemiti ki a koe i te ra roa.</span> </p></div</div></div></body></html>