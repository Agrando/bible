<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 90</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/ps/90"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/ps">Psalms</a> &gt <strong>Chapter 90</strong></div><p><span class="verse"><a name="1">1</a>He inoi na Mohi, na te tangata a te Atua. E te Ariki, ko koe to matou nohoanga i nga whakatupuranga katoa.</span> <span class="verse"><a name="2">2</a>Kahore ano i whanau noa nga maunga, kahore i hanga e koe te whenua me te ao, ko koe te Atua no tua whakarere a ake tonu atu.</span> <span class="verse"><a name="3">3</a>E whakahokia ana e koe te tangata kia mongamonga noa, a e mea ana, E hoki, e nga tama a te tangata.</span> <span class="verse"><a name="4">4</a>Ki tau titiro hoki, he rite nga tau kotahi mano ki te ra onanahi, kua pahure atu nei, ki te mataaratanga hoki i te po.</span> <span class="verse"><a name="5">5</a>Me te mea na te waipuke tau kahakinga i a ratou; he moe ratou: i te ata ano he tarutaru e tupu ana.</span> <span class="verse"><a name="6">6</a>I te ata e tupu ana, e pihi ana: i te ahiahi kua kotia, kua maroke.</span> <span class="verse"><a name="7">7</a>Kua hemo nei hoki matou i tou riri: ka ohorere hoki i tou aritatanga.</span> <span class="verse"><a name="8">8</a>Kua maka e koe o matou kino ki tou aroaro, o matou mea huna ki te marama o tou mata.</span> <span class="verse"><a name="9">9</a>Ka pau o matou ra katoa, me te riri ano koe: hemo ake o matou tau ano he korero e korerotia ana.</span> <span class="verse"><a name="10">10</a>Ko nga ra o o matou tau e whitu tekau tau; a ki te whai kaha, ka waru tekau tau; heoi he mahi mauiui, he pouri to ratou kaha; ka hohoro hoki te hatepea atu, a ka rere atu matou.</span> <span class="verse"><a name="11">11</a>Ko wai te matau ana ki te kaha o tou riri? Rite pu ki te wehi ki a koe tou riri.</span> <span class="verse"><a name="12">12</a>Akona matou ki te tatau i o matou ra, kia anga ai te ngakau ki te whakaaro.</span> <span class="verse"><a name="13">13</a>Hoki mai, e Ihowa, kia pehea ake te roa? A kia puta ke he whakaaro mou ki au pononga.</span> <span class="verse"><a name="14">14</a>Kia na matou i te ata i tau mahi tohu: kia hari ai matou, kia koa ai, i o matou ra katoa.</span> <span class="verse"><a name="15">15</a>Whakaharitia matou, kia rite ki nga ra i whakawhiua ai matou e koe, ki nga tau i kite ai matou i te kino.</span> <span class="verse"><a name="16">16</a>Kia puta mai tau mahi ki au pononga, me tou kororia ki a ratou tamariki.</span> <span class="verse"><a name="17">17</a>A hei runga i a matou te ataahua o Ihowa, o to matou Atua: whakapumautia ano ki a matou te mahi a o matou ringa, ae ra, te mahi a o matou ringa, whakapumautia e koe.</span> </p></div</div></div></body></html>