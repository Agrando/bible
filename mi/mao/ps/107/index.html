<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 107</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/ps/107"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/ps">Psalms</a> &gt <strong>Chapter 107</strong></div><p><span class="verse"><a name="1">1</a>Whakawhetai ki a Ihowa, he pai hoki ia: he pumau tonu hoki tana mahi tohu.</span> <span class="verse"><a name="2">2</a>Kia pena ano te korero a te hunga i hokona e Ihowa, i hokona nei e ia i roto i te ringa o te hoariri;</span> <span class="verse"><a name="3">3</a>I kohikohia nei i nga whenua, i te rawhiti, i te uru, i te raki, i te tonga.</span> <span class="verse"><a name="4">4</a>I haereere ratou i te koraha i te wahi mokemoke, te kitea tetahi pa hei nohoanga.</span> <span class="verse"><a name="5">5</a>I matekai ratou, i matewai: hemo noa to ratou wairua i roto i a ratou.</span> <span class="verse"><a name="6">6</a>Na ka tangi ratou ki a Ihowa i to ratou pouri: a whakaorangia ana ratou e ia i o ratou mate.</span> <span class="verse"><a name="7">7</a>A arahina ana e ia ra te ara tika; kia haere ai ki te pa hei nohoanga.</span> <span class="verse"><a name="8">8</a>Aue! me i whakapaingia e te tangata a Ihowa mo tona atawhai, mo ana mahi whakamiharo ki nga tama a te tangata!</span> <span class="verse"><a name="9">9</a>E whakamakonatia ana hoki e ia te wairua hiahia: ko te wairua hiakai, whakakiia ana e ia ki te pai.</span> <span class="verse"><a name="10">10</a>Ko te hunga i noho i te pouri, i te atarangi o te mate: he mea here ki te mamae, ki te rino;</span> <span class="verse"><a name="11">11</a>Mo ratou i tutu ki nga kupu a te Atua, i whakahawea ki te whakaaro o te Runga Rawa;</span> <span class="verse"><a name="12">12</a>Koia i pehia iho ai e ia o ratou ngakau ki te mahi: hinga iho ratou, kahore hoki he kaiawhina.</span> <span class="verse"><a name="13">13</a>Na ka tangi ratou ki a Ihowa i to ratou pouri; a ka whakaorangia ratou e ia i o ratou mate.</span> <span class="verse"><a name="14">14</a>Whakaputaina mai ana ratou e ia i te pouri, i te atarangi o te mate; motumotuhia ana o ratou here.</span> <span class="verse"><a name="15">15</a>Aue! me i whakapaingia e te tangata a Ihowa mo tona atawhai, mo ana mahi whakamiharo ki nga tama a te tangata!</span> <span class="verse"><a name="16">16</a>Kua tukitukia hoki e ia nga tatau parahi: kua tapahia e ia nga tutaki rino, motu rawa.</span> <span class="verse"><a name="17">17</a>Ko nga kuware, na a ratou mahi tutu, na o ratou kino, i pakia ai ratou.</span> <span class="verse"><a name="18">18</a>Ka wetiweti to ratou wairua ki nga kai katoa; a ka whakatata ratou ki nga kuwaha o te mate.</span> <span class="verse"><a name="19">19</a>Na ka tangi ki a Ihowa i to ratou pouri, a ka whakaorangia ratou e ia i o ratou mate.</span> <span class="verse"><a name="20">20</a>Tukua mai ana e ia tana kupu, a rongoatia ana ratou: a whakaputaina ana ratou i o ratou ngaromanga.</span> <span class="verse"><a name="21">21</a>Aue! me i whakapaingia e te tangata a Ihowa mo tona atawhai, mo ana mahi whakamiharo ki nga tama a te tangata!</span> <span class="verse"><a name="22">22</a>Kia tukua ano e ratou te whakahere, ara te whakamoemiti; kia whakapuaki i ana mahi i runga i te hari.</span> <span class="verse"><a name="23">23</a>Ko te hunga e haere ana ki raro, ki te moana, i runga kaipuke, a e whai mahi ana i nga wai nunui,</span> <span class="verse"><a name="24">24</a>Ko ratou e kite i nga mahi a Ihowa, i ana mahi whakamiharo i te rire.</span> <span class="verse"><a name="25">25</a>Puta kau tana kupu, kua maranga te tupuhi, mana e whakatutu ona ngaru.</span> <span class="verse"><a name="26">26</a>Ka kake ratou ki runga ki te rangi, ka heke ano ki raro ki te rire: ngohe noa o ratou wairua i te pawera.</span> <span class="verse"><a name="27">27</a>Ka tiu ratou, ka hurorirori ano he tangata e haurangi ana; a kahore he mahara i toe.</span> <span class="verse"><a name="28">28</a>Heoi ka tangi ki a Ihowa i to ratou hemanawa: a whakaorangia ana ratou i o ratou mate.</span> <span class="verse"><a name="29">29</a>Meinga ana e ia te tupuhi kia marino, ona ngaru kia mariri.</span> <span class="verse"><a name="30">30</a>Na ka koa ratou, no te mea ka marie: a ka kawea ratou e ia ki te tauranga i hiahia ai ratou.</span> <span class="verse"><a name="31">31</a>Aue! me i whakapaingia e te tangata a Ihowa mo tona atawhai, mo ana mahi whakamiharo ki nga tama a te tangata!</span> <span class="verse"><a name="32">32</a>Kia whakanui hoki ratou i a ia i roto i te whakaminenga o te iwi; kia whakamoemiti ki a ia i roto i te nohoanga kaumatua.</span> <span class="verse"><a name="33">33</a>Ko ia hei mea i nga awa hei koraha, i nga puputanga wai hei oneone maroke;</span> <span class="verse"><a name="34">34</a>I te whenua whai hua, kia titohea, mo te hara o te hunga e noho ana i reira.</span> <span class="verse"><a name="35">35</a>Ko ia hei mea i te koraha hei harotoroto wai, i te whenua maroke hei puputanga wai.</span> <span class="verse"><a name="36">36</a>A whakanohoia iho e ia te hunga matekai ki reira, hanga ai i tetahi pa hei nohoanga;</span> <span class="verse"><a name="37">37</a>Hei rui mara, hei whakato mara waina, e tupu ai, e maha ai nga hua.</span> <span class="verse"><a name="38">38</a>Ko ia ano hei manaaki i a ratou, no ka nui rawa; kahore hoki e tukua kia torutoru haere a ratou kararehe.</span> <span class="verse"><a name="39">39</a>Na kua iti haere ano ratou, kua piko i te tukino, i te he, i te pouri.</span> <span class="verse"><a name="40">40</a>E ringihia ana e ia te whakahawea ki runga ki nga rangatira: e meinga ana kia hehe i te ururua, i te wahi kahore nei he ara;</span> <span class="verse"><a name="41">41</a>Otira kei te whakateitei ia i te rawakore ki runga i te mamae, kei te mea i ona hapu kia rite ki te kahui hipi.</span> <span class="verse"><a name="42">42</a>Ka kite nga tangata tika, a ka hari; ko nga he katoa hoki, kipia ake te mangai.</span> <span class="verse"><a name="43">43</a>Ko te tangata whakaaro nui ka mahara ki enei mea, a ka mohio ratou ki te aroha o Ihowa.</span> </p></div</div></div></body></html>