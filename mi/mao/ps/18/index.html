<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/ps/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/ps">Psalms</a> &gt <strong>Chapter 18</strong></div><p><span class="verse"><a name="1">1</a>Ki te tino kaiwhakatangi. He himene na te pononga a Ihowa, na Rawiri. Nana i whakahua nga kupu o tenei waiata ki a Ihowa i te ra i whakaorangia ai ia i te ringa o ona hoariri katoa, i te ringa ano o Haora. I mea ia, Ka aroha ahau ki a koe, e Ihow a, e toku kaha.</span> <span class="verse"><a name="2">2</a>Ko Ihowa toku kamaka, toku pa, toku kaiwhakaora; toku Atua, toku tino kamaka, e whakawhirinaki ai ahau; toku whakangungu rakau, te haona o toku whakaoranga, toku pourewa tiketike.</span> <span class="verse"><a name="3">3</a>Ka karanga ahau ki a Ihowa, e tika nei kia whakamoemititia: a ka ora i oku hoariri.</span> <span class="verse"><a name="4">4</a>I karapotia ahau e nga whakawiringa a te mate, a whakawehia ana ahau e nga waipuke o te kino.</span> <span class="verse"><a name="5">5</a>I karapotia ahau e nga whakawiringa a te reinga, i haukotia e nga mahanga a te mate.</span> <span class="verse"><a name="6">6</a>I karanga ahau ki a Ihowa i toku paweratanga, i hamama ki toku Atua: i whakarongo ia ki toku reo i roto i tona temepara, i tae ano taku hamama ki tona aroaro, ki ona taringa.</span> <span class="verse"><a name="7">7</a>Na ka ngaueue te whenua, ka ru, wiri ana nga putake o nga maunga, ngaueue ana i tona riri.</span> <span class="verse"><a name="8">8</a>I kake he paowa i ona pongaponga, a kai ana te kapura a tona mangai, ngiha ana nga waro.</span> <span class="verse"><a name="9">9</a>I whakapingoretia e ia nga rangi, a heke iho ana, a i raro te pouri matotoru i ona waewae.</span> <span class="verse"><a name="10">10</a>I eke ia ki runga ki te kerupa, a rere ana: ae, i rere omaki ia i runga i nga parirau o te hau.</span> <span class="verse"><a name="11">11</a>I meinga e ia te pouri hei wahi ngaro mona, hei teneti i tetahi taha ona, i tetahi taha; ko te pouritanga o nga wai, ko nga kapua matotoru o te rangi.</span> <span class="verse"><a name="12">12</a>I rere atu ona kapua metotoru i te wherikotanga o tona aroaro: te whatu, me nga waro kapura.</span> <span class="verse"><a name="13">13</a>I papa ano te whatitiri a Ihowa i nga rangi, a puaki ana te reo o te Runga Rawa; he whatu, he waro kapura.</span> <span class="verse"><a name="14">14</a>I kokiritia e ia ana pere, a marara ana ratou: ae, i koperea hoki e ia te tini uira, a whati ana ratou.</span> <span class="verse"><a name="15">15</a>Katahi ka kitea nga takere o nga wai, a ka takoto kau nga putake o te ao i tau whakatupehupehutanga, e Ihowa, i te whengunga o te manawa o ou pongaponga.</span> <span class="verse"><a name="16">16</a>I tono karere mai ia i runga, ka mau ki ahau; toia ake ahau e ia i roto i nga wai maha.</span> <span class="verse"><a name="17">17</a>Nana ahau i ora ai i toku hoariri kaha, i te hunga e kino ana ki ahau; he kaha rawa hoki ratou i ahau.</span> <span class="verse"><a name="18">18</a>I huakina tatatia ahau e ratou i te ra o toku matenga; ko Ihowa ia toku whakawhirinakitanga.</span> <span class="verse"><a name="19">19</a>I whakaputaina ahau e ia ki te wahi nui, i whakaorangia ahau e ia; he ahuareka nona ki ahau.</span> <span class="verse"><a name="20">20</a>Rite tonu ki taku mahi tika ta Ihowa utu ki ahau: rite tonu ki te ma o oku ringa tana i whakahoki ai ki ahau.</span> <span class="verse"><a name="21">21</a>Moku i pupuri i nga ara o Ihowa, a kihai i he, i whakarere i toku Atua.</span> <span class="verse"><a name="22">22</a>Kei mua tonu hoki i ahau ana whakaritenga katoa, kihai ano i whakamataratia atu i ahau ana tikanga.</span> <span class="verse"><a name="23">23</a>Tapatahi tonu hoki toku whakaaro ki tona aroaro, a i tiaki ahau i ahau kei kino.</span> <span class="verse"><a name="24">24</a>Na ka homai e Ihowa he utu ki ahau, rite tonu ki toku tika, ki te ma o oku ringa i tona aroaro.</span> <span class="verse"><a name="25">25</a>He tangata atawhai, ka atawhai hoki koe; he tangata tika, ka tika hoki koe.</span> <span class="verse"><a name="26">26</a>He tangata ma, ka ma hoki koe; he tangata whakakeke, ka whakakeke hoki koe.</span> <span class="verse"><a name="27">27</a>E whakaorangia hoki e koe te iwi ngakau mamae; ka whakahokia ano e koe ki raro nga kanohi whakakake.</span> <span class="verse"><a name="28">28</a>Mau hoki e whakau taku rama: ma Ihowa, ma toku Atua, e whakamarama toku pouri.</span> <span class="verse"><a name="29">29</a>Nau hoki ahau i rere ai na waenganui atu i te ropu: na toku Atua hoki i pekea ai e ahau te taiepa.</span> <span class="verse"><a name="30">30</a>Tena ko te Atua, tika tonu tona ara: kua oti tana kupu te whakamatau; he whakangungu rakau ia ki te hunga katoa e whakawhirinaki ana ki a ia.</span> <span class="verse"><a name="31">31</a>Ko wai oti te Atua, ki te kahore a Ihowa? Ko wai hoki he kamaka, ki te kahore to tatou Atua?</span> <span class="verse"><a name="32">32</a>Ko te Atua, nana ahau i whitiki ki te kaha, i mea kia tino tika toku ara.</span> <span class="verse"><a name="33">33</a>Ko ia hei mea i oku waewae kia rite ki o te hata: mana hoki ahau e whakatu ki runga ki oku wahi tiketike.</span> <span class="verse"><a name="34">34</a>Ko ia hei whakaako i oku ringa ki te whawhai, a whati ana te kopere parahi i oku ringa.</span> <span class="verse"><a name="35">35</a>Kua homai ano e koe ki ahau te whakangungu rakau o tau whakaoranga: puritia ana ahau e tou ringa matau whakanuia ana e tou whakaaro mahakai.</span> <span class="verse"><a name="36">36</a>I whakanuia e koe oku takahanga i raro i ahau; te paheke oku waewae.</span> <span class="verse"><a name="37">37</a>Ka arumia e ahau oku hoariri, mau iho i ahau; e kore ahau e tahuri mai, a ngaro noa ratou.</span> <span class="verse"><a name="38">38</a>Maru ana ratou i ahau, te kaha te whakatika: hinga ana ki raro i oku waewae.</span> <span class="verse"><a name="39">39</a>Nau hoki ahau i whitiki ki te kaha mo te whawhai: piko ana i a koe ki raro i ahau te hunga e whakatika mai ana ki ahau.</span> <span class="verse"><a name="40">40</a>Kua meinga e koe kia tahuri mai nga tuara o oku hoariri ki ahau, kia hautopea ai e ahau te hunga e kino ana ki ahau.</span> <span class="verse"><a name="41">41</a>I karanga ratou, heoi kahore he kaiwhakaora: ki a Ihowa, otira kihai i whakahoki kupu ki a ratou.</span> <span class="verse"><a name="42">42</a>Na ka tukia ratou e ahau a rite noa ratou ki te puehu e puhia ana e te hau: akiritia atu ana ratou ki waho, ano he paru no te huarahi.</span> <span class="verse"><a name="43">43</a>Kua whakaorangia ahau e koe i nga ngangautanga a te iwi; kua meinga e koe hei rangatira mo nga tauiwi: hei apa moku te iwi kahore i matauria e ahau.</span> <span class="verse"><a name="44">44</a>Kia rongo kau te taringa ki ahau, ka kakama tonu mai ratou ki ahau; ko nga tangata iwi ke ngohe kau ki ahau.</span> <span class="verse"><a name="45">45</a>Ka memeha haere nga tangata iwi ke: ka puta wehi mai hoki i roto i o ratou kuhunga.</span> <span class="verse"><a name="46">46</a>E ora ana a Ihowa; kia whakapaingia hoki toku kamaka, kia whakanuia te Atua o toku whakaoranga:</span> <span class="verse"><a name="47">47</a>Ko te Atua, mana nei e rapu he utu moku, mana e pehi nga iwi ki raro i ahau.</span> <span class="verse"><a name="48">48</a>Mana ahau e mawhiti ai i oku hoariri, ae ra, mau ahau e mea kia teitei ake i te hunga e whakatika mai ana ki ahau; ka whakaorangia ahau e koe i te tangata tutu.</span> <span class="verse"><a name="49">49</a>Mo konei ka whakawhetai ahau ki a koe, e Ihowa, i waenganui i nga tauiwi: ka himene ki tou ingoa.</span> <span class="verse"><a name="50">50</a>He nui nei tana whakaora i tana kingi; e whakaputa aroha ana ki tana tangata i whakawahi ai, ki a Rawiri ratou ko ona uri ake ake.</span> </p></div</div></div></body></html>