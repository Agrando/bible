<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 144</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/ps/144"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/ps">Psalms</a> &gt <strong>Chapter 144</strong></div><p><span class="verse"><a name="1">1</a>Na Rawiri. Kia whakapaingia a Ihowa, toku kamaka, e whakaako nei i oku ringa ki te whawhai, i oku maihao ki te tatau;</span> <span class="verse"><a name="2">2</a>Ko te atawhai moku, ko toku pa, ko toku pourewa me toku kaiwhakaora; ko toku whakangungu rakau, ko taku e whakawhirinaki ai; ko te kaipehi hoki o toku iwi ki raro i ahau.</span> <span class="verse"><a name="3">3</a>E Ihowa, he aha te tangata i maharatia ai ia e koe? Te tama ranei a te tangata i whakaaroa ai ia e koe?</span> <span class="verse"><a name="4">4</a>Ko te rite o te tangata kei te mea memeha noa: ona ra me te mea he atarangi e rere atu ana.</span> <span class="verse"><a name="5">5</a>Whakapikoa iho ou rangi e Ihowa, a heke iho: pa ki nga maunga, a ka pongere.</span> <span class="verse"><a name="6">6</a>Kokiritia mai he uira hei whakamarara i a ratou: koperea mai au pere, kia whati ai ratou.</span> <span class="verse"><a name="7">7</a>Totoro iho tou ringa i runga: tangohia ahau, whakaorangia ahau i nga wai nunui, i te ringa o nga tangata ke;</span> <span class="verse"><a name="8">8</a>E korero teka nei to ratou mangai, a he ringa matau teka to ratou ringa matau.</span> <span class="verse"><a name="9">9</a>Ka waiatatia e ahau he waiata hou ki a koe, e te Atua: ka himene atu ahau ki a koe i runga i te hatere aho tekau.</span> <span class="verse"><a name="10">10</a>Ko ia te kaihomai i te whakaoranga ki nga kingi, te kaiwhakaora i a Rawiri, i tana pononga, i te hoari whakamate.</span> <span class="verse"><a name="11">11</a>Tangohia ahau, whakaorangia hoki i nga ringa o nga tangata ke, e korero teka nei o ratou mangai, a he ringa matau teka to ratou ringa matau.</span> <span class="verse"><a name="12">12</a>A, kia rite a matou tama i to ratou taitamarikitanga ki nga mahuri e tupu ake ana; a matou tamahine hoki ki nga kohatu kokonga, whakapaipai rawa, no te whare rangatira te tauira;</span> <span class="verse"><a name="13">13</a>Kia ki a matou pakoro, mo te tiki noa atu i tena mea, i tena mea: kia mano, kia tini nga hua o a matou hipi i o matou parae;</span> <span class="verse"><a name="14">14</a>Kia taimaha a matou kau i nga pikaunga; kia kahore he pakarutanga mai ki roto, he whatinga atu hoki ki waho, a kia kahore he aue i o matou huarahi;</span> <span class="verse"><a name="15">15</a>Ka hari te iwi e pena ana: ae, ka hari te iwi ko Ihowa nei to ratou Atua.</span> </p></div</div></div></body></html>