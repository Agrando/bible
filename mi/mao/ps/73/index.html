<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 73</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/ps/73"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/ps">Psalms</a> &gt <strong>Chapter 73</strong></div><p><span class="verse"><a name="1">1</a>He himene na Ahapa. He pono, he pai te Atua ki a Iharaira; ki te hunga ngakau ma.</span> <span class="verse"><a name="2">2</a>Ko ahau ia, wahi iti kua tapepa oku waewae: me i kotahi kua paheke oku takahanga.</span> <span class="verse"><a name="3">3</a>I hae hoki ahau ki te hunga whakahi, i toku kitenga i te tangata hara e kake ana.</span> <span class="verse"><a name="4">4</a>Kahore hoki he whakawiringa a te mate i a ratou: he maro ano o ratou uaua.</span> <span class="verse"><a name="5">5</a>Kahore nga mea whakapouri tangata e pa ki a ratou; kahore ano ratou e whiua tahitia me te mano tangata.</span> <span class="verse"><a name="6">6</a>Na reira, ano he hei te whakakake e awhi nei i a ratou, ano he kakahu te tutu e hipokina nei ratou.</span> <span class="verse"><a name="7">7</a>Pupuhi ana o ratou kanohi i te ngako: nui ake nga mea i a ratou i a o ratou ngakau i hiahia ai.</span> <span class="verse"><a name="8">8</a>E whakahi ana ratou, e korero kino ana mo te whakatoi: kei runga noa ake a ratou korero.</span> <span class="verse"><a name="9">9</a>Tutuki tonu to ratou mangai ki nga rangi: e kopikopiko ana hoki to ratou arero i runga i te whenua.</span> <span class="verse"><a name="10">10</a>Koia tona iwi i hoki mai ai ki konei: a e whakawiria ana he wai mo ratou, ki tonu te kapu.</span> <span class="verse"><a name="11">11</a>E mea ana ratou, Ma te aha e matau ai te Atua? He matauranga koia to te Runga Rawa?</span> <span class="verse"><a name="12">12</a>Nana, ko te hunga kino tenei, kei runga tonu i te whenua rangatira, e hua ana o ratou taonga.</span> <span class="verse"><a name="13">13</a>He pono he maumau taku mea i toku ngakau kia ma, taku horoi hoki i oku ringa ki te harakore.</span> <span class="verse"><a name="14">14</a>E whiua ana hoki ahau i te roa o te ra, e pakia ana i nga ata katoa.</span> <span class="verse"><a name="15">15</a>Me i ki ahau, Ka penei taku korero; na e tinihanga ana ahau ki te whakatupuranga o au tamariki.</span> <span class="verse"><a name="16">16</a>I taku meatanga kia matauria tenei, ka kite ahau he mahi whakauaua rawa;</span> <span class="verse"><a name="17">17</a>Tae noa ahau ki te wahi tapu o te Atua, katahi ahau ka mohio ki to ratou mutunga.</span> <span class="verse"><a name="18">18</a>He pono i whakaturia ratou e koe ki nga wahi pahekeheke; a whakataka ana e koe ki te ngaromanga.</span> <span class="verse"><a name="19">19</a>Ano te panga whakareretanga o to ratou hunanga! kua pau rawa i nga wehi.</span> <span class="verse"><a name="20">20</a>Ka rite ki te rekanga kanohi, ina ara ake te tangata, tau whakahawea ki to ratou ahua, e te Ariki, ina ara ake koe.</span> <span class="verse"><a name="21">21</a>Na mamae noa iho toku ngakau, a hukihuki ana oku whatumanawa.</span> <span class="verse"><a name="22">22</a>He whakaarokore hoki ahau, he kuware: me te mea he kirehe ahau i tou aroaro.</span> <span class="verse"><a name="23">23</a>Ahakoa ra kei a koe tonu ahau; e puritia ana e koe toku ringa matau.</span> <span class="verse"><a name="24">24</a>Ma tou whakaaro ahau e arahi; muri iho ka riro ahau i a koe ki te kororia.</span> <span class="verse"><a name="25">25</a>Ko wai hoki toku i te rangi ko koe anake? Kahore atu hoki oku i te whenua e hiahia ai, ko koe anake.</span> <span class="verse"><a name="26">26</a>Hemo iho oku kikokiko me toku ngakau: ko te Atua ia te kaha o toku ngakau, toku wahi ake ake.</span> <span class="verse"><a name="27">27</a>Na, ko te hunga e mamao atu ana i a koe ka mate: ka ngaro i a koe te hunga puremu katoa e whakarere nei i a koe.</span> <span class="verse"><a name="28">28</a>Ko ahau ia, he pai ki ahau te whakatata ki te Atua: kua waiho e ahau te Ariki, a Ihowa, hei whakawhirinakitanga moku, kia whakapuakina ai e ahau au mahi katoa.</span> </p></div</div></div></body></html>