<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 104</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/ps/104"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/ps">Psalms</a> &gt <strong>Chapter 104</strong></div><p><span class="verse"><a name="1">1</a>Whakapaingia a Ihowa, e toku wairua. E Ihowa, e toku Atua, he nui rawa koe; he honore, he kororia ou kakahu.</span> <span class="verse"><a name="2">2</a>E roropi nei i te marama ki a koe ano he kakahu, e hora nei i nga rangi ano he kakahu tauarai.</span> <span class="verse"><a name="3">3</a>E whakanoho nei i nga kurupae o ona ruma ki nga wai: e mea nei i nga kapua hei hariata mona: e haere nei i runga i nga pakau o te hau.</span> <span class="verse"><a name="4">4</a>E mea nei i nga hau hei karere mana, i te mura ahi hei kaimahi mana.</span> <span class="verse"><a name="5">5</a>Nana nei i whakatu te whenua ki runga ki ona turanga, kei nekenekehia ake ake.</span> <span class="verse"><a name="6">6</a>Nau ano i hipoki ki te rire hei kakahu: tu ana nga wai i runga i nga maunga.</span> <span class="verse"><a name="7">7</a>Rere ana ratou i tau riri: tahuti tonu atu i te reo o tau whatitiri;</span> <span class="verse"><a name="8">8</a>Puke ake ana ra nga maunga, heke iho ana ma nga whawharua ki te wahi i whakaritea e koe mo ratou.</span> <span class="verse"><a name="9">9</a>Kua whakatakotoria e koe he rohe kei koni mai ratou, kei hoki mai hei taupoki mo te whenua.</span> <span class="verse"><a name="10">10</a>Nana i tono nga puna ki roto ki nga awaawa, e rere nei i waenga o nga puke.</span> <span class="verse"><a name="11">11</a>Hei wai mo nga kirehe katoa o te parae: na noa te matewai o nga kaihe mohoao.</span> <span class="verse"><a name="12">12</a>Kei reira nga nohoanga o nga manu o te rangi, e korihi nei i roto i nga manga.</span> <span class="verse"><a name="13">13</a>He mea whakamakuku nana nga puke i ona ruma: ka makona te whenua i nga hua o au mahi.</span> <span class="verse"><a name="14">14</a>Ko ia hei whakatupu i te tarutaru ma te kararehe, i te otaota hei mea ma te tangata; kia whakaputaina ake ai he taro i te whenua;</span> <span class="verse"><a name="15">15</a>He waina hei whakahari i te ngakau o te tangata, he hinu e piata ai tona mata, me te taro hei whakakaha i te ngakau o te tangata.</span> <span class="verse"><a name="16">16</a>Ki tonu i te wai nga rakau a Ihowa, nga hita o Repanona i whakatokia e ia.</span> <span class="verse"><a name="17">17</a>Hanga ake e nga manu he ohanga ki reira: te taaka, ko nga kauri tona whare.</span> <span class="verse"><a name="18">18</a>Hei piringa nga puke tiketike mo nga koati mohoao: nga kohatu mo nga rapeti.</span> <span class="verse"><a name="19">19</a>I hanga e ia te marama hei tohu taima: e matau ana te ra ki tona torengitanga.</span> <span class="verse"><a name="20">20</a>Ko koe hei whakapouri, a kua po: na ngoki mai ana nga kirehe katoa o te ngahere.</span> <span class="verse"><a name="21">21</a>Ko nga kuao raiona ngengere ana ratou, he mea kai, he rapu kai ma ratou i te Atua.</span> <span class="verse"><a name="22">22</a>Ko te putanga mai o te ra ka poto atu ratou, takoto ana i o ratou kuhunga.</span> <span class="verse"><a name="23">23</a>Ko te tangata ka haere ki ana hanga, ki tana mahi, a ahiahi noa.</span> <span class="verse"><a name="24">24</a>Ano te tini o au mahi, e Ihowa! he mohio rawa tau mahi i aua mea katoa; ki tonu te whenua i au taonga.</span> <span class="verse"><a name="25">25</a>Kei ko ra ko te moana, tona nui tuauriuri: kei reira nga mea ngokingoki e kore e taea te tatau, nga kirehe hoki, ana nonohi, ana nunui.</span> <span class="verse"><a name="26">26</a>Kei reira nga kaipuke e teretere ana: kei reira taua rewiatana i hanga e koe hei takaro ki reira.</span> <span class="verse"><a name="27">27</a>E tatari katoa ana enei ki a koe, kia hoatu e koe te kai ma ratou i te wa e tika ai.</span> <span class="verse"><a name="28">28</a>Ko tau e hoatu ai ma ratou, kohikohia ana e ratou: te wherahanga o tou ringa, makona tonu ratou i te pai.</span> <span class="verse"><a name="29">29</a>Ko te hunanga o tou mata, pororaru ana ratou: ka kapohia e koe to ratou manawa, ka marere ratou, a ka hoki ano ki to ratou puehu.</span> <span class="verse"><a name="30">30</a>Ko tau tononga mai i tou wairua, kua hanga ratou; a whakahoutia ana e koe te mata o te whenua.</span> <span class="verse"><a name="31">31</a>Kia whai kororia a Ihowa ake ake, kia hari a Ihowa ki ana mahi:</span> <span class="verse"><a name="32">32</a>Tana tirohanga iho ki te whenua, ru ana: kua pa ki nga puke, na pongere ana.</span> <span class="verse"><a name="33">33</a>Ka waiata ahau ki a Ihowa i ahau e ora ana: ka himene ki toku Atua i ahau ano i te ao nei.</span> <span class="verse"><a name="34">34</a>Kia reka toku whakaaronga ki a ia, ka hari ahau ki a Ihowa.</span> <span class="verse"><a name="35">35</a>Kia moti nga tangata hara i runga i te whenua, ko te hunga kino kia poto katoa atu. Whakapaingia a Ihowa, e toku wairua. Whakamoemititia a Ihowa.</span> </p></div</div></div></body></html>