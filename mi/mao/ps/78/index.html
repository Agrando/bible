<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 78</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/ps/78"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/ps">Psalms</a> &gt <strong>Chapter 78</strong></div><p><span class="verse"><a name="1">1</a>He Makiri na Ahapa. Kia anga mai te taringa, e toku iwi, ki taku ture: tahuri mai o koutou taringa ki nga kupu a toku mangai.</span> <span class="verse"><a name="2">2</a>Ka puaki te kupu whakarite i toku mangai, ka korerotia e ahau nga mea ngaro onamata:</span> <span class="verse"><a name="3">3</a>I rongo nei, i matau nei tatou, i korero ai hoki o tatou matua ki a tatou.</span> <span class="verse"><a name="4">4</a>E kore e huna e matou i a ratou tamariki: me whakaatu ki to muri whakatupuranga nga whakamoemiti ki a Ihowa, me tona kaha, me ana mahi whakamiharo i mea ai ia.</span> <span class="verse"><a name="5">5</a>Kua pumau hoki i a ia he whakaaturanga i roto i a Hakopa, kua takoto he ture i roto i a Iharaira: a whakahaua mai ana e ia o tatou tupuna, kia whakaakona ki a ratou tamariki.</span> <span class="verse"><a name="6">6</a>Kia matauria ai e to muri whakatupuranga, e nga tamariki e whanau, e ara ake a mua: mo ta ratou whakaatu ki a ratou tamariki.</span> <span class="verse"><a name="7">7</a>Kia u ai ta ratou tumanako ki te Atua, kei wareware hoki ki nga mahi a te Atua: engari kia mau ki ana whakahau.</span> <span class="verse"><a name="8">8</a>Kei rite hoki ki o ratou tupuna, ki te whakatupuranga whakakeke, tutu, ki te whakatupuranga kihai nei i whakatikatika i to ratou ngakau, kihai hoki i u to ratou wairua ki te Atua.</span> <span class="verse"><a name="9">9</a>He hunga mau patu nga tama a Eparaima, he hunga hapai kopere, heoi tahuri ana ratou i te ra o te tatauranga.</span> <span class="verse"><a name="10">10</a>Kihai i puritia e ratou te kawenata a te Atua; kihai ano i pai ki te haere i tana ture;</span> <span class="verse"><a name="11">11</a>Heoi, kua wareware ki ana mahi, me ana mea whakamiharo i whakakitea e ia ki a ratou.</span> <span class="verse"><a name="12">12</a>He mea whakamiharo ana mahi i te aroaro o o ratou tupuna, i te whenua o Ihipa, i te parae o Toana.</span> <span class="verse"><a name="13">13</a>Tapahia ana e ia te moana, a meinga ana ratou kia whiti: tu ake i a ia nga wai ano he puranga.</span> <span class="verse"><a name="14">14</a>He mea arahi ratou e ia i te awatea ki te kapua: i te roa hoki o te po ki te marama o te ahi.</span> <span class="verse"><a name="15">15</a>I wahia e ia nga kohatu i te koraha; a me te mea no nga rire nui tana wai hei inu ma ratou.</span> <span class="verse"><a name="16">16</a>Puta mai ana i a ia he awa i roto i te kamaka: meinga ana nga wai kia heke, ano he waipuke.</span> <span class="verse"><a name="17">17</a>Heoi ka hara ano ratou ki a ia: whakatoi ana ki te Runga Rawa i te koraha.</span> <span class="verse"><a name="18">18</a>Na kei te whakamatautau to ratou ngakau i te Atua, kei te inoi kai ma to ratou hiahia.</span> <span class="verse"><a name="19">19</a>I korero kino ano ratou ki te Atua, i mea; E ahei ranei i te Atua te taka he tepu ki te koraha?</span> <span class="verse"><a name="20">20</a>Nana, ko tana patunga i te kohatu, ka pakaru mai te wai, a puke ana nga awa: e taea ano ranei e ia te homai taro, e pae ranei i a ia he kikokiko ma tana iwi?</span> <span class="verse"><a name="21">21</a>Na ko te rongonga o Ihowa, na ka riri: a toro ana te kapura ki a Hakopa, puta ake ana te riri ki a Iharaira;</span> <span class="verse"><a name="22">22</a>Mo ratou kihai i whakapono ki te Atua, kihai ano i whakawhirinaki ki tana whakaoranga.</span> <span class="verse"><a name="23">23</a>Nana nei hoki i whakahau nga kapua i runga, i whakatuwhera nga tatau o te rangi.</span> <span class="verse"><a name="24">24</a>A whakauaina iho te mana ki runga ki a ratou hei kai; homai ana hoki e ia te witi o te rangi ma ratou.</span> <span class="verse"><a name="25">25</a>Kai ana te tangata i ta te anahera kai: i tukua e ia he kai ma ratou, a makona noa.</span> <span class="verse"><a name="26">26</a>I whakaohokia e ia te marangai i te rangi: i takina ano te tonga e tona kaha.</span> <span class="verse"><a name="27">27</a>A whakauaina iho e ia te kikokiko ki a ratou ano he puehu; he manu whai pakau ano he one no te moana.</span> <span class="verse"><a name="28">28</a>A whakangahorotia iho e ia ki waenganui i to ratou puni: ki o ratou nohoanga a tawhio noa.</span> <span class="verse"><a name="29">29</a>Na kai ana ratou, tino makona; i tukua hoki e ia ki a ratou ta ratou i hiahia ai:</span> <span class="verse"><a name="30">30</a>Kihai ratou i ngaruru ki ta ratou i hiahia ai; a i roto tonu ta ratou kai i o ratou mangai,</span> <span class="verse"><a name="31">31</a>Na ka pa te riri o te Atua ki a ratou, a patua iho e ia te hunga tetere o ratou; piko ana i a ia nga taitamariki o Iharaira.</span> <span class="verse"><a name="32">32</a>Ahakoa pa katoa tenei, i hara ano ratou, kihai ano i whakapono ki ana mahi whakamiharo.</span> <span class="verse"><a name="33">33</a>I whakapaua ai e ia o ratou ra ki te horihori, o ratou tau ki te potatutatu.</span> <span class="verse"><a name="34">34</a>Ka patua ratou e ia, na, ka rapu ratou i a ia, a ka hoki, ka ui wawe ki te Atua.</span> <span class="verse"><a name="35">35</a>Ka mahara hoki ko te Atua to ratou kohatu, ko te Atua, ko te Runga Rawa, to ratou kaihoko.</span> <span class="verse"><a name="36">36</a>Otiia kei te patipati o ratou mangai ki a ia, a teka ana o ratou arero ki a ia.</span> <span class="verse"><a name="37">37</a>Kihai hoki to ratou ngakau i tika ki a ia; kihai ano ratou i u ki tana kawenata.</span> <span class="verse"><a name="38">38</a>Ko tana ia, he aroha; hipokina ana e ia te he, kihai ano i whakangaro: ae ra, he maha ana whakahokinga iho i tona riri, a kihai i oho katoa tona riri.</span> <span class="verse"><a name="39">39</a>I mahara hoki ia he kikokiko nei ratou: he hau e pahure atu ana, a e kore e hoki mai.</span> <span class="verse"><a name="40">40</a>Ano te tini o a ratou whakatoinga i a ia i te koraha, o a ratou whakapouritanga i a ia i te tahora!</span> <span class="verse"><a name="41">41</a>Hoki whakamuri ana ratou, whakamatautau ana i te Atua: whakatoia ana e ratou te Mea Tapu o Iharaira.</span> <span class="verse"><a name="42">42</a>Kihai ratou i mahara ki tona ringa, ki te ra i whakaorangia ai ratou e ia i te hoariri;</span> <span class="verse"><a name="43">43</a>Ki tana meatanga i ana tohu ki Ihipa, i ana merekara ki te parae o Toana;</span> <span class="verse"><a name="44">44</a>I puta ke ai i a ia o ratou awa hei toto, me o ratou manga wai, te inu ai ratou.</span> <span class="verse"><a name="45">45</a>I tonoa ai e ia he huihuinga namu ki a ratou, a pau iho ratou; he poroka, i huna ai ratou.</span> <span class="verse"><a name="46">46</a>A hoatu ana e ia o ratou hua ki te moka; me to ratou mauiui ki te mawhitiwhiti.</span> <span class="verse"><a name="47">47</a>Whakamatea ana e ia a ratou waina ki te whatu, a ratou rakau hikamora ki te haupapa.</span> <span class="verse"><a name="48">48</a>Tukua ana e ia a ratou kararehe ma te whatu, a ratou kahui ma nga uira.</span> <span class="verse"><a name="49">49</a>I tukua whakareretia e ia ki a ratou tona riri, aritarita, weriweri, me te raruraru; he whakaeke na nga anahera kino.</span> <span class="verse"><a name="50">50</a>A whakatikaia ana e ia he ara mo tona riri; kihai i tohungia to ratou wairua kei mate: otiia tukua ana e ia to ratou ora ki te mate uruta.</span> <span class="verse"><a name="51">51</a>Na patua iho e ia nga matamua i Ihipa, te muanga o to ratou kaha i nga teneti o Hama.</span> <span class="verse"><a name="52">52</a>Otira arahina ana e ia ana ake tangata ano he hipi; whakahaerea ana ratou e ia i te koraha ano he kahui.</span> <span class="verse"><a name="53">53</a>Na ka arahina marietia ratou e ia, te wehi ratou: ko o ratou hoariri ia taupokina iho e te moana.</span> <span class="verse"><a name="54">54</a>Na ka kawea ratou e ia ki te rohe o tona wahi tapu, ki tenei maunga, i hokona nei e tona matau.</span> <span class="verse"><a name="55">55</a>Peia ana e ia nga tauiwi i to ratou aroaro: a wehea ana e ia he kainga mo ratou ki te aho, whakanohoia iho nga hapu o Iharaira ki o ratou teneti.</span> <span class="verse"><a name="56">56</a>Heoi ka whakamatauria, ka whakatoia e ratou te Atua, te Runga Rawa; kihai hoki i mau ki ana whakaaturanga;</span> <span class="verse"><a name="57">57</a>A hoki whakamuri ana, mahi hianga ana, pera ana me o ratou matua: parori ke ana ratou, he pera me te kopere tinihanga.</span> <span class="verse"><a name="58">58</a>Na ko o ratou wahi tiketike hei whakapataritari i a ia; ko o ratou whakapakoko hei mea i a ia kia hae.</span> <span class="verse"><a name="59">59</a>I te rongonga o te Atua, ka riri, ka tino whakarihariha hoki ki a Iharaira.</span> <span class="verse"><a name="60">60</a>A mahue ake i a ia te tapenakara a Hiro, te teneti i whakaturia e ia ki waenganui i nga tangata;</span> <span class="verse"><a name="61">61</a>A tukua ana e ia tona kaha hei whakarau, tona kororia ki te ringa o te hoariri.</span> <span class="verse"><a name="62">62</a>I tukua atu ano e ia tana iwi ma te hoari; a i riri ki tona kainga tupu.</span> <span class="verse"><a name="63">63</a>Pau ake a ratou taitama i te ahi; kihai ano a ratou kotiro i marenatia.</span> <span class="verse"><a name="64">64</a>I hinga o ratou tohunga i te hoari; kihai hoki i tangi a ratou pouaru.</span> <span class="verse"><a name="65">65</a>Na ka maranga te Ariki ano ko tetahi i te moe, me te tangata kaha e hamama ana i te waina.</span> <span class="verse"><a name="66">66</a>A patua iho e ia a muri o ona hoariri, meinga ana ratou e ia hei taunutanga mo ake tonu atu.</span> <span class="verse"><a name="67">67</a>I whakakahore ano ia ki te teneti a Hohepa: a kihai i whiriwhiri i te hapu o Eparaima;</span> <span class="verse"><a name="68">68</a>Heoi ko te hapu o Hura tana i whiriwhiri ai, ko Maunga Hiona tana i aroha ai.</span> <span class="verse"><a name="69">69</a>A whakaturia ana e ia tona wahi tapu kia pera me nga wahi teitei; me te whenua i whakapumautia e ia mo ake tonu atu.</span> <span class="verse"><a name="70">70</a>I whiriwhiria ano e ia a Rawiri, tana pononga: he mea tango nana i nga kainga hipi:</span> <span class="verse"><a name="71">71</a>Mauria ana mai e ia i te whai i nga hipi whaereere, hei whangai i a Hakopa, i tana iwi, i a Iharaira hoki, i tona kainga tupu.</span> <span class="verse"><a name="72">72</a>A rite tonu ki te tapatahi o tona ngakau tana whangai i a ratou: he arahi mohio hoki ta tona ringa i a ratou.</span> </p></div</div></div></body></html>