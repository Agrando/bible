<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 92</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/ps/92"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/ps">Psalms</a> &gt <strong>Chapter 92</strong></div><p><span class="verse"><a name="1">1</a>He himene, he waiata mo te ra Hapati. He mea pai te whakawhetai ki a Ihowa, te himene atu ki tou ingoa, e te Runga Rawa:</span> <span class="verse"><a name="2">2</a>Te whakakite i tou atawhai i te ata, i tou pono i nga po katoa;</span> <span class="verse"><a name="3">3</a>I runga i te aho tekau, i te hatere; i te tangi huatau a te hapa.</span> <span class="verse"><a name="4">4</a>Nau hoki ahau, e Ihowa, i whakahari ki tau mahi: ka whakamanamana ahau ki nga meatanga a ou ringa.</span> <span class="verse"><a name="5">5</a>Ano te nui o au mahi, e Ihowa! hohonu rawa ou whakaaro.</span> <span class="verse"><a name="6">6</a>Ko te tangata poauau, kahore ia e matau; kahore hoki tenei e mohiotia e te kuware.</span> <span class="verse"><a name="7">7</a>Kia pihi ake nga whakaarokore ano he tarutaru, a kia tupu nga kaimahi katoa i te kino; he ngaromanga tena no ratou ake ake;</span> <span class="verse"><a name="8">8</a>Ko koe ia, e Ihowa, kei runga rawa ake ake.</span> <span class="verse"><a name="9">9</a>Na, ko ou hoa whawhai, e Ihowa, na, ko ou hoa whawhai, ka ngaro; ka marara katoa nga kaimahi i te kino.</span> <span class="verse"><a name="10">10</a>Otira ka ara i a koe toku haona, ka pera i to te kau maka: ka whakawahia ahau ki te hinu hou.</span> <span class="verse"><a name="11">11</a>Ka kite hoki toku kanohi i taku i hiahia ai ki runga ki oku hoariri, ka rongo oku taringa i taku i hiahia ai o te hunga kino e whakatika ana mai ki ahau.</span> <span class="verse"><a name="12">12</a>Ka rite te tupu o te tangata tika ki to te nikau; ka rite tona nui ki to te hita i Repanona.</span> <span class="verse"><a name="13">13</a>Ko te hunga i whakatokia ki te whare o Ihowa ka tupu ki nga marae o to tatou Atua.</span> <span class="verse"><a name="14">14</a>Ka whai hua tonu ratou ua hina: ki tonu i te wai, matomato tonu;</span> <span class="verse"><a name="15">15</a>Hei whakakite i te tika o Ihowa: ko ia toku kohatu, kahore hoki ona he.</span> </p></div</div></div></body></html>