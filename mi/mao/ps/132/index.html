<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 132</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/ps/132"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/ps">Psalms</a> &gt <strong>Chapter 132</strong></div><p><span class="verse"><a name="1">1</a>He waiata; he pikitanga. E Ihowa, maharatia a Rawiri, me ona mamaetanga ngakau katoa;</span> <span class="verse"><a name="2">2</a>Tana oati ki a Ihowa, tana kupu taurangi ki te Mea Nui o Hakopa;</span> <span class="verse"><a name="3">3</a>E kore rawa ahau e tae ki toku whare e noho ai ahau, e eke ranei ki runga ki toku moenga;</span> <span class="verse"><a name="4">4</a>E kore ahau e tuku i oku kanohi kia moe, i oku kamo kia nenewha;</span> <span class="verse"><a name="5">5</a>Kia kitea ra ano e ahau he wahi mo Ihowa, he nohoanga mo te Mea Nui o Hakopa.</span> <span class="verse"><a name="6">6</a>Na i rangona e matou ki Eparata, i kitea ki nga mara o te ngahere.</span> <span class="verse"><a name="7">7</a>Ka haere matou ki roto ki ona tapenakara; ka koropiko ki tona turanga waewae.</span> <span class="verse"><a name="8">8</a>E ara, e Ihowa, ki tou okiokinga, a koe, me te aaka o tou kaha.</span> <span class="verse"><a name="9">9</a>Kia whakakakahuria au tohunga ki te tika; kia hamama tau hunga tapu i te hari.</span> <span class="verse"><a name="10">10</a>Whakaaro ki a Rawiri, ki tau pononga: kaua e whakapeaua atu te mata o tau i whakawahi ai.</span> <span class="verse"><a name="11">11</a>Kua oati pono a Ihowa ki a Rawiri, e kore ia e tahuri ke i tena; Ka whakanohoia e ahau tetahi hua o tou kopu ki tou torona.</span> <span class="verse"><a name="12">12</a>Ki te puritia e au tama taku kawenata, me taku whakaaturanga e ako ai ahau ki a ratou, ka noho ano a ratou tama ki tou torona ake ake.</span> <span class="verse"><a name="13">13</a>Kua whiriwhiria hoki e Ihowa a Hiona; kua hiahiatia e ia hei nohoanga mona.</span> <span class="verse"><a name="14">14</a>Ko toku okiokinga tenei ake ake; ko konei ahau noho ai, kua hiahiatia hoki e ahau.</span> <span class="verse"><a name="15">15</a>Ka manaakitia rawatia e ahau tana kai; ka whakamakonatia e ahau ona rawakore ki te taro.</span> <span class="verse"><a name="16">16</a>Ka whakakakahuria hoki e ahau ona tohunga ki te whakaoranga; a ka hamama tona hunga tapu i te hari.</span> <span class="verse"><a name="17">17</a>Ka meinga e ahau kia pihi ki reira te haona o Rawiri: kua whakapaia e ahau he rama mo taku i whakawahi ai.</span> <span class="verse"><a name="18">18</a>Ka whakakakahuria e ahau ona hoariri ki te whakama; a ka matomato tona karauna i runga i a ia.</span> </p></div</div></div></body></html>