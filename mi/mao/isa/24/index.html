<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/isa/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/isa">Isaiah</a> &gt <strong>Chapter 24</strong></div><p><span class="verse"><a name="1">1</a>Nana, kua meinga e Ihowa te whenua kia noho tahanga, kia takoto kau, kua porohurihia ake e ia, a kua whakamararatia ona tangata.</span> <span class="verse"><a name="2">2</a>A ka rite te iwi ki te tohunga, te pononga ki tona ariki, te pononga wahine ki tona rangatira wahine, te tangata i utua ai te taonga ki te tangata i a ia nei te utu, te kaiwhakatarewa mai ki te tangata i te nama, te tangata i te moni whakatupu ki te tangata nana nei i homai ki a ia.</span> <span class="verse"><a name="3">3</a>Ka moti rawa ta te whenua, pahua rawa: kua korerotia hoki e Ihowa tenei kupu.</span> <span class="verse"><a name="4">4</a>E tangi ana te whenua, ngohe noa iho; kahakore kau te ao, ngohe noa iho; harotu kau te hunga rarahi o te whenua.</span> <span class="verse"><a name="5">5</a>Kua poke ano te whenua i raro i ona tangata; kua takahia hoki nga ture, whakaputaia ketia ake e ratou te tikanga i whakatakotoria, whakataka ana e ratou te kawenata onamata.</span> <span class="verse"><a name="6">6</a>Na reira i kainga ai te whenua e te kanga, kitea iho te hara o ona tangata; na reira i wera ai nga tangata o te whenua, a he torutoru te hunga i toe.</span> <span class="verse"><a name="7">7</a>E tangi ana te waina hou; kua kahakore te waina; kei te mapu te hunga ngakau koa katoa.</span> <span class="verse"><a name="8">8</a>Ka mutu te koa o nga timipera, kua kore te nge o te hunga e hari ana; mutu ake te koa o te hapa.</span> <span class="verse"><a name="9">9</a>Kore ake ta ratou waiata i te mea e inu waina ana; ka kawa te wai kaha ki te hunga e inu ana.</span> <span class="verse"><a name="10">10</a>Kua pakaru te pa o te pororaru, tutaki rawa nga whare katoa, te ai he tomokanga atu.</span> <span class="verse"><a name="11">11</a>He karanga kei nga ara, he mea mo te waina; kua pouri katoa te koa, kua riro te harakoa o te whenua.</span> <span class="verse"><a name="12">12</a>Mahue iho ki te pa ko te ururua; ko te kuwaha, he mea whiu ki te whakangaromanga.</span> <span class="verse"><a name="13">13</a>Ka penei te hanga i waenganui i te whenua i roto i nga iwi; kei te ruiruinga o te oriwa te rite, kei te hamunga o nga karepe ina mutu te whawhaki.</span> <span class="verse"><a name="14">14</a>Ka ara to ratou reo, ka waiata ratou; mo te nui hoki o Ihowa, ka hamama mai ratou i te moana.</span> <span class="verse"><a name="15">15</a>Na whakakororiatia a Ihowa i te rawhiti, te ingoa o Ihowa, o te Atua o Iharaira, i nga motu o te moana.</span> <span class="verse"><a name="16">16</a>I te pito rawa o te whenua kua rangona nga waiata e tatou, he kororia ki te tangata tika. Otiia ka ki ake ahau, Kei te whakaheke ahau! kei te whakaheke! aue te mate i ahau! he mahi tinihanga ta te hunga tinihanga; nui atu te tinihanga o te hunga tinihanga.</span> <span class="verse"><a name="17">17</a>Ko te wehi, ko te rua, ko te rore, kei a koe, e te tangata o te whenua.</span> <span class="verse"><a name="18">18</a>Na, ko te tangata e rere mai i te ngangau o te wehi, ka taka ki te rua; a ko te tangata e puta ake ana i roto i te rua, ka mau i te rore; kua puare hoki nga matapihi o runga, a e ru ana nga turanga o te whenua.</span> <span class="verse"><a name="19">19</a>Ngakongako kau te whenua, memeha kau noa iho te whenua, ngaueue kau te whenua.</span> <span class="verse"><a name="20">20</a>Hurorirori kau te whenua ano he haurangi, nekenekehia ana, me te mea he whare tira; ka taimaha iho hoki tona he ki runga ki a ia, ka hinga, heoi ano ona aranga ake.</span> <span class="verse"><a name="21">21</a>I taua ra ka whiua e Ihowa te ope o te hunga kua neke ake, me nga kingi o te whenua i runga i te whenua.</span> <span class="verse"><a name="22">22</a>A ka huihuia ratou, ka peratia me nga herehere e huihuia ana ki te rua, ka tutakina hoki ki te whare herehere, a ka maha nga ra ka tirohia iho ratou.</span> <span class="verse"><a name="23">23</a>Ko reira te marama numinumi kau ai, ka whakama ano hoki te ra; ka kingi hoki a Ihowa o nga mano ki Maunga Hiona, ki Hiurharama, ki te aroaro ano o ana kaumatua i runga i te kororia.</span> </p></div</div></div></body></html>