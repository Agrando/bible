<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/rom/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/rom">Romans</a> &gt <strong>Chapter 3</strong></div><p><span class="verse"><a name="1">1</a>Ha, he aha ra te painga i hua ki te Hurai? he aha te rawa o te kotinga?</span> <span class="verse"><a name="2">2</a>He nui ra i nga mea katoa: Ko te tuatahi, kua akona ratou ki nga kupu a te Atua.</span> <span class="verse"><a name="3">3</a>Ka pehea, mehemea kahore he whakapono o etahi? e taka ranei to te Atua pono i to ratou whakaponokore?</span> <span class="verse"><a name="4">4</a>Kahore rapea: engari ko te Atua kia kitea he pono, ko nga tangata katoa he teka kau; ko te mea hoki ia i tuhituhia, Kia tika ai tau i tau korerotanga, kia puta ai tau ina whakawakia koe.</span> <span class="verse"><a name="5">5</a>Ha, ki te mea na to tatou he i kitea nuitia ai to te Atua tika, me pehea he kupu ma tatou? E he ana ranei te Atua i a ia e whakapa ana i te riri? he kupu tangata tenei naku:</span> <span class="verse"><a name="6">6</a>Kahore rapea: penei me pehea te Atua e whakawa ai i te ao?</span> <span class="verse"><a name="7">7</a>Na ki te mea na toku teka i hira rawa ai to te Atua pono hei kororia mona; he aha ahau i whakahengia tonutia ai ano hei tangata hara?</span> <span class="verse"><a name="8">8</a>He aha hoki te penei ai, a ko te kupu whakapae teka tenei mo matou, a ki ta etahi ko ta matou kupu tenei, Tatou ka mahi i te kino, kia puta ai he pai? tika tonu te tau o te he ki a ratou.</span> <span class="verse"><a name="9">9</a>He aha koia? he pai ake ranei to matou wahi i to ratou? Kahore ra hoki: kua oti hoki te whakapa e matou i mua he he ki nga Hurai, ki nga Kariki, kei raro katoa ratou i te hara;</span> <span class="verse"><a name="10">10</a>Ko te mea hoki ia i tuhituhia, Kahore he tangata tika, kahore kia kotahi:</span> <span class="verse"><a name="11">11</a>Kahore he tangata e matau ana, kahore he tangata e rapu ana i te Atua;</span> <span class="verse"><a name="12">12</a>Kua peka ke ratou katoa, kua kino ngatahi: kahore he tangata e mahi ana i te pai, kahore rawa kia kotahi.</span> <span class="verse"><a name="13">13</a>He urupa puare noa to ratou korokoro; e patipati ana o ratou arero; kei roto i o ratou ngutu te wai whakamate o nga nakahi:</span> <span class="verse"><a name="14">14</a>Ki tonu o ratou mangai i te kanga, i te nanakia:</span> <span class="verse"><a name="15">15</a>Ko o ratou waewae, hohoro tonu ki te whakaheke toto:</span> <span class="verse"><a name="16">16</a>He whakangaro, he ngakau pouri, kei o ratou ara:</span> <span class="verse"><a name="17">17</a>Kahore hoki ratou i mohio ki te ara o te rangimarie:</span> <span class="verse"><a name="18">18</a>Kahore he wehi o te Atua i mua i o ratou kanohi.</span> <span class="verse"><a name="19">19</a>Na, e matau ana tatou ki nga kupu o te ture, e korero ana ki te hunga i te ture, kia kopia ai nga mangai katoa, kia whakawakia ai te ao katoa e te Atua.</span> <span class="verse"><a name="20">20</a>No te mea kahore he mahi o te ture e tika ai tetahi kikokiko i tona aroaro: ma roto mai i te ture te matauranga ki te hara.</span> <span class="verse"><a name="21">21</a>Otiia kua whakakitea inaianei he tika a te Atua, motu ke i te ture, he mea whakaatu na te ture, na nga poropiti;</span> <span class="verse"><a name="22">22</a>Ara ko te tika a te Atua e na runga mai ana i te whakapono ki a Ihu Karaiti ki te hunga katoa e whakapono ana: kahore hoki he pokanga ketanga:</span> <span class="verse"><a name="23">23</a>Kua hara katoa hoki, a kahore e taea e ratou te kororia o te Atua;</span> <span class="verse"><a name="24">24</a>He mea whakatika utukore na tona aroha noa, i runga i ta Karaiti Ihu hokonga:</span> <span class="verse"><a name="25">25</a>Ko ia hoki ta te Atua i whakaari ai hei whakamarie, i runga i te whakapono, he mea na ona toto; kia whakakitea ai tona tika, i te mea ka whakapahemotia atu nga hara o mua, he mea hoki na te manawanui o te Atua;</span> <span class="verse"><a name="26">26</a>Hei whakakite i tona tika i tenei wa nei ano: he mea kia tika ai ia ano, me te kaiwhakatika i te tangata e whakapono ana ki a Ihu.</span> <span class="verse"><a name="27">27</a>Na, kei hea te whakamanamana? Kua araia atu. E tehea ritenga ture? e to nga mahi? Kahore: engari e te ture o te whakapono.</span> <span class="verse"><a name="28">28</a>Koia matou ka mea ai, kei te whakapono he tika mo te tangata, motu ke i nga mahi o te ture.</span> <span class="verse"><a name="29">29</a>Ko te Atua oti te Atua o nga Hurai anake? ehara ranei ia i te Atua o nga tauiwi hoki? Ae ra, o nga tauiwi ano hoki:</span> <span class="verse"><a name="30">30</a>Ki te mea ia he kotahi te Atua, a mana e whakatika te kotinga i runga i te whakapono, me te kotingakore ina whakapono.</span> <span class="verse"><a name="31">31</a>E taka ranei te ture i ta matou, ara i te whakapono? Kahore rapea: engari na ta matou i u ai te ture.</span> </p></div</div></div></body></html>