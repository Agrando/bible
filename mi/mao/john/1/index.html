<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/john/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/john">John</a> &gt <strong>Chapter 1</strong></div><p><span class="verse"><a name="1">1</a>I te timatanga te Kupu, i te Atua te Kupu, ko te Atua ano te Kupu.</span> <span class="verse"><a name="2">2</a>I te Atua ano tenei Kupu i te timatanga.</span> <span class="verse"><a name="3">3</a>Nana nga mea katoa i hanga; kahore hoki tetahi mea i kore te hanga e ia o nga mea i hanga.</span> <span class="verse"><a name="4">4</a>I a ia te ora; ko te ora te marama mo nga tangata.</span> <span class="verse"><a name="5">5</a>I roto i te pouri te marama e whiti ana; heoi kihai i mau i te pouri.</span> <span class="verse"><a name="6">6</a>I tonoa mai he tangata e te Atua, ko Hoani tona ingoa.</span> <span class="verse"><a name="7">7</a>I haere mai ia hei kaiwhakaatu, hei whakaatu mo te marama, kia meinga ai e ia nga tangata katoa kia whakapono.</span> <span class="verse"><a name="8">8</a>Ehara ia i te marama, engari i haere mai hei kaiwhakaatu mo te marama.</span> <span class="verse"><a name="9">9</a>Ko te marama pono tera, ara ko te marama e marama ai nga tangata katoa e haere mai ana ki te ao.</span> <span class="verse"><a name="10">10</a>I te ao ia, i hanga ano e ia te ao, a kihai te ao i mohio ki a ia.</span> <span class="verse"><a name="11">11</a>I haere mai ia ki ona, a kihai ona i manako ki a ia.</span> <span class="verse"><a name="12">12</a>Tena ko te hunga i manako ki a ia i tukua e ia ki a ratou nga tikanga e meinga ai ratou hei tamariki ma te Atua, ara ki te hunga e whakapono ana ki tona ingoa:</span> <span class="verse"><a name="13">13</a>Ki te hunga ehara nei i te toto, ehara i ta te kikokiko i pai ai, ehara i ta te tangata i pai ai, engari na te Atua i whanau ai.</span> <span class="verse"><a name="14">14</a>I whakakikokikoa te Kupu, a noho ana i a matou, i kite ano matou i tona kororia he kororia e rite ana ki to te Tama kotahi a te Matua, ki tonu i te aroha noa, i te pono.</span> <span class="verse"><a name="15">15</a>I korerotia ia e Hoani; i karanga tera, i mea, Ko ia tenei i korerotia ra e ahau, Ko ia e haere mai ana i muri i ahau e meinga ana ki mua i ahau: no mua hoki ia i ahau.</span> <span class="verse"><a name="16">16</a>Kua riro hoki i a tatou katoa tetahi wahi o tona raneatanga, te aroha noa hono iho ki te aroha noa.</span> <span class="verse"><a name="17">17</a>Na Mohi hoki i homai te ture; ko te aroha noa me te pono i ahu mai i a Ihu Karaiti.</span> <span class="verse"><a name="18">18</a>Kahore ano he tangata i kite noa i te Atua; ko te Tama kotahi, kei te uma nei o te Matua, nana ia i whakapuaki.</span> <span class="verse"><a name="19">19</a>Na ko te korero tenei a Hoani, i te tononga mai a nga Hurai i Hiruharama i nga tohunga nui ratou ko nga Riwaiti hei ui ki a ia, Ko wai koe?</span> <span class="verse"><a name="20">20</a>Na ka whakina e ia, kihai i whakakahore, i whaki hoki, Ehara ahau i a te Karaiti.</span> <span class="verse"><a name="21">21</a>A ka ui ratou ki a ia, Tena, pehea? Ko Iraia koe? Ka mea ia, Kahore. Ko te poropiti oti koe? Ka whakahokia e ia, Kahore.</span> <span class="verse"><a name="22">22</a>Na ka mea ratou ki a ia, Ko wai koia koe? Hei kupu whakahoki ma matou ki te hunga i tonoa mai ai matou. E pehea ano koe ki a koe?</span> <span class="verse"><a name="23">23</a>Ka mea ia, he reo ahau no tetahi e karanga ana i te koraha, Whakatikaia te huarahi o te Ariki; he pera me ta Ihaia poropiti i mea ai.</span> <span class="verse"><a name="24">24</a>No nga Parihi hoki te hunga i tonoa mai ra.</span> <span class="verse"><a name="25">25</a>Na ka ui ratou ki a ia, ka mea ki a ia, He aha oti koe i iriiri ai, ki te mea ehara koe i a te Karaiti, ehara i a Iraia, ehara i te poropiti?</span> <span class="verse"><a name="26">26</a>Na ka whakahoki a Hoani ki a ratou, ka mea, He iriiri taku ki te wai: otiia tena te tu na i waenganui i a koutou tetahi kahore e mohiotia e koutou:</span> <span class="verse"><a name="27">27</a>Ko ia tenei e haere mai ana i muri i ahau kahore hoki ahau e tau hei wewete i te here o tona hu.</span> <span class="verse"><a name="28">28</a>I meatia enei mea ki Petapara, kia tawahi atu o Horano, ki te wahi e iriiri ana a Hoani.</span> <span class="verse"><a name="29">29</a>I te aonga ake ka kite ia i a Ihu e haere ana mai ki a ia, ka mea, na, te Reme a te Atua, hei waha atu i te hara o te ao!</span> <span class="verse"><a name="30">30</a>Ko ia tenei i korero ai ahau, Kei te haere mai i muri i ahau tetahi tangata kua meinga ki mua i ahua; no mua hoki ia i ahau.</span> <span class="verse"><a name="31">31</a>A kahore ahau i matau ki a ia; heoi hei whakakite i a ia ki a Iharaira, i haere mai ai ahau me taku iriiri ki te wai.</span> <span class="verse"><a name="32">32</a>Na ka whakaatu a Hoani, ka mea, I kite ahau i te Wairua e heke iho ana i te rangi, ano he kukupa, a noho ana i runga i a ia.</span> <span class="verse"><a name="33">33</a>A kahore ahau i matau ki a ia: engari i ki mai ki ahau te kaitono mai i ahau ki te iriiri ki te wai, Ko te tangata e kite ai koe i te Wairua e heke iho ana, e noho ana ki runga ki a ia, ko ia tena te kaiiriiri ki te Wairua Tapu.</span> <span class="verse"><a name="34">34</a>A kua kite ahau, kua whakaatu nei hoki, ko te Tama tenei a te Atua.</span> <span class="verse"><a name="35">35</a>I te aonga ake i te tu ano a Hoani me ana akonga tokorua;</span> <span class="verse"><a name="36">36</a>Na ka titiro ia ki a Ihu e haere ana, ka mea, na, te Reme a te Atua!</span> <span class="verse"><a name="37">37</a>A ka rongo nga akonga tokorua ki a ia e korero ana, a aru ana raua i a Ihu.</span> <span class="verse"><a name="38">38</a>A ka tahuri a Ihu, ka kite i a raua e aru ana, ka mea ia ki a raua, E rapu ana korua i te aha? Na ko ta raua meatanga ki a ia, E Rapi, ko te tikanga tenei ina whakamaoritia, E te Kaiwhaako, kei hea tou kainga?</span> <span class="verse"><a name="39">39</a>Ka mea ia ki a raua, haere mai kia kite. Haere ana raua, a ka kite i tona wahi i noho ai, a noho ana i a ia i taua ra: ko te tekau hoki ia o nga haora.</span> <span class="verse"><a name="40">40</a>Ko Anaru, teina o Haimona Pita tetahi o taua tokorua i rongo nei ki a Hoani e korero ana, a aru ana i a ia.</span> <span class="verse"><a name="41">41</a>Ko ia kua kite wawe i tona tuakana ake, i a Haimona, ka mea ki a ia, Kua kitea e maua te Mihaia, ko te tikanga tenei ina whakamaoritia, ko te Karaiti.</span> <span class="verse"><a name="42">42</a>Na ka arahina mai ia e ia ki a Ihu. A ka titiro a Ihu ki a ia, ka mea, Ko Haimona koe, ko te tama a Hona: me hua koe ko Kipa: tona whakamaoritanga ko Pita, ara ko Kohatu.</span> <span class="verse"><a name="43">43</a>I te aonga ake ka mea a Ihu kia haere ki Kariri, a ka kite i a Piripi: a ka mea a Ihu ki a ia, E aru i ahau.</span> <span class="verse"><a name="44">44</a>Na ko Piripi no Petahaira, no te pa o Anaru raua ko Pita.</span> <span class="verse"><a name="45">45</a>Ka kite a Piripi i a Natanahira, ka mea ki a ia, Kua kitea e matou a ia, mona nei te tuhituhi a Mohi i roto i te ture, ta nga poropiti hoki, a Ihu o Nahareta te tama a Hohepa.</span> <span class="verse"><a name="46">46</a>Na ka mea a Natanahira ki a ia, E puta koia tetahi mea pai i Nahareta? ka mea a Piripi ki a ia, haere mai kia kite.</span> <span class="verse"><a name="47">47</a>Ka kite a Ihu i a Natanahira e haere ana mai ki a ia, ka puaki tana kupu mona, Na he tino tangata no Iharaira, kahore ona tinihanga.</span> <span class="verse"><a name="48">48</a>Ka mea a Natanahira ki a ia, No hea koe i matau ai ki ahau? Ka whakahoki a Ihu ki a ia, ka mea, I te mea kiano koe i karangatia e Piripi, i a koe ano i raro i te piki, i kite ahau i a koe.</span> <span class="verse"><a name="49">49</a>Na ka whakahoki a Natanahira, ka mea ki a ia, E Rapi, ko te Tama koe a te Atua, ko te Kingi koe o Iharaira.</span> <span class="verse"><a name="50">50</a>Na ka whakahoki a Ihu, ka mea ki a ia, No taku meatanga ki a koe, I kite ahau i a koe i raro i te piki, i whakapono ai koe? rahi atu i enei nga mea e kitea e koe.</span> <span class="verse"><a name="51">51</a>I mea ano ia ki a ia, He pono, he pono tenei kupu aku ki a koutou, Tera koutou e kite i te rangi e tuwhera ana, i nga anahera a te Atua e piki ake ana, e heke iho ana ki te Tama a te tangata.</span> </p></div</div></div></body></html>