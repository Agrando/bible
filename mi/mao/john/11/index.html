<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/john/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/john">John</a> &gt <strong>Chapter 11</strong></div><p><span class="verse"><a name="1">1</a>Na kei te mate tetahi tangata, a Raharuhi o Petani, te kainga o Meri raua ko tona tuakana, ko Mata.</span> <span class="verse"><a name="2">2</a>Ko taua Meri tenei nana nei i whakawahi te Ariki ki te hinu, i muru hoki i ona waewae ki ona makawe; a he tungane nona a Raharuhi i mate nei.</span> <span class="verse"><a name="3">3</a>Na ka tono tangata nga tuahine ki a ia, ka mea, E te Ariki, tenei kei te mate tau tangata e aroha nei.</span> <span class="verse"><a name="4">4</a>I te rongonga ia o Ihu, ka mea ia, Ehara tenei i te mate e mate rawa ai ia, engari hei mea mo te kororia o te Atua; ma tenei hoki ka whai kororia ai te Tama a te Atua.</span> <span class="verse"><a name="5">5</a>Na i aroha a Ihu ki a Mata raua ko tona teina, ki a Raharuhi hoki.</span> <span class="verse"><a name="6">6</a>A, no ka rongo ia ki tona matenga, e rua ona ra i noho ai ki taua wahi ra ano.</span> <span class="verse"><a name="7">7</a>Muri iho i tenei ka mea ia ki ana akonga, Tatou ka haere ano ki Huria.</span> <span class="verse"><a name="8">8</a>Ka mea nga akonga ki a ia, E te Kaiwhakaako, i whai nga Hurai i mua tata ake nei kia akina koe ki te kohatu; a e haere atu ana koe ki reira?</span> <span class="verse"><a name="9">9</a>Ka whakahokia e Ihu, He teka ianei tekau ma rua nga haora o te ra? Ki te haere tetahi i te awatea, e kore ia e tutuki, no te mea e kite ana ia i te marama o tenei ao.</span> <span class="verse"><a name="10">10</a>Tena ka haere tetahi i te po, ka tutuki ia, no te mea kahore he marama i roto i a ia.</span> <span class="verse"><a name="11">11</a>Ka korerotia enei mea e ia: na, muri iho ka mea ia ki a ratou, Kei te moe to tatou hoa a Raharuhi; otiia ka haere ahau ki te whakaara i a ia i te moe.</span> <span class="verse"><a name="12">12</a>Na ko te meatanga a ana akonga, E te Ariki, ki te mea kei te moe ia, tera ia e ora.</span> <span class="verse"><a name="13">13</a>Kahore, ko tona matenga ta Ihu i korero ai: ko ratou ia i mahara, i korero ia mo te takotoranga ina moe.</span> <span class="verse"><a name="14">14</a>Katahi ka mea nui a Ihu ki a ratou, Kua mate a Raharuhi.</span> <span class="verse"><a name="15">15</a>A e hari ana ahau, he whakaaro hoki ki a koutou, noku kahore i reira, kia whakapono ai koutou; ahakoa ra kia haere tatou ki a ia.</span> <span class="verse"><a name="16">16</a>Na ka mea a Tamati, e huaina nei ko Ririmu, ki ona hoa akonga, Kia haere ano tatou, kia mate tahi me ia.</span> <span class="verse"><a name="17">17</a>Heoi, i te taenga atu o Ihu, rokohanga atu kua wha ke ona ra i roto i te urupa.</span> <span class="verse"><a name="18">18</a>Na e tata ana Petani ki Hiruharama, kotahi pea tekau ma rima paronga:</span> <span class="verse"><a name="19">19</a>He tokomaha ano nga Hurai i tae ki a Mata raua ko Meri, ki te whakamarie i a raua mo to raua tungane.</span> <span class="verse"><a name="20">20</a>A, no te rongonga o Mata, tena a Ihu te haere mai na, ka whakatau i a ia: ko Meri ia i noho i roto i te whare.</span> <span class="verse"><a name="21">21</a>Na ka mea a Mata ki a Ihu, E te Ariki, me i konei koe, kihai i mate toku tungane.</span> <span class="verse"><a name="22">22</a>Heoi e matau nei ano ahau, ko tau e inoi ai ki te Atua, e homai e te Atua ki a koe.</span> <span class="verse"><a name="23">23</a>Ka mea a Ihu ki a ia, E ara ano tou tu ngane.</span> <span class="verse"><a name="24">24</a>Ka mea a Mata ki a ia, E matau ana ahau e ara ano ia i te aranga a te ra whakamutunga.</span> <span class="verse"><a name="25">25</a>Ka mea a Ihu ki a ia, Ko ahau te aranga, te ora; ko ia e whakapono ana ki ahau, ahakoa kua mate, e ora ano:</span> <span class="verse"><a name="26">26</a>E kore ano e mate ake ake nga tangata katoa e ora ana, e whakapono ana ki ahau. E whakapono ana ranei koe ki tenei?</span> <span class="verse"><a name="27">27</a>Ka mea ia ki a ia, Ae, e te Ariki: e whakapono ana ahau, ko te Karaiti koe, ko te Tama a te Atua, e haere mai ana ki te ao.</span> <span class="verse"><a name="28">28</a>A ka mutu enei korero ana, ka haere ka karanga puku ki tona teina, ki a Meri, ka mea, Kua tae mai te Kaiwhakaako, e karanga ana hoki ki a koe.</span> <span class="verse"><a name="29">29</a>A, no ka rongo ia, hohoro tonu te whakatika, a haere ana ki a ia.</span> <span class="verse"><a name="30">30</a>Na kahore a Ihu i tomo noa ki te kainga; heoi kei taua wahi ano ia i tutaki ai a Mata ki a ia.</span> <span class="verse"><a name="31">31</a>I te kitenga o nga Hurai e noho ana ki a ia i roto i te whare, e whakamarie ana i a ia, ka hohoro a Meri te whakatika, te puta ki waho, ka aru ratou i a ia, ka mea, E haere ana ia ki te urupa, ki reira tangi ai.</span> <span class="verse"><a name="32">32</a>A, no ka tae a Meri ki te wahi kei reira nei a Ihu, ka kite i a ia, ka takoto ki ona waewae, ka mea ki a ia, E te Ariki, me i konei koe, kihai i mate toku tungane.</span> <span class="verse"><a name="33">33</a>A, no ka kite a Ihu i a ia e tangi ana, i nga Hurai hoki i haere tahi me ia e tangi ana, ka ngunguru ia, ara tona wairua, ka koingo.</span> <span class="verse"><a name="34">34</a>Ka mea, I whakatakotoria ia e koutou ki hea? Ka mea ratou ki a ia, E te Ariki, haere mai kia kite.</span> <span class="verse"><a name="35">35</a>Tangi ana a Ihu.</span> <span class="verse"><a name="36">36</a>Na ka mea nga Hurai, Nana, tona aroha ki a ia!</span> <span class="verse"><a name="37">37</a>Na ka mea etahi o ratou, Kahore ranei i taea e tenei tangata, nana nei i whakatitiro nga kanohi o te matapo, te mea i tenei tangata hoki kia kaua e mate?</span> <span class="verse"><a name="38">38</a>Na ka ngunguru ano a Ihu i roto i a ia, ka haere ki te urupa. He ana ia, kua oti te pa ki te kohatu.</span> <span class="verse"><a name="39">39</a>Ka mea a Ihu, Tangohia atu e koutou te kohatu. Ka mea ki a ia a Mata tuahine o te tupapaku, E te Ariki, kua piro noa ake ia: ko tona po wha hoki tenei.</span> <span class="verse"><a name="40">40</a>Ano ra ko Ihu ki a ia, Kihai koia ahau i mea ki a koe, Ki te whakapono koe, e kite koe i te kororia o te Atua?</span> <span class="verse"><a name="41">41</a>Na ka tangohia e ratou te kohatu i te wahi i takoto ai te tupapaku. Na ka ara ake nga kanohi o Ihu, ka mea ia, E Pa, ko taku whakawhetai tenei ki a koe, mou i whakarongo ki ahau.</span> <span class="verse"><a name="42">42</a>I mahara ano ahau e rongo tonu ana koe ki ahau: heoi he whakaaro ki te hunga e tu mai nei i korero ai ahau, kia whakapono ai ratou, nau ahau i tono mai.</span> <span class="verse"><a name="43">43</a>A, no ka penei tana ki, he nui tona reo ki te karanga, E Raharuhi, puta mai.</span> <span class="verse"><a name="44">44</a>Na ko te putanga mai o te tupapaku, he mea here nga ringa me nga waewae ki nga takai: he mea takai tona mata ki te tauera. Ka mea a Ihu ki a ratou, Wetekia, tukua kia haere.</span> <span class="verse"><a name="45">45</a>Na he tokomaha nga Hurai i haere nei ki a Meri, a, i to ratou kitenga i nga mea i mea ai a Ihu, ka whakapono ki a ia.</span> <span class="verse"><a name="46">46</a>Ko etahi o ratou i haere ki nga Parihi, i korero ki a ratou i nga mea i mahia e Ihu.</span> <span class="verse"><a name="47">47</a>Na ka whakaminea he runanga e nga tohunga nui ratou ko nga Parihi, ka mea, Kei te aha tatou nei? he maha hoki nga merekara e meatia nei e tenei tangata.</span> <span class="verse"><a name="48">48</a>Ki te penei ta tatou tuku i a ia, ka whakapono katoa ki a ia: a ka haere mai nga Roma, ka tango i to tatou kainga, i to tatou iwi.</span> <span class="verse"><a name="49">49</a>Na ko tetahi o ratou ko Kaiapa, ko te tohunga nui o taua tau, ka mea ki a ratou, Kahore koutou e matau ki tetahi mea.</span> <span class="verse"><a name="50">50</a>Te whakaaro, he pai mo tatou ki te mate te tangata kotahi mo te iwi, a kahore e ngaro te iwi katoa.</span> <span class="verse"><a name="51">51</a>Na ehara tenei korero i te mea nana ake: engari ko te tohunga nui ia mo tera tau, heoi ka poropiti kia mate a Ihu mo taua iwi.</span> <span class="verse"><a name="52">52</a>Haunga ano taua iwi anake, engari kia whakaminea kia kotahi nga tamariki a te Atua kua marara noa atu.</span> <span class="verse"><a name="53">53</a>No taua ra ake ano ka runanga ratou kia whakamatea ia.</span> <span class="verse"><a name="54">54</a>Koia i mutu ai te haere matanui o Ihu i roto i nga Hurai. Heoi haere atu ana ia i reira ki te wahi e tata ana ki te koraha, ki tetahi pa, ko Eparaima te ingoa, a noho ana i reira ratou ko ana akonga.</span> <span class="verse"><a name="55">55</a>Na kua tata te kapenga a nga Hurai: he tokomaha hoki i haere atu i taua whenua i mua o te kapenga ki Hiruharama ki te pure i a ratou.</span> <span class="verse"><a name="56">56</a>Na ka rapu ratou i a Ihu, ka korerorero ki a ratou ano, i a ratou e tu ana i te temepara, E pehea ana o koutou whakaaro? e kore ranei ia e haere mai ki te hakari?</span> <span class="verse"><a name="57">57</a>Na kua takoto te tikanga a nga tohunga nui ratou ko nga Parihi, ki te matau tetahi tangata ki te wahi e noho ai ia, me whakaatu, kia hopukia ai ia e ratou.</span> </p></div</div></div></body></html>