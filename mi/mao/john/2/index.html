<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/john/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/john">John</a> &gt <strong>Chapter 2</strong></div><p><span class="verse"><a name="1">1</a>Na i te toru o nga ra he marena i Kana o Kariri; a reira te whaea o Ihu:</span> <span class="verse"><a name="2">2</a>I karangatia ano a Ihu ratou ko ana akonga ki te marena.</span> <span class="verse"><a name="3">3</a>A, i te paunga o te waina, ka mea te whaea o Ihu ki a ia, Kahore a ratou waina.</span> <span class="verse"><a name="4">4</a>Ka mea a Ihu ki a ia, E tai, he aha taku ki a koe? kahore ano kia taea noatia toku haora.</span> <span class="verse"><a name="5">5</a>Ka mea tona whaea ki nga kaimahi, Ko tana e mea ai ki a koutou, meatia.</span> <span class="verse"><a name="6">6</a>Na i reira etahi ipu kohatu e ono e tu ana, he tikanga na nga Hurai mo te horoi, e rua, e toru nga mehua o tetahi, o tetahi, ina ki.</span> <span class="verse"><a name="7">7</a>Ka mea a Ihu ki a ratou, Whakakiia nga ipu ki te wai. A whakakiia ana e ratou, purena noa.</span> <span class="verse"><a name="8">8</a>Na ka mea ia ki a ratou, Tena, utuhia, kawea atu ki te rangatira o te hakari. A kawea ana e ratou.</span> <span class="verse"><a name="9">9</a>A, no ka whakamatau te rangatira o te hakari i te wai i whakawainatia, a kihai i mohio no hea ranei; ko nga pononga ia i utuhia ai te wai i mohio; ka karanga te rangatira o te hakari ki te tane marena hou,</span> <span class="verse"><a name="10">10</a>Ka mea ki a ia, E whakatakotoria ana e nga tangata katoa te waina pai i te timatanga; a ka roa te inumanga, mo reira te waina he iti iho nei te pai: ko koe ia, kua tohu i te waina pai mo naianei.</span> <span class="verse"><a name="11">11</a>I meatia tenei timatanga merekara e Ihu ki Kana o Kariri, i whakakitea e ia tona kororia; a whakapono ana ana akonga ki a ia.</span> <span class="verse"><a name="12">12</a>Muri iho i tenei ka haere iho ia ki Kaperenauma, a ia, tona whaea, ona teina, me ana akonga: a kihai i maha nga ra i noho ai ratou ki reira.</span> <span class="verse"><a name="13">13</a>Na kua tata te kapenga o nga Hurai, a ka haere a Ihu ki Hiruharama:</span> <span class="verse"><a name="14">14</a>Na rokohanga atu e ia i roto i te temepara e noho ana nga kaihoko kau, hipi, kukupa, me nga kaiwhakawhitiwhiti moni.</span> <span class="verse"><a name="15">15</a>A, ka hanga e ia he whiu ki nga aho nonohi, ka whiua katoatia e ia ki waho i te temepara, nga hipi, me nga kau; ringihia ana hoki te moni a nga kaiwhakawhitiwhiti moni, turakina ake nga tepu;</span> <span class="verse"><a name="16">16</a>I mea ano ia ki nga kaihoko kukupa, Tangohia atu enei i konei; aua te whare o toku Matua e meinga hei whare hokohoko.</span> <span class="verse"><a name="17">17</a>A ka mahara ana akonga ki te mea i tuhituhia, Ka pau ahau i te aroha ki tou whare.</span> <span class="verse"><a name="18">18</a>Na ka whakahoki nga Hurai, ka mea ki a ia, he aha te tohu e whakakitea ana e koe ki a matou, ina koe ka mea nei i enei mea?</span> <span class="verse"><a name="19">19</a>Na ka whakahoki a Ihu, ka mea ki a ratou, Wawahia tenei whare tapu, a kia toru nga ra ka ara ano i ahau.</span> <span class="verse"><a name="20">20</a>Ano ra ko nga Hurai, E wha tekau ma ono nga tau i hanga ai tenei whare tapu, e oti ranei te hanga e koe i nga ra e toru?</span> <span class="verse"><a name="21">21</a>Otira ko te whare tapu o tona tinana tana i korero ai.</span> <span class="verse"><a name="22">22</a>Na reira, i tona aranga ake i te hunga mate, ka mahara ana akonga ki tana korerotanga i tenei; a whakapono ana ratou ki te karaipiture, ki te kupu hoki i korerotia e Ihu.</span> <span class="verse"><a name="23">23</a>Na, i a ia i Hiruharama, i te kapenga, i te hakari, he tokomaha i whakapono ki tona ingoa, i to ratou kitenga i ana merekara i meatia e ia.</span> <span class="verse"><a name="24">24</a>Otira kihai a Ihu i tuku atu i a ia ki a ratou, i mohio hoki ia ki nga tangata katoa.</span> <span class="verse"><a name="25">25</a>A kahore ana meatanga kia whakaaturia te tangata e tetahi: i matau hoki ia ki te mea i roto i te tangata.</span> </p></div</div></div></body></html>