<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/john/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/john">John</a> &gt <strong>Chapter 5</strong></div><p><span class="verse"><a name="1">1</a>Muri iho i enei mea he hakari ta nga Hurai; a haere ana a Ihu ki Hiruharama.</span> <span class="verse"><a name="2">2</a>Na kei Hiruharama tetahi wai kaukauranga kei te tatau hipi, tona ingoa Hiperu ko Petehera; e rima ona whakamahau.</span> <span class="verse"><a name="3">3</a>Na kei roto i enei e takoto ana tona tini o nga turoro, o nga matapo, o nga kopa, o nga memenge, e tatari ana ki te pokarekarenga o te wai.</span> <span class="verse"><a name="4">4</a>Heke iho ai hoki tetahi anahera i te wa i rite ai ki te kaukauranga, whakapokarekare ai i te wai: a ko ia kua tae wawe i muri iho o te pokarekarenga o te wai i ora i tona mate, ahakoa he aha, he aha.</span> <span class="verse"><a name="5">5</a>Na kei reira tetahi tangata, e toru tekau ma waru nga tau e mate ana.</span> <span class="verse"><a name="6">6</a>No te kitenga o Ihu i a ia e takoto ana, ka matau kua roa ke te wa ona e mate ana, ka mea ki a ia, E pai ana ranei koe ki whakaorangia?</span> <span class="verse"><a name="7">7</a>Ka whakahokia e taua turoro ki a ia, E te Ariki, kahore aku tangata hei tuku i ahau ki te kaukauranga, ina whakapokarekarea te wai: heoi i ahau e haere ana, ka heke iho tetahi i mua i ahau.</span> <span class="verse"><a name="8">8</a>Ka mea a Ihu ki a ia, Whakatika, tangohia ake tou moenga, haere.</span> <span class="verse"><a name="9">9</a>A ora tonu ake taua tangata, a tangohia ake ana e ia tona moenga, haere ana. Ko te hapati ano taua ra.</span> <span class="verse"><a name="10">10</a>Na ka mea nga Hurai ki taua tangata i whakaorangia ra, Ko te hapati tenei: e kore e tika kia mauria e koe tou moenga.</span> <span class="verse"><a name="11">11</a>Ka whakahokia e ia ki a ratou, Ko te tangata i whakaorangia ai ahau, nana i mea ki ahau, Tangohia ake tou moenga, haere.</span> <span class="verse"><a name="12">12</a>Na ka ui ratou ki a ia, Ko wai tena tangata i mea na ki a koe, Tangohia ake toua moenga, haere?</span> <span class="verse"><a name="13">13</a>Otira kihai taua tangata i whakaorangia ra i mohio ko wai ia: i pahemo atu hoki a Ihu, he tokomaha hoki nga tangata i taua wahi.</span> <span class="verse"><a name="14">14</a>Muri iho i enei mea ka kite a Ihu i a ia i roto i te temepara, ka mea ki a ia, Na, ka oti nei koe te whakaora: kati te hara kei kino rawa iho te mea e pa ki a koe.</span> <span class="verse"><a name="15">15</a>Haere ana taua tangata, korero ana ki nga Hurai, na Ihu ia i whakaora.</span> <span class="verse"><a name="16">16</a>Koia nga Hurai i whai ai ki te tukino i a Ihu, mona i mea i enei mea i te hapati.</span> <span class="verse"><a name="17">17</a>Na ka whakahokia e Ihu ki a ratou, E mahi ana toku Matua a taea noatia tenei ra; e mahi ana ano ahau.</span> <span class="verse"><a name="18">18</a>Koia nga Hurai i tino whai rawa ai kia patua ia, ehara hoki i te mea ko tana takahi anake i te hapati, engari mona i mea ko te Atua tona Matua ake, i mea he rite ia ki te Atua te nui.</span> <span class="verse"><a name="19">19</a>Na ka whakahoki a Ihu, ka mea ki a ratou, he pono, he pono taku e mea nei ki a koutou, E kore e taea e te Tama te mea tetahi mea e ia anake, engari nga mea e kite ai ia e meatia ana e te Matua: ko tana hoki e mea ai, e meatia ana hoki e a hoki e mea ai, e tama!</span> <span class="verse"><a name="20">20</a>E aroha ano hoki te Matua ki te Tama, e whakakitea ana hoki ki a ia e nga mea katoa e mea ai ia: he nui atu i enei nga mahi e whakakitea e ia ki a ia, kia miharo ai koutou.</span> <span class="verse"><a name="21">21</a>Ko ta te Matua hoki, he whakaara, he whakaora i nga tupapaku; ka pera ano te Tama, ka whakaora i ana e pai ai.</span> <span class="verse"><a name="22">22</a>E kore hoki te Matua e whakawa i tetahi, engari kua tukua e ia nga whakawa katoa ki te Tama:</span> <span class="verse"><a name="23">23</a>Kia rite ai te whakahonore a nga tangata katoa i te Tama ki ta ratou whakahonore i te Matua. Ki te kahore tetahi e whakahonore i te Tama, e whakakahore ana ia i te honore mo te Matua nana nei ia i tono mai.</span> <span class="verse"><a name="24">24</a>He pono, he pono taku e mea atu nei ki a koutou, Ko te tangata e rongo ana ki taku korero, e whakapono ana hoki ki toku kaitono mai, he ora tonu tona; e kore ano ia e riro ki te whakawa, engari kua whiti i te mate ki te ora.</span> <span class="verse"><a name="25">25</a>He pono, he pono taku e mea nei ki a koutou, Meake puta te wa, a tenei ano inaianei, e rongo ai nga tupapaku i te reo o ta te Atua Tama; a ko te hunga e rongo ana ka ora.</span> <span class="verse"><a name="26">26</a>Ta te mea he ora to te Matua kei roto i a ia; waihoki kua homai e ia ki te Tama, kia whai ora i roto i a ia;</span> <span class="verse"><a name="27">27</a>A kua homai ano ki a ia he tikanga mo te whakawa, no te mea ko ia te Tama a te tangata.</span> <span class="verse"><a name="28">28</a>Kaua e miharo ki tenei: no te mea meake puta te wa, e rongo ai i tona reo nga tangata katoa i roto i nga urupa,</span> <span class="verse"><a name="29">29</a>A ka puta; ko nga kaimahi i te pai ki te aranga o te ora; ko nga kaimahi i te kino ki te aranga o te whakawa.</span> <span class="verse"><a name="30">30</a>E kore e ahei i ahau te mea tetahi mea e ahau anake: rite tonu taku whakawa ki taku e rongo ai: he tika hoki taku whakawa; kahore hoki ahau e rapu i taku i pai ai, engari i ta toku kaitono i pai ai.</span> <span class="verse"><a name="31">31</a>Mehemea ko ahau hei whakaatu i aku aha, i aku aha, ehara taku i te whakaatu pono.</span> <span class="verse"><a name="32">32</a>Tera atu ano tetahi kaiwhakaatu moku; e mohio ana ano ahau he whakaatu pono tana e whakaatu nei moku.</span> <span class="verse"><a name="33">33</a>I tono tangata koutou ki a Hoani, a i whakaaturia e ia te pono.</span> <span class="verse"><a name="34">34</a>Kahore ahau e manako ki ta te tangata whakaatu: engari e korerotia ana e ahau enei mea kia ora ai koutou.</span> <span class="verse"><a name="35">35</a>He rama ka tera, he rama marama tonu: he wa ano i pai ai koutou kia hari ki tona marama.</span> <span class="verse"><a name="36">36</a>Otiia he kaiwhakaatu ano toku, nui atu i a Hoani: ko nga mahi hoki i homai e te Matua kia whakaotia e ahau, ko aua mahi e mahia nei e ahau, hei whakaatu moku, i tonoa mai ahau e te Matua.</span> <span class="verse"><a name="37">37</a>Na, ko te Matua nana nei ahau i tono mai, kua oti ahau te whakaatu e ia. Kahore ano koutou i rongo noa i tona reo, kahore ano i kite i tona ahua.</span> <span class="verse"><a name="38">38</a>Kahore ano hoki i mau tana kupu i roto i a koutou; ina kahore ano koutou i whakapono ki tenei i tonoa mai nei e ia.</span> <span class="verse"><a name="39">39</a>Whakatakina ai e koutou nga tikanga o nga karaipiture; e mea ana hoki koutou kei reira te ora tonu mo koutou: ko enei hei kaiwhakaatu moku.</span> <span class="verse"><a name="40">40</a>Heoi kahore koutou e pai kia haere mai ki ahau, kia whiwhi ai ki te ora.</span> <span class="verse"><a name="41">41</a>He kororia tangata, kahore ahau e manako atu.</span> <span class="verse"><a name="42">42</a>Na kua matau ahau ki a koutou, kahore te aroha o te Atua i roto i a koutou.</span> <span class="verse"><a name="43">43</a>Kua tae mai nei ahau i runga i te ingoa o toku Matua, a kahore koutou e manako mai ki ahau; ki te haere mai tetahi i runga i tona ake ingoa, ka manako koutou ki a ia.</span> <span class="verse"><a name="44">44</a>Me pehea koutou ka whakapono ai, ka riro nei i a koutou te kororia e puta ana i a koutou ano, a kahore e rapu i te kororia e puta ana i te Atua kotahi?</span> <span class="verse"><a name="45">45</a>Kei mea koutou e korerotia to koutou he e ahau ki te Matua: tera te kaikorero mo to koutou he, ko Mohi, ko ta koutou e tumanako nei.</span> <span class="verse"><a name="46">46</a>Me i whakapono hoki koutou ki a Mohi, kua whakapono ano ki ahau: ko tana hoki i tuhituhi ai he mea moku.</span> <span class="verse"><a name="47">47</a>Otira ki te kahore koutou e whakapono ki ana i tuhituhi ai, me pehea ka whakapono ai ki aku korero?</span> </p></div</div></div></body></html>