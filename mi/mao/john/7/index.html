<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/john/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/john">John</a> &gt <strong>Chapter 7</strong></div><p><span class="verse"><a name="1">1</a>I muri i enei mea ka haereere a Ihu i Kariri: kahore hoki ia i pai ki te haereere i Huria, e rapu ana hoki nga Hurai kia whakamatea ia.</span> <span class="verse"><a name="2">2</a>Na kua tata te hakari a nga Hurai, te hakari whare wharau.</span> <span class="verse"><a name="3">3</a>Na ka mea ona teina ki a ia, Haere atu i konei, anga atu ki Huria, kia kite ai hoki au akonga i au mahi e mahi nei koe.</span> <span class="verse"><a name="4">4</a>E kore hoki tetahi tangata e mea huna i tetahi mea, ki te whai ia kia ara tona ingoa. Ki te mea koe i enei mea, kia kite te ao i a koe.</span> <span class="verse"><a name="5">5</a>Ko ona teina tonu hoki kihai i whakapono ki a ia.</span> <span class="verse"><a name="6">6</a>Na ka mea a Ihu ki a ratou, Kahore ano kia taea noatia toku taima: ko to koutou taima ia kei nga wa katoa.</span> <span class="verse"><a name="7">7</a>E kore e ahei kia kino te ao ki a koutou; engari ka kino ki ahau, no te mea e whakaaturia ana e ahau te kino o ana mahi.</span> <span class="verse"><a name="8">8</a>Haere koutou ki tenei hakari: e kore ahau e haere wawe ki tenei hakari; kahore hoki toku taima kia ata rite noa.</span> <span class="verse"><a name="9">9</a>A ka mutu tenei korero ana ki a ratou, ka noho tonu ia ki Kariri.</span> <span class="verse"><a name="10">10</a>A, no ka riro ona teina ki te hakari, ka haere ano hoki ia, ehara i te mea whakakite nui, engari i tu a huna.</span> <span class="verse"><a name="11">11</a>Heoi i rapu nga Hurai i a ia i te hakari, i mea, Kei hea ia?</span> <span class="verse"><a name="12">12</a>He nui hoki te korero komuhumuhu mona i roto i te mano: ko etahi i mea, He tangata pai ia: ko etahi i mea, Kahore, engari e whakapohehe ana ia i te iwi.</span> <span class="verse"><a name="13">13</a>Heoi kihai i rahi te korero a tetahi tangata mona, he wehi ki nga Hurai.</span> <span class="verse"><a name="14">14</a>Na, i waenganui o te hakari, ka haere a Ihu ki roto ki te temepara whakaako ai.</span> <span class="verse"><a name="15">15</a>A ka miharo nga Hurai, ka mea, na te aha i hua ai te mohio o tenei tangata, ehara nei hoki ia i te mea whakaako?</span> <span class="verse"><a name="16">16</a>Ka whakahoki a Ihu ki a ratou, ka mea, Ehara i te mea naku ake taku e whakaako nei, engari na toku kaitono mai.</span> <span class="verse"><a name="17">17</a>Ki te pai tetahi tangata ki te mea i tana e pai ai, e matau ia ki te whakaakoranga, na te Atua ranei, he korero naku ake ranei.</span> <span class="verse"><a name="18">18</a>Ko te tangata nana ake tana korero, e whai ana ia i tona ake kororia: tena ki te whai tetahi i te kororia o tona kaitono, e pono ana ia, a kahore ona he.</span> <span class="verse"><a name="19">19</a>He teka ianei na Mohi te ture i hoatu ki a koutou, a kahore e whakaritea te ture e tetahi o koutou? He aha koutou ka whai nei kia whakamatea ahau?</span> <span class="verse"><a name="20">20</a>Na ka whakahoki te mano ka mea, He rewera tou: ko wai te whai ana kia whakamatea koe?</span> <span class="verse"><a name="21">21</a>Ka whakahoki a Ihu, ka mea ki a ratou, Kotahi aku mahi i mahi ai, a e miharotia ana e koutou katoa.</span> <span class="verse"><a name="22">22</a>I homai e Mohi te kotinga ki a koutou; ehara ano ia i te mea na Mohi ake, engari na nga tupuna; e kokoti ana hoki koutou i te tangata i te hapati.</span> <span class="verse"><a name="23">23</a>Ki te kotia te tangata i te hapati, kei takahia te ture a Mohi; e riri ana oti koutou ki ahau, moku i whakaora rawa i te tangata i te hapati?</span> <span class="verse"><a name="24">24</a>Kaua e waiho te whakawa i runga i ta te kanohi, engari kia tika ta koutou whakawa.</span> <span class="verse"><a name="25">25</a>Me i reira ka mea etahi o nga tangata o Hiruharama, Ehara oti tenei i a ia e whaia nei e ratou kia whakamatea?</span> <span class="verse"><a name="26">26</a>Na, maia tonu tana korero, a kahore a ratou kupu ki a ia. E tino matau ana ranei nga rangatira, ko te Karaiti pu tenei?</span> <span class="verse"><a name="27">27</a>Otiia e matau ana tatou ki te wahi i puta mai ai tenei: tena ka tae mai a te Karaiti, kahore he tangata e matau ki te wahi e puta mai ai ia.</span> <span class="verse"><a name="28">28</a>Na ka karanga a Ihu i te temepara i a ia e whakaako ana, ka mea, E matau ana koutou ki ahau, e matau ana ano ki te wahi i haere mai ai ahau: ehara i ahau ake taku haere mai; engari e pono ana te kaitono mai i ahau; kahore nei koutou i matau ki a ia.</span> <span class="verse"><a name="29">29</a>E matau ana ahau ki a ia; i puta mai hoki ahau i a ia, nana ano ahau i tono mai.</span> <span class="verse"><a name="30">30</a>A i whai ratou kia hopukia ia: otiia kihai i pa te ringa o tetahi ki a ia, kahore hoki tona haora i taka noa.</span> <span class="verse"><a name="31">31</a>A he tokomaha o te mano i whakapono ki a ia, i mea, ka tae mai a te Karaiti, tera ranei e maha atu ana merekara e mea ai i a tenei e mea nei?</span> <span class="verse"><a name="32">32</a>I rongo nga Parihi i te mano e korerorero ana i enei mea mona; na ka tonoa mai e nga Parihi ratou ko nga tohunga nui he katipa ki te hopu i a ia.</span> <span class="verse"><a name="33">33</a>Na ka mea a Ihu ki a ratou, He iti noa ake te wahi e noho ai ahau ki a koutou, katahi ahau ka haere ki toku kaitono mai.</span> <span class="verse"><a name="34">34</a>Tera koutou e rapu i ahau, heoi e kore koutou e kite: e kore hoki koutou e ahei te haere ake ki te wahi e noho ai ahau.</span> <span class="verse"><a name="35">35</a>Na ka mea nga Hurai ki a ratou ano, E haere oti te tangata nei ki hea, e kore ai e kitea e tatou? e haere oti ia ki nga manene i roto i nga Kariki, ako ai i nga Kariki?</span> <span class="verse"><a name="36">36</a>He ki aha tenei e ki nei ia, Tera koutou e rapu i ahau, a e kore e kite: e kore hoki koutou e ahei te haere ake ki te wahi e noho ai ahau?</span> <span class="verse"><a name="37">37</a>I te ra whakamutunga, i te ra nui o te hakari, ka tu a Ihu, ka karanga, ka mea, Ki te matewai tetahi, haere mai ia ki ahau, kia inu.</span> <span class="verse"><a name="38">38</a>Ki te whakapono tetahi ki ahau, ka rite ki ta te karaipiture, ka rere mai nga wai ora i roto i tona kopu.</span> <span class="verse"><a name="39">39</a>I korerotia tenei e ia mo te Wairua, meake nei riro i te hunga e whakapono ana ki a ia; kahore ano hoki te Wairua Tapu kia homai noa; no te mea kiano a Ihu i whakakororiatia noatia.</span> <span class="verse"><a name="40">40</a>Ko etahi o te mano i to ratou rongonga i tenei kupu, i mea, he pono ko te Poropiti tenei.</span> <span class="verse"><a name="41">41</a>Ka mea etahi, Ko te Karaiti tenei. Ko etahi i mea, E puta mai ranei a te Karaiti i Kariri?</span> <span class="verse"><a name="42">42</a>Kahore koia te karaipiture i mea, E puta mai a te Karaiti i te uri o Rawiri, i Peterehema, i te kainga i noho ai a Rawiri?</span> <span class="verse"><a name="43">43</a>Na ka waiho ia hei take wehewehenga ma te mano.</span> <span class="verse"><a name="44">44</a>Ko etahi o ratou i mea kia hopukia ia: otira kihai i pa nga ringa o tetahi ki a ia.</span> <span class="verse"><a name="45">45</a>Na ko te taenga atu o nga katipa ki nga tohunga nui ratou ko nga Parihi; ka mea atu enei ki a ratou, he aha ia te kawea mai ai e koutou.</span> <span class="verse"><a name="46">46</a>Ka whakahokia e nga katipa, Kahore rawa he tangata i rite ana korero ki a tenei.</span> <span class="verse"><a name="47">47</a>Na ka whakahokia ta ratou e nga Parihi, Kua tinihangatia ano hoki koutou?</span> <span class="verse"><a name="48">48</a>Kua whakapono koia tetahi o nga rangatira, o nga Parihi ranei ki a ia?</span> <span class="verse"><a name="49">49</a>Ko tenei hunga ia e kore nei e matau ki te ture, ka oti ratou te kanga.</span> <span class="verse"><a name="50">50</a>Ka mea a Nikorima ki a ratou, tera i haere mai ra ki a ia i mua, ko ia hoki tetahi o ratou,</span> <span class="verse"><a name="51">51</a>Ka whakahengia ranei te tangata e to tatou ture, i te mea kahore ano i whakarongo noa ki a ia, i matau hoki ki tana mahi?</span> <span class="verse"><a name="52">52</a>Na ka whakahoki ratou, ka mea ki a ia, Ko koe hoki tetahi no Kariri? Tena rapua, ka kite koe, kahore kia ara noa tetahi poropiti i Kariri.</span> <span class="verse"><a name="53">53</a>Na hoki ana ratou ki tona whare, ki tona whare.</span> </p></div</div></div></body></html>