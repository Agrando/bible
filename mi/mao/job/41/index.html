<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 41</strong></div><p><span class="verse"><a name="1">1</a>E taea ranei a Rewiatana te kukume mai e koe ki te matau? te pehi ranei i tona arero ki te aho?</span> <span class="verse"><a name="2">2</a>E whakanohoia ranei e koe he aho ki tona ihu? E pokaia ranei e koe tona kauae ki te matau?</span> <span class="verse"><a name="3">3</a>E maha ranei ana inoi ki a koe? E korero ngawari ranei ia ki a koe?</span> <span class="verse"><a name="4">4</a>E whakarite kawenata ranei ia ki a koe? e riro ai ia i a koe hei pononga oti tonu mai?</span> <span class="verse"><a name="5">5</a>Ka rite ranei ia ki te manu hei mea takaro mau? E herea ranei ia e koe hei mea ma au kotiro?</span> <span class="verse"><a name="6">6</a>E waiho ranei ia hei taonga hokohoko ma nga ropu tangata hi ika? E wehewehea atu ranei ma nga kaihokohoko?</span> <span class="verse"><a name="7">7</a>E kapi ranei tona kiri i o tao? tona pane i nga wero ika?</span> <span class="verse"><a name="8">8</a>Kia pa tou ringa ki a ia; maharatia te whawhai, a kei pena a mua.</span> <span class="verse"><a name="9">9</a>Nana, he hori kau te manako ki a ia: e kore ranei tetahi e hinga noa ki te kite kau atu i a ia?</span> <span class="verse"><a name="10">10</a>Kahore he tangata e maia rawa hei whakaoho i a ia: na ko wai e tu ki toku aroaro?</span> <span class="verse"><a name="11">11</a>Ko wai te tangata nana te mea kua takoto wawe ki ahau, e whakautu ai ahau ki a ia? Ahakoa he aha te mea i raro i nga rangi, puta noa, naku katoa.</span> <span class="verse"><a name="12">12</a>E kore e huna e ahau te korero mo ona wahi, mo tona kaha, mo te ataahua hoki o tona hanganga.</span> <span class="verse"><a name="13">13</a>Ma wai e tihore a waho o tona kakahu? Ko wai e tae ki tana paraire rererua?</span> <span class="verse"><a name="14">14</a>Ma wai e whakatuwhera nga tatau o tona mata? He wehi kei ona niho a taka noa.</span> <span class="verse"><a name="15">15</a>Ko tana e whakamanamana ai ko ona unahi pakari; tutaki rawa pera i te hiri piri tonu.</span> <span class="verse"><a name="16">16</a>Na, i te tata tonu o tetahi ki tetahi, e kore te hau e puta i waenga.</span> <span class="verse"><a name="17">17</a>Piri tonu ratou ki a ratou ano; mau tonu, e kore ano e taea te wehe.</span> <span class="verse"><a name="18">18</a>Ka tihe ia, ka kowha mai te marama; a ko te rite i ona kanohi kei nga kamo o te ata.</span> <span class="verse"><a name="19">19</a>E puta ana mai i tona mangai he rama mura, mokowhiti ana nga koraahi.</span> <span class="verse"><a name="20">20</a>Puta ana te paowa i ona pongaponga, me te mea no te kohua e koropupu ana, no te otaota e kaia ana.</span> <span class="verse"><a name="21">21</a>Ngiha ana nga waro i tona ha, rere atu ana te mura i tona mangai.</span> <span class="verse"><a name="22">22</a>Kei tona kaki te kaha e noho ana, e tuapa ana te pawera i tona aroaro.</span> <span class="verse"><a name="23">23</a>Ko ona kikokiko tawerewere piri tonu: maro tonu ki runga ki a ia; e kore e taea te whakakorikori.</span> <span class="verse"><a name="24">24</a>Pakari tonu tona ngakau ano he kamaka; ae ra, maro tonu ano ko to raro kohatu huri..</span> <span class="verse"><a name="25">25</a>Ka whakarewa ia i a ia ki runga, ka wehi nga tangata nunui: na te pororaru ka porangi noa iho ratou.</span> <span class="verse"><a name="26">26</a>Ki te whai tetahi i a ia ki te hoari, e kore e taea; ahakoa e te tao, e te pere, e te koikoi ranei.</span> <span class="verse"><a name="27">27</a>Ki tona whakaaro he kakau witi te rino, he rakau popopopo te parahi.</span> <span class="verse"><a name="28">28</a>E kore ia e tahuti i te pere: ki a ia ka meinga noatia nga kohatu o te kotaha hei papapa.</span> <span class="verse"><a name="29">29</a>Kiia ake e ia nga patu hei papapa: e kataina ana e ia te huhu o te tao.</span> <span class="verse"><a name="30">30</a>Ko raro ona e rite ana ki te kohatu koikoi: e wharikitia ana e ia a runga o te paru ano he patunga witi.</span> <span class="verse"><a name="31">31</a>E meinga ana e ia te rire kia koropupu ano he kohua, me te moana kia rite ki te hinu.</span> <span class="verse"><a name="32">32</a>E hangaia ana e ia he huarahi kia marama i muri i a ia; tera e maharatia he hina te moana.</span> <span class="verse"><a name="33">33</a>I te whenua nei kahore he mea hei rite mona, he mea i hanga nei kahore ona wehi.</span> <span class="verse"><a name="34">34</a>E titiro ana ia ki nga mea tiketike katoa: he kingi ia mo nga tama katoa a te whakapehapeha.</span> </p></div</div></div></body></html>