<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 3</strong></div><p><span class="verse"><a name="1">1</a>I muri i tenei ka puaki te mangai o Hopa, a ka kanga e ia tona ra.</span> <span class="verse"><a name="2">2</a>Na ka oho a Hopa, ka mea,</span> <span class="verse"><a name="3">3</a>Kia ngaro te ra i whanau ai ahau, te po i korerotia ai, He tamaroa kei roto i te kopu.</span> <span class="verse"><a name="4">4</a>Waiho taua ra mo te pouri; kaua e tirohia iho e te Atua i runga; kaua hoki e whitingia e te marama.</span> <span class="verse"><a name="5">5</a>Kia poke ia i te pouri, i te atarangi hoki o te mate; kia tauria iho e te kapua; kia whakawehia ano hoki e te whakapouritanga o te ra.</span> <span class="verse"><a name="6">6</a>Na ko taua po, kia mau pu i te pouri kerekere: kei honoa ki nga ra o te tau; kei huihuia atu ina taua nga marama.</span> <span class="verse"><a name="7">7</a>Nana, kia mokemoke taua po, kaua te reo koa e uru ki roto.</span> <span class="verse"><a name="8">8</a>Kia kanga hoki e te hunga kanga i te ra, e te hunga mohio ki te whakaara rewiatana.</span> <span class="verse"><a name="9">9</a>Kia pouri nga whetu o tona kakarauritanga; kia tatari ki te marama, a kahore noa iho; kei kite hoki i te takiritanga ata.</span> <span class="verse"><a name="10">10</a>Mona kihai i tutaki i nga tatau o te kopu o toku whaea, kihai i huna i te mauiui kei kitea e ahau.</span> <span class="verse"><a name="11">11</a>He aha ahau te mate ai i te kopu? He aha te hemo ai i toku putanga mai i te kopu?</span> <span class="verse"><a name="12">12</a>He aha i rite wawe ai nga turi moku, me nga u hei ngote maku?</span> <span class="verse"><a name="13">13</a>Me i pena, kua ata takoto ahau, te ai he whakaohooho, moe ana ahau: katahi ahau ka whai okiokinga,</span> <span class="verse"><a name="14">14</a>I roto i nga kingi, i nga kaiwhakatakoto whakaaro o te whenua i hanga nei i nga wahi mokemoke mo ratou,</span> <span class="verse"><a name="15">15</a>I roto ranei i nga rangatira whai koura, o ratou nei whare ki tonu i te hiriwa:</span> <span class="verse"><a name="16">16</a>Kua kahore noa iho ranei, kua pera me te materoto e ngaro nei, me nga kohungahunga kahore nei e kite i te marama.</span> <span class="verse"><a name="17">17</a>Mutu ake i reira te whakararuraru a te hunga kino; okioki ana i reira te hunga kua mauiui nga uaua.</span> <span class="verse"><a name="18">18</a>Ata noho ana nga herehere i reira, te rongo i te reo o te kaitukino.</span> <span class="verse"><a name="19">19</a>Kei reira te iti, te rahi, kahore hoki he rangatira o te pononga.</span> <span class="verse"><a name="20">20</a>He aha te marama i homai ai ki te tangata kei roto nei i te mate? te ora ki te tangata kua kawa te wairua?</span> <span class="verse"><a name="21">21</a>E koingo nei ki te mate, heoi kahore noa iho; e keri ana kia taea ia, nui atu i te keri i nga taonga huna.</span> <span class="verse"><a name="22">22</a>Hari pu ratou, koa ana, ina kitea te urupa.</span> <span class="verse"><a name="23">23</a>He aha ano te marama i homai ai ki te tangata kua huna nei tona ara, kua oti nei te tutakitaki mai e te Atua?</span> <span class="verse"><a name="24">24</a>Kiano hoki ahau i kai, kua tae mai taku mapu: ano he wai oku hamama e ringihia ana.</span> <span class="verse"><a name="25">25</a>No te mea kua tae mai ki ahau te mea whakawehi e wehi nei ahau; ko taku e pawera nei kua pa ki ahau.</span> <span class="verse"><a name="26">26</a>Kahore oku humarie, kahore oku ata noho, ehara i te mea e okioki ana; na kua puta te raruraru.</span> </p></div</div></div></body></html>