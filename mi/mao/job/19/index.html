<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 19</strong></div><p><span class="verse"><a name="1">1</a>Na ka whakautua e Hopa, ka mea,</span> <span class="verse"><a name="2">2</a>Kia peha ake te roa o ta koutou whakaporearea i toku wairua, o ta koutou wawahi i ahau ki te kupu?</span> <span class="verse"><a name="3">3</a>Ka tekau enei tawainga a koutou ki ahau, kahore o koutou whakama i a koutou ka aki tonu nei i ahau.</span> <span class="verse"><a name="4">4</a>Ki te mea ano hoki kua he ahau, kei ahau ano toku he e noho ana.</span> <span class="verse"><a name="5">5</a>Ki te mea ka whakanui mai koutou i a koutou ki ahau, a ka kauwhau mai ki ahau i toku tawainga;</span> <span class="verse"><a name="6">6</a>Kia mohio koutou na te Atua ahau i whakaparori i taku take, he mea hao mai ahau nana ki tana kupenga.</span> <span class="verse"><a name="7">7</a>Nana, e tangi ana ahau i te mahi nanakia, heoi kahore ahau e whakarangona; e karanga awhina ana ahau, otiia kahore he whakawa.</span> <span class="verse"><a name="8">8</a>Kua tutakina e ia toku ara, te puta ahau; tukua iho ana e ia te pouri ki oku ara.</span> <span class="verse"><a name="9">9</a>Ko toku kororia huia atu ana e ia; tangohia ana e ia te karauna i toku mahunga.</span> <span class="verse"><a name="10">10</a>Wawahia ana ahau e ia i nga taha katoa, a riro ana ahau; ko taku i tumanako atu ai huaranga atu ana e ia ano he rakau.</span> <span class="verse"><a name="11">11</a>Kua mura mai hoki tona riri ki ahau; e kiia ana ahau e ia ko tetahi o ona hoariri.</span> <span class="verse"><a name="12">12</a>E haere huihui mai ana ana taua, e whakaneke ake ana i to ratou ara ki ahau, kei te whakapae i toku teneti i tetahi taha, i tetahi taha.</span> <span class="verse"><a name="13">13</a>Kua meinga e ia oku teina kia matara atu i ahau; ko aku i mohio ai kua tangata ke ki ahau.</span> <span class="verse"><a name="14">14</a>Ko oku whanaunga, mutu pu ta ratou; ko oku hoa ake, kua wareware ratou ki ahau.</span> <span class="verse"><a name="15">15</a>Ko te hunga e noho ana i toku whare, me aku pononga wahine, kiia iho ahau e ratou he tangata ke; he tangata no nga whenua ahau ki ta ratou titiro mai.</span> <span class="verse"><a name="16">16</a>I karanga atu ahau ki taku pononga, heoi kihai ia i whakao mai; ahakoa e inoi ana toku mangai ki a ia.</span> <span class="verse"><a name="17">17</a>Ko toku ha tauhou ana ki taku wahine, me taku inoi hoki ki nga tamariki o te kopu o toku whaea.</span> <span class="verse"><a name="18">18</a>Ko nga tamariki nonohi ano hoki, whakahawea mai ana ki ahau; ki te whakatika ahau, ka korero whakahe ratou moku.</span> <span class="verse"><a name="19">19</a>E whakarihariha mai ana ki ahau oku takahoa katoa, a ko aku i aroha ai kua tahuri mai ki ahau.</span> <span class="verse"><a name="20">20</a>Piri tonu toku iwi ki toku kiri, ki oku kikokiko, a ora ake oku, ko te kiri kau o oku niho.</span> <span class="verse"><a name="21">21</a>Tohungia mai ahau, tohungia mai ahau e koutou, e oku hoa; kua pa mai hoki te ringa o te Atua ki ahau.</span> <span class="verse"><a name="22">22</a>He aha koutou i tukino ai i ahau, i pera ai me te Atua, te makona koutou i oku kikokiko?</span> <span class="verse"><a name="23">23</a>Aue, me i tuhituhia aku kupu! Aue, me i taia ki te pukapuka!</span> <span class="verse"><a name="24">24</a>Me i whaoa ki te kamaka, ki te pene rino, ki te mata, hei mea mo a mua noa atu!</span> <span class="verse"><a name="25">25</a>Otiia e mohio ana ahau kei te ora toku kaihoko, a i nga wa i muri nei ka tu ia ki runga ki te whenua;</span> <span class="verse"><a name="26">26</a>A ahakoa i muri i te paunga o toku kiri, ka titiro tonu ahau i roto i toku kikokiko ki te Atua:</span> <span class="verse"><a name="27">27</a>E titiro ano ahau ki a ia, ahau nei ano; a ma oku kanohi e matakitaki, kahore ma o tetahi atu. Pau rawa oku whatumanawa i roto i ahau.</span> <span class="verse"><a name="28">28</a>Ki te ki koutou, Na, ta tatou hanga ki te tukino i a ia! kua kitea hoki te take o te mea i roto i ahau;</span> <span class="verse"><a name="29">29</a>Kia wehi koutou kei mate i te hoari; no te mea ko te whiunga ki te hoari kei roto i te riri, e mohio ai koutou he whakawa ano tenei.</span> </p></div</div></div></body></html>