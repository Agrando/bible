<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 30</strong></div><p><span class="verse"><a name="1">1</a>Inaianei ia e kataina mai ana ahau e te hunga tamariki rawa i ahau, e te hunga kihai nei ahau i whakaae kia uru o ratou matua ki roto ki nga kuri o taku kahui.</span> <span class="verse"><a name="2">2</a>Ae ra, hei aha maku te kaha o o ratou ringa? He hanga pirau nei hoki to ratou koroheketanga.</span> <span class="verse"><a name="3">3</a>Tupuhi ana ratou i te rawakore, i te hemokai; e ngau ana ratou i te oneone pakapaka, i roto i te pouritanga o te tuhea, o te ururua.</span> <span class="verse"><a name="4">4</a>E whawhaki ana ratou i nga marou i roto o nga rakau ririki; a ko nga pakiaka hunipa hei kai ma ratou.</span> <span class="verse"><a name="5">5</a>He mea pei atu ratou i roto i nga tangata; e karangarangatia ana ratou ano he tahae.</span> <span class="verse"><a name="6">6</a>Me noho rawa atu ratou i nga kapiti o nga awaawa, i nga waro o te whenua, i nga kamaka.</span> <span class="verse"><a name="7">7</a>Tangi a kaihe ana ratou i roto i nga rakau ririki; huihuia ana ratou ki raro i nga ongaonga.</span> <span class="verse"><a name="8">8</a>He tamariki ratou na nga kuware, ae ra, he tamariki na te hunga ingoakore; he hunga i patua atu i runga i te whenua.</span> <span class="verse"><a name="9">9</a>Inaianei ia kua waiho ahau hei waiata ma ratou, ae, hei whakatauki ma ratou.</span> <span class="verse"><a name="10">10</a>E whakarihariha mai ana ratou ki ahau, e neke rawa atu ana i ahau, a kahore e kaiponuhia e ratou te huware ki toku mata.</span> <span class="verse"><a name="11">11</a>Kua oti hoki tana aho te wewete e ia, a e whakatupuria kinotia ana ahau e ia, a kua tukua e ratou te paraire i toku aroaro.</span> <span class="verse"><a name="12">12</a>I te taha ki matau ka ara te marea; taia ana e ratou oku waewae, a akina ana nga ara o a ratou whakangaromanga ki ahau.</span> <span class="verse"><a name="13">13</a>E taka kino ana ratou i toku ara, e whakatupu ana i te he moku, a kahore he hoa mahi mo ratou.</span> <span class="verse"><a name="14">14</a>Rite tonu ki te wai nui e pakaru mai ana to ratou haerenga mai: i taua whakangaromanga nei, huri mai ana ratou ki runga ki ahau:</span> <span class="verse"><a name="15">15</a>Kua tahuri mai nga whakawehi ki ahau, e aru ana ratou i toku whakaaro rangatira ano he hau; ko te whakahauora moku, pahemo ke ana ano he kapua.</span> <span class="verse"><a name="16">16</a>Na inaianei kua maringi toku wairua i roto i ahau: mau pu ahau i nga ra o te tangi.</span> <span class="verse"><a name="17">17</a>I te po e werohia ana oku wheua i roto i ahau; kahore hoki he okiokinga o nga mamae e ngau nei i ahau.</span> <span class="verse"><a name="18">18</a>He kaha nui no toku mate i ahua ke ai toku kakahu; e awhi nei i ahau, e penei ana me te whiri o toku koti.</span> <span class="verse"><a name="19">19</a>Kua maka ahau e ia ki te paru, kua rite ahau ki te puehu, ki te pungarehu.</span> <span class="verse"><a name="20">20</a>E tangi ana ahau ki a koe, heoi kahore koe e whakao mai ki ahau; e tu ana, heoi ka titiro kau mai koe ki ahau.</span> <span class="verse"><a name="21">21</a>Kua huri ke, kua kino tau mahi ki ahau: ko te kaha o tou ringa kei te tukino i ahau.</span> <span class="verse"><a name="22">22</a>Kua hapainga ake ahau e koe ki te hau, a meinga ana tera e koe hei hoiho moku; a whakamotitia iho ahau e koe i roto i te tupuhi.</span> <span class="verse"><a name="23">23</a>E mohio ana hoki ahau tera ahau e kawea e koe ki te mate, ki te whare hoki i whakaritea mo te hunga ora katoa.</span> <span class="verse"><a name="24">24</a>E kore ano ia tona ringa e totoro iho ki te urupa; ahakoa hei mate mona ka mea ia ki te karanga, he whakaaro ki enei mea.</span> <span class="verse"><a name="25">25</a>Kihai ianei ahau i tangi ki te tangata he mate nei tona? kihai ranei toku wairua i pouri ki te rawakore?</span> <span class="verse"><a name="26">26</a>I ahau i tatari ai ki te pai, heoi kua tae mai te kino; tumanako atu ana ahau ki te marama, heoi kua tae mai te pouri.</span> <span class="verse"><a name="27">27</a>Ko oku whekau, me te mea e koropupu ana, te ata takoto; haukotia mai ana ahau e nga ra o te tangi.</span> <span class="verse"><a name="28">28</a>E haereere pouri ana ahau, kahore he ra; ko taku whakatikanga ake i roto i te whakaminenga, ka karanga awhina.</span> <span class="verse"><a name="29">29</a>Hei teina ahau ki nga tarakona, hei hoa mo nga ruru.</span> <span class="verse"><a name="30">30</a>Ko toku kiri mangu tonu, e ngahoro ana i ahau, kaia ana oku wheua i te wera.</span> <span class="verse"><a name="31">31</a>No reira i tahuri ke ai taku hapa ki te tangi, me taku okana ki te reo o te hunga e uhunga ana.</span> </p></div</div></div></body></html>