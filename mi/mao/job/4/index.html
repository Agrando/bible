<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 4</strong></div><p><span class="verse"><a name="1">1</a>Katahi a Eripata Temani ka oho, ka mea,</span> <span class="verse"><a name="2">2</a>Ki te anga matou ki te korero ki a koe, e pouri ranei koe? otira e taea e wai te pehi te kupu?</span> <span class="verse"><a name="3">3</a>Nana, he tokomaha i whakaakona e koe: nau hoki i whakakaha nga ringa kahakore.</span> <span class="verse"><a name="4">4</a>Ara ana i au kupu te tangata e hinga ana; nau hoki i kaha ai nga turi kua piko.</span> <span class="verse"><a name="5">5</a>Inaianei kua tae mai ki a koe, a e hemo ana koe: e pa ana ki a koe, ohorere ana koe.</span> <span class="verse"><a name="6">6</a>He taka ianei kei tou wehi ki te Atua he okiokinga whakaaro mou? Kei te tapatahi o ou huarahi he tumanakohanga mou?</span> <span class="verse"><a name="7">7</a>Maharatia ra, ko wai o nga tangata harakore i huna? I ngaro ranei ki hea te hunga tika?</span> <span class="verse"><a name="8">8</a>Ko taku hoki tenei i kite ai, ko te hunga e parau ana i te he, e rua ana i te raruraru, ko ia ra ano ta ratou e kokoti ai.</span> <span class="verse"><a name="9">9</a>Huna ana ratou e te ha o te Atua, moti iho ratou i te hau o tona riri.</span> <span class="verse"><a name="10">10</a>Ko te hamama o te raiona, ko te reo o te raiona tutu, ko nga niho o nga kuao raiona, whati ana.</span> <span class="verse"><a name="11">11</a>Ngaro ana te raiona katua i te kore kai, a marara noa atu nga kuao a te raiona.</span> <span class="verse"><a name="12">12</a>Na i kawea pukutia mai he korero ki ahau, a kapohia ana e toku taringa he komuhumuhu.</span> <span class="verse"><a name="13">13</a>I nga whakaaroaronga, no nga kite o te po, i te mea ka au iho te moe a te tangata,</span> <span class="verse"><a name="14">14</a>Ka pa te wehi ki ahau, me te ihiihi, a wiri ana oku wheua katoa.</span> <span class="verse"><a name="15">15</a>Na ka tika atu he wairua i toku aroaro, tutu ana nga huruhuru o toku kikokiko.</span> <span class="verse"><a name="16">16</a>Tu ana ia, otiia kihai ahau i mohio ki tona mata; he ahua te mea i toku aroaro: tu puku ana; na ka rongo ahau i te reo e ki ana,</span> <span class="verse"><a name="17">17</a>He nui atu ranei te tika o te tangata i to te Atua? He nui atu ranei i to tona Kaihanga to ma o te tangata?</span> <span class="verse"><a name="18">18</a>Nana, kahore rawa ia e whakawhirinaki ki ana pononga; a ki tana, he he kei ana anahera.</span> <span class="verse"><a name="19">19</a>Tera atu to te hunga e noho ana i roto i nga whare uku, he puehu to ratou turanga; mongamonga kau ratou i te aroaro o te purehurehu.</span> <span class="verse"><a name="20">20</a>I waenganui o te ata, o te ahiahi, ka whakangaromia ratou; huna ana ratou ake tonu atu, te ai tetahi hei whakaaro atu.</span> <span class="verse"><a name="21">21</a>Kahore ranei to ratou taura here teneti i motuhia i roto i a ratou? Mate ana ratou, kahore hoki he matauranga.</span> </p></div</div></div></body></html>