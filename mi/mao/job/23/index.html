<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 23</strong></div><p><span class="verse"><a name="1">1</a>Katahi ka whakautua e Hopa, i mea ia,</span> <span class="verse"><a name="2">2</a>I tenei ra nei ano e amuamu ana taku tangi: nui noa atu i taku aue te taimaha o te patunga i ahau.</span> <span class="verse"><a name="3">3</a>Aue, me i mohio ahau ki te wahi e kite ai ahau i a ia, kia tae rawa atu ai ahau ki tona nohoanga!</span> <span class="verse"><a name="4">4</a>Ka ata whakatakotoria e ahau aku korero ki tona aroaro, ka whakakiia hoki toku mangai ki nga kupu tautohetohe.</span> <span class="verse"><a name="5">5</a>Ka mohio ahau ki nga kupu e whakahokia mai e ia ki ahau, ka marama hoki tana e mea ai ki ahau.</span> <span class="verse"><a name="6">6</a>E whakaputaina mai ranei tona kaha nui ina tautohetohe ki ahau? Kahore; engari ka whai whakaaro ia ki ahau.</span> <span class="verse"><a name="7">7</a>Ko reira te tangata tika tautohetohe ai ki a ia: a ora tonu ake ahau i toku kaiwhakawa ake tonu atu.</span> <span class="verse"><a name="8">8</a>Nana, haere ana ahau ki mua, a kahore ia i reira; ki muri, heoi kahore ahau e kite i a ia:</span> <span class="verse"><a name="9">9</a>Ki maui, ina ka mahi ia, heoi kahore ahau e kite i a ia; e huna ana ia i a ia ano i te taha ki matau, te kite ahau i a ia.</span> <span class="verse"><a name="10">10</a>Otiia e mohio ana ia ki te ara e anga atu ai ahau: kia oti ahau te titiro iho e ia, ano he koura ahau i toku putanga mai.</span> <span class="verse"><a name="11">11</a>Mau pu ona takahanga i toku waewae; u pu ahau ki tona ara, kihai hoki i peka ke.</span> <span class="verse"><a name="12">12</a>Kihai hoki i mahue i ahau te whakahau a ona ngutu; ko nga kupu a tona mangai rongoa rawa ki ahau, nui atu i te kai i rite maku.</span> <span class="verse"><a name="13">13</a>Ko ia, kotahi tonu tona whakaaro, a ma wai ia e whakatahuri ke? Ko ta tona ngakau hoki i hiahia ai e meatia ana e ia.</span> <span class="verse"><a name="14">14</a>E whakaotia ana hoki e ia nga mea i whakaritea moku: he maha ano hoki ana mahi pera.</span> <span class="verse"><a name="15">15</a>Koia ahau i ohorere ai i tona aroaro: ka whakaaroaro ahau, ka wehi i a ia.</span> <span class="verse"><a name="16">16</a>Ngohe noa hoki toku ngakau i te Atua, ohorere ana ahau i te Kaha Rawa.</span> <span class="verse"><a name="17">17</a>Kihai nei hoki ahau i whakangaromia i mua o te pouri, kihai hoki i hipokina e ia te pouri i toku aroaro.</span> </p></div</div></div></body></html>