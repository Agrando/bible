<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 17</strong></div><p><span class="verse"><a name="1">1</a>Kua pau toku manawa, moti rawa oku ra, kua rite te urupa moku.</span> <span class="verse"><a name="2">2</a>He pono he hunga tawai enei kei ahau, a kei roto tonu toku kanohi i a ratou whakakarangitanga.</span> <span class="verse"><a name="3">3</a>Tena ra, homai he punga ko koe tonu hei whakakapi turanga moku; ko wai hei papaki ringa ki ahau?</span> <span class="verse"><a name="4">4</a>Kua huna hoki e koe to ratou ngakau kei mohio; na reira e kore koe e whakaneke ake i a ratou.</span> <span class="verse"><a name="5">5</a>Ko te tangata e whaki ana i ona hoa, he mea mo te utu, ko nga kanohi tonu o ana tamariki e hemo.</span> <span class="verse"><a name="6">6</a>Kua meinga hoki ahau e ia hei hahani ma nga iwi; a kua waiho marakerake ahau hei whakaetietinga.</span> <span class="verse"><a name="7">7</a>Kua atarua toku kanohi i te tangi, rite tonu ki te atarangi oku wahi katoa.</span> <span class="verse"><a name="8">8</a>Ka miharo te hunga tika ki tenei, a ka whakaoho te tangata harakore i a ia ano hei whakahe i te atuakore.</span> <span class="verse"><a name="9">9</a>Otiia ka mau te tangata tika ki tona ara, a ko te tangata ringa ma ka neke haere ake te kaha.</span> <span class="verse"><a name="10">10</a>Ko koutou katoa ia tahuri, anga mai nei, e kore hoki tetahi tangata mahara e kitea e ahau i roto i a koutou.</span> <span class="verse"><a name="11">11</a>Kua pahemo oku ra, motumotuhia ake oku whakaaro i whakatakoto ai, tae noa ki nga whakaaro o toku ngakau.</span> <span class="verse"><a name="12">12</a>Ko te po kua meinga e ratou hei ao; ko te marama, e ki ana ratou, e tata tonu ana ki te pouri.</span> <span class="verse"><a name="13">13</a>Ki te titiro ahau i te reinga hei whare moku; mehemea kua wharikitia e ahau toku moenga ki te pouri;</span> <span class="verse"><a name="14">14</a>Mehemea kua karanga ahau ki te pirau, ko koe toku papa; ki te iro ranei, ko koe toku whaea, toku tuahine!</span> <span class="verse"><a name="15">15</a>Kei hea ra he tumanakohanga atu moku? A ko taku e tumanako atu ai ko wai e kite?</span> <span class="verse"><a name="16">16</a>Ka riro ki raro ki nga taha o te reinga, ina whai okiokinga i roto i te puehu.</span> </p></div</div></div></body></html>