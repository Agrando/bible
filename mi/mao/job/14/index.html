<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 14</strong></div><p><span class="verse"><a name="1">1</a>Ko te tangata i whanau i te wahine, he torutoru ona ra; ki tonu ano i te raruraru.</span> <span class="verse"><a name="2">2</a>Ano he puawai ia e puta mai ana, e kotia iho ana: rere ana ia, ano he atarangi, kahore hoki he tumautanga.</span> <span class="verse"><a name="3">3</a>E titiro mai ano ranei ou kanohi ki te penei? E mea ranei koe i ahau kia whakawa taua ki a taua?</span> <span class="verse"><a name="4">4</a>Ko wai hei homai i te mea ma i roto i te mea poke? Hore rawa.</span> <span class="verse"><a name="5">5</a>Kua rite na hoki nga ra mona: kei a koe te maha o ona marama; takoto rawa i a koe te tikanga mona, a e kore ia e whiti ki tua.</span> <span class="verse"><a name="6">6</a>Tahuri ke atu te titiro i a ia, kia ai ona pariratanga, kia ata tutuki ai tona ra, kia rite ai ki o te kaimahi.</span> <span class="verse"><a name="7">7</a>Ka ai hoki he whakaaronga ki te rakau i tapahia, tera ano e pariri, e kore ano hoki e mutu te wana o tona pihi.</span> <span class="verse"><a name="8">8</a>Ahakoa kua tawhitotia tona pakiaka a ki te whenua, a kua mate tona tinana i roto i te oneone;</span> <span class="verse"><a name="9">9</a>Heoi ma te haunga o te wai ka pihi, ka kokiri ona peka ano ko ta te mea tupu.</span> <span class="verse"><a name="10">10</a>Ko te tangata ia, mate iho, marere noa iho; ae, ka hamo te tangata, a kei hea ia?</span> <span class="verse"><a name="11">11</a>Pera i nga wai e he mai nei i te moana, i te awa e mimiti ana, ka maroke;</span> <span class="verse"><a name="12">12</a>E pera ana ano te tangata, e takoto ana a kahore he whakatikanga ake: kahore he marangatanga ake mo ratou, a kia kore ra ano nga rangi; e kore ano ratou e ara i to ratou moe.</span> <span class="verse"><a name="13">13</a>Aue, kia huna noatia oti ahau e koe ki te po, kia waihotia noatia iho ahau e koe kia ngaro ana, kia hoki ra ano tou riri; kia rohea noatia mai e koe tetahi wa moku, a ka mahara mai ai ano ki ahau!</span> <span class="verse"><a name="14">14</a>Ki te mate te tangata, e ora ano ranei ia? Ka tatari ahau i nga ra katoa o toku ngananga, kia tae mai ra ano he whakaputanga moku.</span> <span class="verse"><a name="15">15</a>Mau e karanga, kia whakao atu ai ahau; kahore hoki e kore ka matenui koe ki te mahi a ou ringa.</span> <span class="verse"><a name="16">16</a>Inaianei hoki e taua ana e koe oku hikoinga; he teka ianei e matatau tonu mai ana koe ki toku hara?</span> <span class="verse"><a name="17">17</a>Hiri rawa toku he ki roto ki te putea, tuitui rawa e koe toku kino.</span> <span class="verse"><a name="18">18</a>He pono ko te maunga e horo ana e memeha noa ake ana, e nekehia ana te toka i tona wahi;</span> <span class="verse"><a name="19">19</a>E ngau ana te wai i nga kohatu; ma tona puhaketanga e horoi atu te puehu o te whenua; a whakangaromia iho e koe te tumanako a te tangata.</span> <span class="verse"><a name="20">20</a>Taea ana ia e koe ake tonu atu, a pahure ana ia; puta ke ana i a koe tona mata, a tonoa atu ana ia kia haere.</span> <span class="verse"><a name="21">21</a>Ko te whakahonoretanga o ana tama, kahore e mohiotia e ia; ka hoki iho ratou hei ware, heoi kahore tetahi aha o ratou e maharatia e ia.</span> <span class="verse"><a name="22">22</a>E mamae ano ia te kikokiko o tona tinana, a ka tangi tona wairua i roto i a ia.</span> </p></div</div></div></body></html>