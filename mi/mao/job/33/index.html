<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 33</strong></div><p><span class="verse"><a name="1">1</a>Tena ra, whakarongo, e Hopa, ki aku korero, kia whai taringa ki aku kupu katoa.</span> <span class="verse"><a name="2">2</a>Nana, kua puaki nei toku mangai, kei te korero toku arero i roto i toku mangai.</span> <span class="verse"><a name="3">3</a>Ma aku kupu e whakapuaki te tika o toku ngakau; ka korero pono oku ngutu i ta ratou e matau ana.</span> <span class="verse"><a name="4">4</a>He mea hanga ahau na te Wairua o te Atua, a na te manawa o te Kaha Rawa ahau i whai ora ai.</span> <span class="verse"><a name="5">5</a>Ki te taea e koe, whakahokia mai e koe he kupu ki ahau; whakatikaia au korero ki toku aroaro, e tu ki runga.</span> <span class="verse"><a name="6">6</a>Nana, ko toku anga ki te Atua he pena hoki i tau; he mea hanga nei ano hoki ahau ki te paru.</span> <span class="verse"><a name="7">7</a>Nana, e kore te wehi ki ahau e whakawehi i a koe; e kore ano hoki toku ringa e taimaha iho ki a koe.</span> <span class="verse"><a name="8">8</a>He pono kua hakiri oku taringa ki au kupu, a kua rongo atu ahau i te reo o au kupu, e mea ana,</span> <span class="verse"><a name="9">9</a>He ma ahau, kahore oku he; he harakore ahau, kahore hoki he kino i roto i ahau:</span> <span class="verse"><a name="10">10</a>Na e rapu ana ia i te take riri ki ahau, e kiia ana ahau e ia he hoariri nona;</span> <span class="verse"><a name="11">11</a>E karapitia ana e ia oku waewae ki te rakau, e ata titiro ana ia ki oku hikoinga katoa.</span> <span class="verse"><a name="12">12</a>Nana, maku e whawhati tau kupu, ehara tenei mea au i te mea tika; nui atu hoki te Atua i te tangata.</span> <span class="verse"><a name="13">13</a>He aha koe i totohe ai ki a ia? E kore hoki e korerotia e ia te tikanga o tetahi o ana mea.</span> <span class="verse"><a name="14">14</a>Kotahi hoki, ae ra, e rua korerotanga a te Atua, otiia kahore e maharatia e te tangata.</span> <span class="verse"><a name="15">15</a>I te moe, i te putanga moemoea mai o te po, ina au iho te moe o te tangata, i nga moenga i runga i te takotoranga;</span> <span class="verse"><a name="16">16</a>Ko reira ia whakapuare ai i nga taringa o nga tangata, hiri ai hoki i te ako mo ratou;</span> <span class="verse"><a name="17">17</a>Kia whakanekehia ai te tangata i tana whakaaro, kia hipokina ai hoki te whakapehapeha o te tangata;</span> <span class="verse"><a name="18">18</a>E puritia ana e ia tona wairua kei tae ki te rua, tona ora kei riro i te hoari.</span> <span class="verse"><a name="19">19</a>E whiua ana hoki ia ki te mamae i runga i tona moenga, ki te ngau tonu hoki o ona wheua;</span> <span class="verse"><a name="20">20</a>A whakarihariha ana tona ora ki te taro, tona wairua ki te kai whakaminamina.</span> <span class="verse"><a name="21">21</a>E honia ana ona kiko, a kore noa e kitea; a purero mai ana ona wheua kihai nei i kitea i mua.</span> <span class="verse"><a name="22">22</a>Heoi e whakatata ana tona wairua ki te rua, tona ora ki nga kaiwhakamate.</span> <span class="verse"><a name="23">23</a>Ki te mea he karere tera kei a ia, he kaiwhakaatu tikanga tetahi i roto i te mano, hei whakaatu i tona tika ki te tangata:</span> <span class="verse"><a name="24">24</a>Na ka tohu tera i a ia, a ka mea, Whakaorangia ia kei heke ki te rua, kua kitea hoki e ahau he utu.</span> <span class="verse"><a name="25">25</a>Ko tona kiri ka ngawari atu i to te tamaiti; ka hoki iho ia ki nga ra o tona tamarikitanga:</span> <span class="verse"><a name="26">26</a>Ka inoi ia ki te Atua, a ka manako tera ki a ia; heoi ka kite ia i tona mata i runga i te koa: a ka utua e ia te tika o te tangata.</span> <span class="verse"><a name="27">27</a>E waiata ana ia i te aroaro o nga tangata, e mea ana, Kua hara ahau, whakaparoritia ake e ahau te tika, a kahore he pai ki ahau:</span> <span class="verse"><a name="28">28</a>Kua whakaorangia e ia toku wairua kei riro ki te rua, a e kite toku wairua i te marama.</span> <span class="verse"><a name="29">29</a>Nana, e meatia ana enei mea katoa e te Atua, e tuaruatia ana, ae, e tuatorutia ana, ki te tangata,</span> <span class="verse"><a name="30">30</a>Hei whakahoki mai i tona wairua i roto i te rua, kia whakamaramatia ai ki te marama o te ora.</span> <span class="verse"><a name="31">31</a>Kia whai whakaaro mai, e Hopa, whakarongo mai ki ahau: kati tau, a ka korero ahau.</span> <span class="verse"><a name="32">32</a>Ki te mea he kupu tau, utua mai taku: korero, ko taku hoki i pai ai kia whakatikaia tau.</span> <span class="verse"><a name="33">33</a>Ki te kahore, whakarongo ki ahau: noho puku koe, a maku koe e whakaako ki te whakaaro nui.</span> </p></div</div></div></body></html>