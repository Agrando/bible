<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 39</strong></div><p><span class="verse"><a name="1">1</a>E mohiotia ana ranei e koe te wa e whanau ai nga koati mohoao o te kamaka? E kitea putia ana ranei e koe te wa e whakamamae ai nga hata?</span> <span class="verse"><a name="2">2</a>E taua ano ranei e koe nga marama e rite ana i a ratou? E mohio ana ranei koe ki te wa e whanau ai ratou?</span> <span class="verse"><a name="3">3</a>Tuohu ana ratou, kua puta mai a ratou kuao, akiritia mai ana e ratou o ratou mea whakapouri.</span> <span class="verse"><a name="4">4</a>E pai ana te ahua o a ratou kuao, e tupu ana i te parae; ka haere atu ratou, a kahore e hoki mai ano.</span> <span class="verse"><a name="5">5</a>Na wai i tuku te kaihe mohoao kia haere noa atu; nga here o te kaihe mohoao, na wai i wewete?</span> <span class="verse"><a name="6">6</a>Ko te whare i whakaritea nei e ahau mona, ko te koraha: ko ona nohoanga ko te wahi titiohea.</span> <span class="verse"><a name="7">7</a>Whakahaweatia iho e ia te ngangau o te pa; e kore ia e rongo ki te reo o te kaiakiaki.</span> <span class="verse"><a name="8">8</a>Ko tona wahi kai kei te tuahiwi o nga maunga, e rapua ana e ia nga mea matomato katoa.</span> <span class="verse"><a name="9">9</a>E pai ranei te unikanga kia mahi ki a koe? Kei tau takotoranga kai ranei he moenga mona?</span> <span class="verse"><a name="10">10</a>E herea ranei e koe te unikanga ki tona taura i te awa parautanga? E rakarakatia ranei e ia nga raorao me tana whai ano i a koe?</span> <span class="verse"><a name="11">11</a>E whakawhirinaki atu ranei koe ki a ia, no te mea e nui ana tona kaha? E whakarerea atu ranei e koe tau mahi mana?</span> <span class="verse"><a name="12">12</a>E whakapono atu ranei koe mana au hua e whakahoki mai; mana e kohikohi mai ki tau patunga witi?</span> <span class="verse"><a name="13">13</a>E whakamanamana ana te parirau o te otereti; otira he atawhai ano ranei ta ona hou, ta ona raukura?</span> <span class="verse"><a name="14">14</a>E whakarerea ana e ia ona hua ki te whenua, whakamahanatia iho e ia ki te puehu,</span> <span class="verse"><a name="15">15</a>Wareware ake ia tera pea e pepe i te waewae, e takahia ranei e te kirehe o te parae.</span> <span class="verse"><a name="16">16</a>He mea pakeke ia ki ana pi me te mea ehara i a ia: ahakoa ka maumauria tana mahi, kahore ona manawapa;</span> <span class="verse"><a name="17">17</a>No te mea i whakakahoretia e te Atua he ngakau mahara mona, kihai hoki i homai he whakaaro ki a ia.</span> <span class="verse"><a name="18">18</a>I te wa e maranga ai ia ki runga, whakahaweatia iho e ia te hoiho raua ko tona kaieke.</span> <span class="verse"><a name="19">19</a>Nau ranei i hoatu tona kaha ki tae hoiho? Nau ranei tona kaki i whakakakahu ki te huruhuru?</span> <span class="verse"><a name="20">20</a>Nau ranei ia i mea kia pekepeke, kia pera me te mawhitiwhiti? He hanga whakawehi te kororia o tona whewhengu.</span> <span class="verse"><a name="21">21</a>E hukari ana ia ia te raorao, me te koa ano ki tona kaha: tika tonu ia ki te hunga mau patu.</span> <span class="verse"><a name="22">22</a>Whakahawea ana ia ki te wehi, kahore ona mataku; e kore ano ia e nunumi mai i te hoari.</span> <span class="verse"><a name="23">23</a>Papa ana te papa pere ki tona taha, te tao e rarapa ana, me te timata.</span> <span class="verse"><a name="24">24</a>E horomia ana e ia te whenua, me te ngangau me te riri; kahore ia i te whakapono ko te reo tera o te tetere.</span> <span class="verse"><a name="25">25</a>Ka tangi ana te tetere ka mea ia, Ha, ha! I tawhiti ano ka hongia e ia te pakanga, te whatitiri o nga rangatira, me te hamama.</span> <span class="verse"><a name="26">26</a>He mohio nou i rere ai te kahu, i roha ai i ona parirau, i anga ai whaka te tonga?</span> <span class="verse"><a name="27">27</a>Nau te kupu i kake ai te ekara? i hanga ai e ia tana ohanga ki te wahi tiketike?</span> <span class="verse"><a name="28">28</a>Noho ana ia i runga i te kamaka, kei reira tona kainga, kei te kamaka keokeo, kei te pa kaha.</span> <span class="verse"><a name="29">29</a>A rapua ana e ia he kai i reira; e kite atu ana ona kanohi i tawhiti.</span> <span class="verse"><a name="30">30</a>Horomititia ake ana hoki nga toto e ana pi; a ko te wahi i nga tupapaku,, kei reira ano ia.</span> </p></div</div></div></body></html>