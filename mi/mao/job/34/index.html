<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 34</strong></div><p><span class="verse"><a name="1">1</a>I korero ano hoki a Erihu, i mea,</span> <span class="verse"><a name="2">2</a>Whakarongo ki aku kupu, e te hunga whakaaro nui; kia whai taringa ki ahau, e te hunga mohio.</span> <span class="verse"><a name="3">3</a>E whakamatau ana hoki te taringa i te kupu, e pera ana me ta te mangai ki te reka o te kai.</span> <span class="verse"><a name="4">4</a>Ko ta tatou e whiriwhiri ai ma tatou ko te mea tika: kia mohiotia hoki e tatou, e tenei, e tenei, ko te aha te mea pai.</span> <span class="verse"><a name="5">5</a>Kua mea nei hoki a Hopa, He tika taku, a kua whakapeaua ketia e te Atua te whakawa moku:</span> <span class="verse"><a name="6">6</a>Ahakoa kei ahau te tika ka kiia ahau he tangata teka; e kore e mahu toku werohanga, ahakoa kahore oku he.</span> <span class="verse"><a name="7">7</a>Ko wai te tangata e rite ki a Hopa, me te mea he wai te tawai e inumia ana e ia?</span> <span class="verse"><a name="8">8</a>Kua uru nei ki te tira o nga kaimahi i te he, a e haere tahi ana me nga tangata kikino.</span> <span class="verse"><a name="9">9</a>Kua mea hoki ia, Kahore he painga ki te tangata ki te ahuareka atu ia ki te Atua.</span> <span class="verse"><a name="10">10</a>No reira whakarongo mai ki ahau, e nga tangata ngakau mohio: e kore rawa te Atua e mahi i te kino; e kore rawa hoki te Kaha Rawa e mahi i te he.</span> <span class="verse"><a name="11">11</a>Ka utua hoki e ia te tangata mo tana mahi, ka rite hoki ki to te tangata ara nga mea e whakawhiwhia e ia ki a ia.</span> <span class="verse"><a name="12">12</a>Tika rawa, e kore te Atua e kino, e kore ano hoki te Kaha Rawa e whakaputa ke i te whakawa.</span> <span class="verse"><a name="13">13</a>Na wai ia i mea hei kaitirotiro mo te whenua? Na wai hoki i whakatakoto nga tikanga mo te ao katoa?</span> <span class="verse"><a name="14">14</a>Ki te anga mai tona ngakau ki te tangata, ki te kohia atu e ia ki a ia tona wairua me tona manawa;</span> <span class="verse"><a name="15">15</a>Ka hemo ngatahi nga kikokiko katoa, a ka hoki ano te tangata ki te puehu.</span> <span class="verse"><a name="16">16</a>Na ki te mea he ngakau mohio tou, whakarongo ki tenei; kia whai taringa mai ki te reo o aku kupu.</span> <span class="verse"><a name="17">17</a>E whai kingitanga ranei tetahi kotahi e kino ana ki te tika? E whakakino ranei koe ki te tangata tika, kaha hoki?</span> <span class="verse"><a name="18">18</a>E tau ana ranei te mea atu ki te kingi, He weriweri koe? ki nga rangatira ranei, He kino koutou?</span> <span class="verse"><a name="19">19</a>Kia iti rawa iho ki a ia e kore nei e whakapai ki te kanohi o nga rangatira, e kore nei e hira ake tona pai ki te hunga whai rawa i nga rawakore? No te mea he mahi ratou katoa na ona ringa.</span> <span class="verse"><a name="20">20</a>Kihai i aha kua mate ratou, kua mate i waenganui po; ka wiri te iwi, ka pahemo atu, ka riro te hunga nunui, kahore hoki he ringa.</span> <span class="verse"><a name="21">21</a>Kei runga hoki i nga ara o te tangata ona kanohi, e kitea ana e ia ona hikoinga katoa.</span> <span class="verse"><a name="22">22</a>Kahore he pouri, kahore he atarangi o te mate e piri ai nga kaimahi i te kino.</span> <span class="verse"><a name="23">23</a>E kore hoki e nui atu i te tika te mea e whakawaha e ia ki te tangata, e haere ai ia ki te aroaro o te Atua ki te whakawa.</span> <span class="verse"><a name="24">24</a>Ka wawahia e ia nga tangata nunui, te mohiotia nga ara, a whakaturia ake etahi atu i muri i a ratou.</span> <span class="verse"><a name="25">25</a>Na e mohio ana ia ki a ratou mahi; a hurihia ake ratou e ia i te po, a mongamonga noa ratou.</span> <span class="verse"><a name="26">26</a>He hunga kino ratou, pakia iho e ia i te tirohanga a te tangata;</span> <span class="verse"><a name="27">27</a>Mo ratou i tahuri ke i te whai i a ia, kihai hoki i whakaaro ki tetahi o ona ara:</span> <span class="verse"><a name="28">28</a>Na ratou hoki i puta ai te tangi a te rawakore ki a ia, a rongo ana ia ki te tangi a te hunga e tukinotia ana.</span> <span class="verse"><a name="29">29</a>Ki te meinga e ia kia ata noho, ko wai hei whakararuraru? A ki te huna e ia tona kanohi, ko wai e kite i a ia? ahakoa i meatia ki te iwi, ki te tangata ranei, rite tonu.</span> <span class="verse"><a name="30">30</a>Kore ake te whakaponokore e whai kingitanga, kore ake te iwi e mahangatia.</span> <span class="verse"><a name="31">31</a>Kua mea atu ranei ki te Atua, Kua pehia ahau e te whiu, e kore ahau e mahi i te he a muri nei?</span> <span class="verse"><a name="32">32</a>Ko te mea kihai i kitea e ahau mau e whakaatu mai ki ahau; ki te mea i mahi ahau i te he, ka mutu taku.</span> <span class="verse"><a name="33">33</a>Kia rite ranei tana utu ki tau e mea ai, i whakakahoretia ai e koe? Mau te whiriwhiri, kahore maku: na mau e korero mai tau i mohio ai.</span> <span class="verse"><a name="34">34</a>Ka korero mai nga tangata ngakau mahara ki ahau, ae ra, nga tangata whakaaro nui e whakarongo ana ki ahau:</span> <span class="verse"><a name="35">35</a>Kahore he matauranga o Hopa i a ia i korero ra, kahore hoki he mahara i roto i ana kupu.</span> <span class="verse"><a name="36">36</a>He pai me i whakamatauria a Hopa a te mutunga ra ano, mo ana kupu i whakahokia mai nei e ia, he mea i rite ki a nga tangata kikino.</span> <span class="verse"><a name="37">37</a>E tapiritia ana hoki e ia te tutu ki runga ki tona hara, kei te pakipaki ia i ona ringa i waenganui i a tatou, a whakanuia ana e ia ana kupu kite Atua.</span> </p></div</div></div></body></html>