<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 11</strong></div><p><span class="verse"><a name="1">1</a>Ano ra ko Topara Naamati; i mea ia,</span> <span class="verse"><a name="2">2</a>Kaua ranei hei whakautua te tini o nga kupu? A e whakatikaia ranei te tangata ngutu hohoro?</span> <span class="verse"><a name="3">3</a>Ma au kupu whakapehapeha ranei e nohopuku ai nga tangata? A, ina tawai koe, kaua ranei he tangata e mea i a koe kia whakama?</span> <span class="verse"><a name="4">4</a>E mea ana hoki koe, He tino tika taku whakaako, a he ma ahau ki ou kanohi.</span> <span class="verse"><a name="5">5</a>Aue, me i korero te Atua, me i puaki mai ona ngutu ki te whakahe i a koe!</span> <span class="verse"><a name="6">6</a>Me i whakaaturia mai e ia ki a koe nga mea ngaro o te matauranga, te huhua o nga ara o tana mahi! Na kia matau koe, he iti iho i ou he ta te Atua e tango nei i a koe.</span> <span class="verse"><a name="7">7</a>Ina whakatakina e koe, e kitea ranei e koe te Atua? E tino kitea rawatia ranei e koe te Kaha Rawa?</span> <span class="verse"><a name="8">8</a>Kei te rangi te tiketike; ka pehea koe? Hohonu iho i te reinga; ko te aha e mohiotia e koe?</span> <span class="verse"><a name="9">9</a>Ko tona takoto, roa atu i te whenua, whanui atu i te moana.</span> <span class="verse"><a name="10">10</a>Ki te mea ka haukotia e ia, ka herehera ranei, ka whakawakia ranei, ma wai ia e arai?</span> <span class="verse"><a name="11">11</a>E mohio ana hoki ia ki nga tangata teka noa; a e kite ana ia i te he, ahakoa e kore e whakaaroa e ia.</span> <span class="verse"><a name="12">12</a>Otiia ko te mea whakaarokore nei, ko te tangata kahore rawa ona hinengaro, ae ra, to te tangata rite i tona whanautanga kei te kuao kaihe mohoao.</span> <span class="verse"><a name="13">13</a>Ki te whakatikaia e koe tou ngakau, a ka wherahia ou ringa ki a ia;</span> <span class="verse"><a name="14">14</a>Ki te mea he he kei tou ringa, whakamataratia atu, kaua hoki te kino e noho ki ou tapenakara;</span> <span class="verse"><a name="15">15</a>He pono ko reira ara ai tou mata, te ai he ira; ae, ka u hoki koe, te ai he wehi:</span> <span class="verse"><a name="16">16</a>Tera hoki koe e wareware ki tou mauiui; a e maharatia e koe ano ko nga wai kua rere atu.</span> <span class="verse"><a name="17">17</a>A ko tou ora tera e marama ke atu i to te poutumarotanga o ate ra; a ahakoa e pouri ano, ka rite ki te ata.</span> <span class="verse"><a name="18">18</a>Ka tatu ou whakaaro, no te mea ka whai tumanakohanga atu; ae, ka rapu koe i tetahi taha ou, i tetahi taha, a ka takoto marire koe.</span> <span class="verse"><a name="19">19</a>E takoto iho ano koe, te ai he kaiwhakawehi; he tokomaha ano hoki e whai kia paingia e koe.</span> <span class="verse"><a name="20">20</a>Ka poko ia nga kanohi o te hunga kino, kore ake he rerenga mo ratou; ko ta ratou e tumanako atu ai ko te hemonga.</span> </p></div</div></div></body></html>