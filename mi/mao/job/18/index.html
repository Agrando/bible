<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 18</strong></div><p><span class="verse"><a name="1">1</a>Ano ra ko Pirirara Huhi; i mea ia,</span> <span class="verse"><a name="2">2</a>Kia pehea te roa o ta koutou whakatakoto mahanga mo nga kupu? Kia whai mahara mai, muri iho ka korero matou.</span> <span class="verse"><a name="3">3</a>He aha matou i kiia ai he kararehe, i waiho ai hei mea poke ki ta koutou titiro mai?</span> <span class="verse"><a name="4">4</a>Haea iho koe e koe ano, i a koe e riri ana. Mau koia ka mahue ai te whenua, ka nekehia ai te toka i tona wahi?</span> <span class="verse"><a name="5">5</a>E pirau ano hoki te rama a te hunga kino, a e kore te mura o tana ahi e marama.</span> <span class="verse"><a name="6">6</a>Ka pouri te marama i roto i tona teneti, ka pirau ano hoki tana rama i runga i a ia.</span> <span class="verse"><a name="7">7</a>Ka whakakikitia nga takahanga o tona kaha, ka kokiritia iho ano ia ki raro e tona whakaaro ake.</span> <span class="verse"><a name="8">8</a>No te mea ka maka ia e ona waewae ake ki te kupenga, ka haere hoki ia i runga i te reti.</span> <span class="verse"><a name="9">9</a>Ka mau tona rekereke i te tawhiti, a ka hopukia ia e te mahanga.</span> <span class="verse"><a name="10">10</a>Kei te huna ki te whenua te aho mona, te rore hoki mona ki te huarahi.</span> <span class="verse"><a name="11">11</a>He whakamataku i nga taha katoa hei mea i a ia kia wehi, hei aruaru hoki i a ia i ona hikitanga rekereke.</span> <span class="verse"><a name="12">12</a>Ko tona kaha ka hemo i te kai, a kei te whanga tonu te aitua ki tona tatunga.</span> <span class="verse"><a name="13">13</a>Ka pau i tera nga wahi o tona tinana, ae, ka pau ona wahi i te matamua o te mate.</span> <span class="verse"><a name="14">14</a>Ka hutia atu ia i roto i tona teneti, i whakamanawa ai ia, a ka kawea atu ia ki te kingi o nga whakamataku.</span> <span class="verse"><a name="15">15</a>Na ka noho ki tona teneti te mea ehara nei i a ia: a ka ruia iho te whanariki ki runga ki tona kainga.</span> <span class="verse"><a name="16">16</a>Ka maroke ake ona pakiaka i raro, a i runga ka tapahia atu tona manga.</span> <span class="verse"><a name="17">17</a>Ka ngaro atu te maharatanga ki a ia i runga i te whenua; e kore ano ia e whai ingoa i te huanui.</span> <span class="verse"><a name="18">18</a>Ka peia atu ano ia i roto i te marama ki te pouri, ka atiatia atu hoki i te ao.</span> <span class="verse"><a name="19">19</a>E kore ia e whai tama, e whai tama ranei a te tama, i roto i tona iwi, he morehu ranei i te wahi i noho ai ia.</span> <span class="verse"><a name="20">20</a>Miharo ana ki tona ra te hunga i muri i a ia, pera i te hunga i haere ra i mua, mau ana to ratou wehi.</span> <span class="verse"><a name="21">21</a>He pono ko nga nohoanga enei o te tangata kino, ko te wahi hoki tenei o te tangata kahore e mohio ki te Atua.</span> </p></div</div></div></body></html>