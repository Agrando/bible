<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 26</strong></div><p><span class="verse"><a name="1">1</a>Ano ra ko Hopa; i mea ia.</span> <span class="verse"><a name="2">2</a>He hapai pehea tau i te kahakore? He whakaora pehea tau i te ringa ngoikore?</span> <span class="verse"><a name="3">3</a>Ka tae tau whakatakoto whakaaro ma te whakaarokore! Te nui o tau whakaatu tikanga!</span> <span class="verse"><a name="4">4</a>I puaki ki a wai au kupu? No wai te wairua i puta mai ra i a koe?</span> <span class="verse"><a name="5">5</a>E wiri ana nga tupapaku i raro i te wai, me nga mea ano e noho ana i reira.</span> <span class="verse"><a name="6">6</a>E takoto kau ana te reinga i tona aroaro, kahore hoki he hipoki mo te whakangaro.</span> <span class="verse"><a name="7">7</a>E horahia atu ana e ia te raki ki runga ki te wahi takoto kau, whakairihia ana e ia te whenua ki runga ki te kahore noa iho.</span> <span class="verse"><a name="8">8</a>E takaia ana e ia nga wai ki roto ki ana kapua matotoru; a kahore te kapua e pakaru i raro i a ratou.</span> <span class="verse"><a name="9">9</a>E kaiponuhia ana e ia a mua o tona torona, horahia ana e ia tana kapua ki runga.</span> <span class="verse"><a name="10">10</a>He mea karapoti nana nga wai, rohe rawa, a tae noa ki te mutunga mai o te marama me te pouri.</span> <span class="verse"><a name="11">11</a>Wiri ana nga pou o te rangi, miharo ana ki tana whakatupehupehu.</span> <span class="verse"><a name="12">12</a>Ko tona kaha hei whakakorikori i te moana, maru ana te whakakake i tona matauranga.</span> <span class="verse"><a name="13">13</a>Na tona wairua i whakapaipai nga rangi; na tona ringa i wero te nakahi tere.</span> <span class="verse"><a name="14">14</a>Na, he pito enei no ona ara; ano te iti o te wahi ona e rangona ana! Ko te whatitiri ia o tona kaha, ko wai ka matau?</span> </p></div</div></div></body></html>