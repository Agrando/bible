<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 9</strong></div><p><span class="verse"><a name="1">1</a>Na ka whakahoki a Hopa, ka mea,</span> <span class="verse"><a name="2">2</a>E mohiotia ana ano tenei e ahau; engari ma te aha ka tika ai te tangata ki te Atua?</span> <span class="verse"><a name="3">3</a>Ki te pai ia ki te totohe ki a ia, kahore he kupu kotahi o roto i te mano e taea e ia te whakahoki ki a ia.</span> <span class="verse"><a name="4">4</a>He ngakau mohio ia, he pakari tona kaha: ko wai e whakauaua ki a ia, a e whiwhi i te pai?</span> <span class="verse"><a name="5">5</a>E nekehia ana e ia nga maunga, te mohio ratou; hurihia ake e ia i a ia e riri ana.</span> <span class="verse"><a name="6">6</a>E whakangaueuetia ana e ia te whenua, e nekehia atu ana i tona wahi, wiri ana ona pou.</span> <span class="verse"><a name="7">7</a>E korero nei ki te ra, a kore ake e whiti; hiritia putia iho e ia nga whetu.</span> <span class="verse"><a name="8">8</a>Ko ia nei anake hei hora i nga rangi, hei takahi i runga i nga ngaru o te moana.</span> <span class="verse"><a name="9">9</a>Nana nei i hanga a Aketura, a Tautoru, a Matariki, me nga ruma i te tonga.</span> <span class="verse"><a name="10">10</a>Nana nei i mahi nga mea nunui, e kore nei e taea te rapu atu, ae ra nga mea whakamiharo, e kore nei e taea te tatau.</span> <span class="verse"><a name="11">11</a>Ina tonu ia e haere atu nei, a kahore ahau i kite; ka pahemo atu hoki ia, a kahore ahau e matau ki a ia.</span> <span class="verse"><a name="12">12</a>Nana, ka hopu ia i tana i aru ai, ma wai ia e arai? Ko wai hei ki atu ki a ia, E aha ana koe?</span> <span class="verse"><a name="13">13</a>E kore te Atua e whakahoki iho i tona riri; e piko ana ki raro i a ia nga kaiawhina o Rahapa.</span> <span class="verse"><a name="14">14</a>A kia whakahoki kupu ano ahau ki a ia, kia whiriwhiri kupu ano maku ki a ia?</span> <span class="verse"><a name="15">15</a>Ahakoa he tika ahau, e kore ahau e whakahoki kupu atu; engari ka inoi ahau ki toku kaiwhakawa.</span> <span class="verse"><a name="16">16</a>Me i karanga atu ahau, a whakahokia mai ai e ia te kupu ki ahau, kihai ahau i whakaae tera kua whakarongo mai ia ki toku reo.</span> <span class="verse"><a name="17">17</a>E aki ana hoki ia ia ahau ki te tupuhi, e whakanui takekore ana hoki i oku mate.</span> <span class="verse"><a name="18">18</a>Kahore ahau e tukua e ia kia ta toku manawa; otiia whakakiia ana e ia toku wairua ki te kawa.</span> <span class="verse"><a name="19">19</a>Ki te korero tatou mo te kaha o te hunga pakari, nana, kei reira ia! A ki te mea he whakawa, ko wai ra hei whakatakoto i te taima moku?</span> <span class="verse"><a name="20">20</a>Ahakoa he tika ahau, ma toku mangai ano ahau e whakahe; ahakoa he tikanga tapatahi taku, ma reira ano e whakaatu toku ngaunga ketanga.</span> <span class="verse"><a name="21">21</a>He tapatahi ahau; kahore ahau e whakaaro ki ahau ano; e whakahawea ana ahau ki toku ora.</span> <span class="verse"><a name="22">22</a>He kotahi tonu ena; koia ahau ka mea, e whakamotitia ana e ia te tapatahi raua ko te kino.</span> <span class="verse"><a name="23">23</a>Na ka whakamate tata nei te whiu, he kata tana ki te whakamatautauranga o te hunga harakore.</span> <span class="verse"><a name="24">24</a>Kua hoatu te whenua ki te ringa o te tangata kino; e taupokina ana e ia nga mata o nga kaiwhakawa; ki te mea ehara i a ia, tena ko wai?</span> <span class="verse"><a name="25">25</a>Na, ko te hohoro o oku ra, nui atu i to te kaikawe pukapuka; e rere ana, kahore hoki e kite i te pai.</span> <span class="verse"><a name="26">26</a>Kua pahemo, kua pera me nga kaipuke tere, me te ekara ano e topa iho ana ki tana kai.</span> <span class="verse"><a name="27">27</a>Ki te mea ahau, ka wareware ahau ki taku tangi, ka unuhia atu e ahau te pouri o toku mata, a ka marama:</span> <span class="verse"><a name="28">28</a>E wehi ana ahau i oku mamae katoa, e mohio ana ahau e kore ahau e meinga e koe he harakore.</span> <span class="verse"><a name="29">29</a>Tera hoki ahau e whakahengia; he aha ahau i whakangenge kau ai i ahau?</span> <span class="verse"><a name="30">30</a>Ki te horoi ahau i ahau ki te hukarere, a ka meinga oku ringa kia ma rawa;</span> <span class="verse"><a name="31">31</a>Katahi ahau ka rumakina e koe ki te poka, a whakarihariha mai ana oku kakahu ki ahau.</span> <span class="verse"><a name="32">32</a>Ehara hoki ia i te tangata, i te penei me ahau nei, e whakahoki kupu ai ahau ki a ia, e haere tahi ai maua ki te whakawa.</span> <span class="verse"><a name="33">33</a>Kahore he kaiwhakatikatika mo ta maua, kahore he tangata hei whakapa i tona ringa ki a maua tahi.</span> <span class="verse"><a name="34">34</a>Me tango atu e ia tana patu i ahau, a kaua hoki tana whakamataku e whakawehi i ahau:</span> <span class="verse"><a name="35">35</a>Hei reira ahau ka korero, a kahore e wehi i a ia; kahore hoki ahau e pera i roto i ahau.</span> </p></div</div></div></body></html>