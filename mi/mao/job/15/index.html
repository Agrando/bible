<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 15</strong></div><p><span class="verse"><a name="1">1</a>Na ka whakautua e Eripata Temani; i mea ia,</span> <span class="verse"><a name="2">2</a>He horihori kau koia te matauranga e whakapuakina e te tangata whakaaro, kia whakakiia e ia tona kopu ki te hau marangai?</span> <span class="verse"><a name="3">3</a>Me korero ranei ia ko nga kupu kore hua hei ako, ko nga whaikorero ranei kahore nei e whai tikanga?</span> <span class="verse"><a name="4">4</a>Ae, kua whakakorea atu na e koe te wehi, kei te pupuri mai koe i te inoi i te aroaro o te Atua.</span> <span class="verse"><a name="5">5</a>Na kei te whakaakona tou mangai e tou kino, a kei te whiriwhiria e koe ko te arero o te hunga tinihanga.</span> <span class="verse"><a name="6">6</a>Ehara i ahau, na tou mangai ano i hopu tou kino; ko ou ngutu ano hei whakaatu i tou he.</span> <span class="verse"><a name="7">7</a>Ko koe ianei te tangata tuatahi kua whanau? He mea hanga ranei koe no mua atu i nga pukepuke?</span> <span class="verse"><a name="8">8</a>Kua rongo ranei koe i to te Atua whakaaro puku? Kei te kaiponu ranei koe i te whakaaro ki a koe anake?</span> <span class="verse"><a name="9">9</a>Ko te aha te mohiotia ana e koe, a kahore e mohiotia e matou? Ko tehea whakaaro ano hoki ou kahore nei i a matou?</span> <span class="verse"><a name="10">10</a>Kei a matou nga upoko hina ratou tahi ko nga tino koroheke, kaumatua rawa ake i tou papa.</span> <span class="verse"><a name="11">11</a>He iti rawa ranei mou nga whakamarie a te Atua, te kupu ngawari e hoatu ana ki a koe?</span> <span class="verse"><a name="12">12</a>He aha koe i kahakina atu ai e tou ngakau? He aha hoki ou kanohi i kimokimo ai,</span> <span class="verse"><a name="13">13</a>I tahuri ai tou wairua ki te whakahe i te Atua? i puaki ai ena kupu i tou mangai?</span> <span class="verse"><a name="14">14</a>He aha te tangata, e ma ai ia? te whanau ranei a te wahine, e tika ai?</span> <span class="verse"><a name="15">15</a>Nana, kahore ia e whakawhirinaki ki ana mea tapu; kahore hoki nga rangi e ma ki tana titiro.</span> <span class="verse"><a name="16">16</a>Katahi ia te he rawa ko te mea whakarihariha, ko te mea poke, ko te tangata e inu nei i te kino ano he wai.</span> <span class="verse"><a name="17">17</a>Maku e whakaatu ki a koe, whakarongo mai ki ahau; ko te mea kua kitea e ahau, maku e korero atu.</span> <span class="verse"><a name="18">18</a>He mea korero mai na nga mohio, he whakarerenga iho na o ratou matua: kihai hoki i huna e ratou:</span> <span class="verse"><a name="19">19</a>Ki a ratou nei anake te homaitanga o te whenua; kihai hoki te tangata ke i tika i waenganui i a ratou.</span> <span class="verse"><a name="20">20</a>E whakamamae ana te tangata kino i ona ra katoa, ara i te maha o nga tau e haupu nei mo te kaitukino.</span> <span class="verse"><a name="21">21</a>He reo whakawehi kei roto i ona taringa; i te wa whai rawa ka tae mai te kaipahua ki a ia:</span> <span class="verse"><a name="22">22</a>Kahore ana whakaaetanga ake tera ia ka hoki ake i te pouri, e whanga ana ano hoki te hoari ki a ia.</span> <span class="verse"><a name="23">23</a>E kopikopiko noa ana ia ki te taro mana, e mea ana: Kei hea ra? E mohio ana ia kua tata ki tona ringa te ra o te pouri.</span> <span class="verse"><a name="24">24</a>Ko te ngakau mamae, me te tumatatenga, hei whakawehi i a ia; ka kaha ake raua i a ia, me te mea he kingi kua rite ana mea mo te whawhai.</span> <span class="verse"><a name="25">25</a>Kua totoro nei ona ringa ki te whawhai ki te Atua, kua whakatoatoa nei i a ia ki te whawhai ki te Kaha Rawa;</span> <span class="verse"><a name="26">26</a>Kua rere ki a ia me te kaki maro, me nga puku matotoru o ana whakangungu rakau.</span> <span class="verse"><a name="27">27</a>Kua kopakina hoki tona mata e tona ngako, a kua tupu te ngako o tona hope.</span> <span class="verse"><a name="28">28</a>Na i noho ia ki nga pa mahue, ki nga whare kahore i nohoia e te tangata, meake nei waiho hei puranga.</span> <span class="verse"><a name="29">29</a>E kore ia e whai taonga, e kore ano ona rawa e mau, e kore ano hoki to ratou hua e taupe ki te whenua.</span> <span class="verse"><a name="30">30</a>E kore ia e puta i te pouri, ona peka ka maroke i te mura, ka riro atu ano ia i te manawa o tona mangai.</span> <span class="verse"><a name="31">31</a>Kei whakawhirinaki ia ki te mea teka noa, kei tinihanga ki a ia ano: no te mea ko te teka noa hei utu ki a ia.</span> <span class="verse"><a name="32">32</a>E kore tona ra e taea, kua rite; e kore ano tona peka e whai rau.</span> <span class="verse"><a name="33">33</a>Ka ruiruia e ia ana karepe kaiota ano ko te waina, a ka maka tana puawai me te mea ko te oriwa.</span> <span class="verse"><a name="34">34</a>Ka pakoko hoki te whakaminenga o te hunga atuakore, ka pau hoki i te ahi nga teneti o nga utu whakapati.</span> <span class="verse"><a name="35">35</a>He mahi nanakia te mea i hapu ki roto ki a ratou, whanau ake he teka noa; ko o ratou kopu ano hei hanga i te tinihanga.</span> </p></div</div></div></body></html>