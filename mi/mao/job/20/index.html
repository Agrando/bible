<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 20</strong></div><p><span class="verse"><a name="1">1</a>Katahi ka whakautua e Topara Naamati; i mea ia,</span> <span class="verse"><a name="2">2</a>Na kona oku whakaaro i whakahoki kupu ake ai i roto i ahau; na reira ano ahau i hohoro ai.</span> <span class="verse"><a name="3">3</a>Kua rongo ahau i te whakahe moku, e pa ai te whakama ki ahau, a na te wairua o toku ngakau mahara te kupu whakahoki ki ahau.</span> <span class="verse"><a name="4">4</a>Kahore ranei koe i mohio ki tenei i mua noa atu, i te wa ra ano i whakanohoia ai te tangata ki runga ki te whenua;</span> <span class="verse"><a name="5">5</a>He poto te wa e whakamanamana ai te tangata kino, a ko te hari o te tangata atuakore he wheriko kau?</span> <span class="verse"><a name="6">6</a>Ahakoa eke noa tona nui ki nga rangi, a pa atu tona mahunga ki nga kapua;</span> <span class="verse"><a name="7">7</a>Ka memeha atu ano ia a ake ake, ka pera ano me tona paru: ko te hunga kua kite i a ia, ka mea, Kei hea ia?</span> <span class="verse"><a name="8">8</a>Ka rere atu ia ano he moemoea, e kore ano hoki e kitea: ae ka aia atu ia, ano he rekanga kanohi no te po.</span> <span class="verse"><a name="9">9</a>Ko te kanohi i kite i a ia e kore e kite ano; a heoi ano tirohanga a tona wahi ki a ia.</span> <span class="verse"><a name="10">10</a>E whakamanawareka ana tamariki i nga rawakore, ma ona ringa ano e whakahoki ona rawa.</span> <span class="verse"><a name="11">11</a>E ki ana ona wheua i te tamarikitanga; engari ka takoto tahi me ia i roto i te puehu.</span> <span class="verse"><a name="12">12</a>Ahakoa reka te kino i roto i tona mangai, ahakoa huna e ia i raro i tona arero;</span> <span class="verse"><a name="13">13</a>Ahakoa manawapatia noatia e ia, a kahore e mahue i a ia, heoi pupuri tonu i roto i tona mangai;</span> <span class="verse"><a name="14">14</a>Otira ka puta ke tana kai i roto i ona whekau, ko te au o nga ahipi i roto i a ia.</span> <span class="verse"><a name="15">15</a>I horomia e ia te taonga, ka ruakina mai ano e ia; ma te Atua e akiri mai i roto i tona kopu.</span> <span class="verse"><a name="16">16</a>Ka ngotea e ia te huware whakamate o nga ahipi; ka mate ano ia i te arero o te waipera.</span> <span class="verse"><a name="17">17</a>E kore ia e kite i nga awa, i nga wai rere o te honi, o te pata.</span> <span class="verse"><a name="18">18</a>Ko tana i uaua ai ka whakahokia e ia, e kore ano e horomia; ko tana utu ka rite ki ona taonga; e kore ano e koa ki reira.</span> <span class="verse"><a name="19">19</a>Nana hoki i tukino nga rawakore, whakarerea iho; murua ana e ia he whare, a e kore e hanga ano e ia.</span> <span class="verse"><a name="20">20</a>I te mea kahore ia i kite i te tatutanga i roto i a ia, e kore ano etahi o nga mea e matea nuitia ana e ia e mau ki a ia.</span> <span class="verse"><a name="21">21</a>Kahore tetahi mea i toe i kore te horomia e ia; no reira e kore tetahi mea pai ona e mau tonu.</span> <span class="verse"><a name="22">22</a>I a ia e whiwhi nui nei i te rawa, e rawakore ano ia; ka tae mai ki a ia nga ringa katoa o te hunga kei roto i te mata.</span> <span class="verse"><a name="23">23</a>I a ia ka mea ki te whakaki i tona kopu, ka maka mai e te Atua te kaha o tona riri ki runga ki a ia, a ka ringihia iho ki a ia, i a ia ano e kai ana.</span> <span class="verse"><a name="24">24</a>Ka rere atu ia i te patu rino, ka tu ia i te kopere parahi, puta pu.</span> <span class="verse"><a name="25">25</a>E unuhia ana, kua puta mai i roto i te tinana, ina, puta mai ana te mata wheriko i roto i tona au: kua tau nga wehi ki a ia.</span> <span class="verse"><a name="26">26</a>Ko te pouri katoa kei te takoto mai mo ana taonga: ka kainga ia e te ahi, kihai i puhia e te tangata; ma reira e pau ai te toenga i roto i tona teneti.</span> <span class="verse"><a name="27">27</a>Ka whakakitea mai tona he e nga rangi ka whakatika mai ano te whenua ki a ia.</span> <span class="verse"><a name="28">28</a>Ko nga hua o tona whare ka riro: ka rere, ano he wai, ona mea i te ra e riri ai ia.</span> <span class="verse"><a name="29">29</a>Ko ta te Atua wahi tenei ma te tangata kino, ko te taonga tupu i kiia e te Atua mona.</span> </p></div</div></div></body></html>