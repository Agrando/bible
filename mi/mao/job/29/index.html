<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 29</strong></div><p><span class="verse"><a name="1">1</a>A i korero tonu a Hopa i tana pepeha, i mea,</span> <span class="verse"><a name="2">2</a>Aue, me i rite ki nga marama o mua, ki nga ra i tiaki ai te Atua i ahau!</span> <span class="verse"><a name="3">3</a>I tiaho mai ai tana rama ki toku matenga, a na tana whakamarama i haere ai ahau i te pouri:</span> <span class="verse"><a name="4">4</a>Me i pera ano me ahau i nga ra o toku taiohitanga, i te mea nei kei runga to te Atua whakaaro puku i toku teneti;</span> <span class="verse"><a name="5">5</a>I te mea e noho ana ano te Kaha Rawa i ahau, a kei tetahi taha oku aku tamariki, kei tetahi taha;</span> <span class="verse"><a name="6">6</a>I horoia ai oku takahanga ki te pata, a rere mai ana nga awa hinu ki ahau i roto i te kohatu!</span> <span class="verse"><a name="7">7</a>I toku haerenga atu ki te kuwaha ki te pa, a whakapai ana i te nohoanga moku i te waharoa,</span> <span class="verse"><a name="8">8</a>Ka kite nga taitamariki i ahau, a piri ana ratou: whakatika ana nga koroheke, tu ana ki runga;</span> <span class="verse"><a name="9">9</a>Mutu pu te korero a nga tino tangata, kua kopania te ringa ki o ratou mangai;</span> <span class="verse"><a name="10">10</a>Ngaro ana te reo o nga rangatira, piri ana o ratou arero ki o ratou ngao.</span> <span class="verse"><a name="11">11</a>No te rongonga hoki o te taringa i ahau manaaki ana i ahau; te kitenga o te kanohi i ahau, whakaae mai ana ki aku mahi:</span> <span class="verse"><a name="12">12</a>No te mea naku i whakaora te rawakore i a ia e karanga ana, te pani me te tangata hoki kahore nei ona kaiawhina.</span> <span class="verse"><a name="13">13</a>I tau ki runga ki ahau te manaaki a te tangata e tata ana ki te whakangaromanga; harakoa ana i ahau te ngakau o te pouaru.</span> <span class="verse"><a name="14">14</a>I kakahuria e ahau te tika, a ko tera toku kakahu: e rite ana taku whakarite whakawa he koroka, he karauna.</span> <span class="verse"><a name="15">15</a>He kanohi ahau ki te matapo, he waewae ki te kopa.</span> <span class="verse"><a name="16">16</a>He matua ahau ki nga rawakore: a i ata rapua e ahau te tikanga o te totohe a te tangata kihai nei ahau i mohio.</span> <span class="verse"><a name="17">17</a>Wawahia ana e ahau nga kauae o te tangata kino, a takiritia mai ana e ahau tana mea pahua i roto i ona niho.</span> <span class="verse"><a name="18">18</a>Katahi ahau ka mea, Tera ahau e mate i roto i toku ohanga; ka whakanuia oku ra kia rite ki te onepu te maha:</span> <span class="verse"><a name="19">19</a>Ko toku pakiaka tautoro tonu ki nga wai, a i te po tau ana te tomairangi ki runga ki toku peka:</span> <span class="verse"><a name="20">20</a>Ko toku kororia hou tonu i roto i ahau, a hoki ake ana te kaha o taku kopere i toku ringa.</span> <span class="verse"><a name="21">21</a>I whakarongo mai nga tangata ki ahau, i tatari, whakarongo puku ana ratou i ahau e whakatakoto whakaaro ana.</span> <span class="verse"><a name="22">22</a>I muri i aku kupu kore ake ratou i korero ano; maturuturu iho ana aku kupu ki runga ki a ratou.</span> <span class="verse"><a name="23">23</a>I taria mai ahau e ratou ano ko te ua; hamama mai ana o ratou mangai ano e tatari ana ki te ua o muri.</span> <span class="verse"><a name="24">24</a>Ka kata ahau ki a ratou, kihai i whakaponohia e ratou; kihai hoki ratou i whakataka i te marama o toku mata.</span> <span class="verse"><a name="25">25</a>Naku to ratou ara i whiriwhiri, a noho ana ahau hei rangatira, noho ana hoki ahau ano he kingi i roto i te ope; i rite ahau ki te kaiwhakamarie o te hunga e tangi ana.</span> </p></div</div></div></body></html>