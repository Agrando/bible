<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 37</strong></div><p><span class="verse"><a name="1">1</a>Na konei ano wiri ana toku ngakau, maunu atu ana i tona wahi.</span> <span class="verse"><a name="2">2</a>Ata whakarangona tona reo e papa ana, te pakutanga hoki e puta mai ana i tona mangai.</span> <span class="verse"><a name="3">3</a>E whakatikaia atu ana e ia ki nga wahi katoa i raro i te rangi, ko tona uira hoki ki nga pito o te whenua.</span> <span class="verse"><a name="4">4</a>I muri iho ko te reo e hamama ana; papa ana te whatitiri o te reo o tona nui; e kore ano era a tauhikuhiku ina rangona tona reo.</span> <span class="verse"><a name="5">5</a>Ko ta te Atua whatitiri he reo whakamiharo; nui atu ana mahi, e kore hoki e mohiotia.</span> <span class="verse"><a name="6">6</a>E ki ana hoki ia ki te hukarere, Hei runga koe i te whenua; ki te ua punehunehu ano hoki, raua ko te ua ta o tona kaha;</span> <span class="verse"><a name="7">7</a>Hiritia ake e ia te ringa o nga tangata katoa; kia mohio ai nga tangata katoa nana nei i hanga ki tana mahi.</span> <span class="verse"><a name="8">8</a>Haere ana nga kirehe ki nga piringa, noho ana i o ratou nohoanga.</span> <span class="verse"><a name="9">9</a>Puta mai ana te tupuhi i te whare o te tonga: te matao hoki i te hauraro.</span> <span class="verse"><a name="10">10</a>Na te manawa o te Atua i homai te huka: a kuiti iho te whanuitanga o nga wai.</span> <span class="verse"><a name="11">11</a>Ae ra, e utaina ana e ia te kapua matotoru ki te houku; tohatohaina ana e ia te kohu o tana uira:</span> <span class="verse"><a name="12">12</a>E whakakopikopikoa ana ano a tawhio noa, he mea hoki na ona whakaaro: hei mea i nga mea katoa e whakahaua atu ana e ia ki te mata o te ao:</span> <span class="verse"><a name="13">13</a>E whakaputaina ana e ia hei whiu, hei mea ranei mo tona whenua, hei atawhai ranei.</span> <span class="verse"><a name="14">14</a>Kia whai taringa mai ki tenei, e Hopa: tu marie, ka whakaaro ki nga mea whakamiharo a te Atua.</span> <span class="verse"><a name="15">15</a>E mohio ana ranei koe ki ta te Atua whakahautanga ki a ratou i tana, i puta ai te marama o tana kapua?</span> <span class="verse"><a name="16">16</a>E mohio ana ranei koe ki nga paunatanga o nga kapua, ki nga mahi whakamiharo a te tino o te matauranga?</span> <span class="verse"><a name="17">17</a>Ki ou kakahu nei ka mahana, ina whakamarietia e ia te whenua ki te hau tonga?</span> <span class="verse"><a name="18">18</a>Ka taea ranei e koe te whakatakoto ngatahi me ia te rangi hei papatupu, ano he whakaata whakarewa?</span> <span class="verse"><a name="19">19</a>Whakaaturia mai ki a matou ta matou e korero ai ki a ia; e kore hoki e tika i te pouri ta matou whakatakoto o te korero.</span> <span class="verse"><a name="20">20</a>E korerotia ranei ki a ia kei te mea ahau ki te korero? Kia hiahia ranei te tangata kia horomia ia?</span> <span class="verse"><a name="21">21</a>Na inaianei e kore nga tangata e kite ana i te marama e wheriko mai nei i te rangi: otiia ka tika atu te hau, ka whakawateatia ratou.</span> <span class="verse"><a name="22">22</a>E ahu mai ana i te hauraro te aho ano he koura; kei te Atua te kororia whakawehi.</span> <span class="verse"><a name="23">23</a>Ko te Kaha Rawa, e kore ia e taea te whakataki e tatou; hira rawa tona kaha; a e kore ia e tukino i tana whakarite whakawa, i te nui o te tika.</span> <span class="verse"><a name="24">24</a>Koia ka wehi nga tangata i a ia: e kore ia e whai whakaaro ki te hunga ngakau mohio.</span> </p></div</div></div></body></html>