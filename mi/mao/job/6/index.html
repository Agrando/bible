<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 6</strong></div><p><span class="verse"><a name="1">1</a>Na ka whakautu a Hopa, ka mea,</span> <span class="verse"><a name="2">2</a>Aue, me i ata paunatia toku mamae, me i huihuia, me i whakairihia toku aitua ki te pauna!</span> <span class="verse"><a name="3">3</a>Na inaianei taimaha ake i te onepu o te moana: heoi he ohorere rawa aku kupu.</span> <span class="verse"><a name="4">4</a>Kei roto hoki i ahau nga pere a te Kaha Rawa, inumia ake e toku wairua to ratou paihana: rarangi tonu mai nga whakawehi a te Atua hei hoariri moku.</span> <span class="verse"><a name="5">5</a>E tangi ano ranei te kaihe mohoao i te mea kei te tarutaru ia? e tangi ano ranei te kau i te mea e kai ana?</span> <span class="verse"><a name="6">6</a>E taea ranei te kai, te mea kahore nei ona ha, ki te kahore he tote? He reka ranei te whakakahukahu o te hua manu?</span> <span class="verse"><a name="7">7</a>Hore rawa toku wairua e mea kia pa atu ki ena; to ratou rite ki ahau kei te kai whakarihariha.</span> <span class="verse"><a name="8">8</a>Aue, me i riro mai taku i tono ai, me i homai e te Atua taku e tumanako nei!</span> <span class="verse"><a name="9">9</a>Me i pai hoki te Atua kia whakangaromia ahau, kia tukua mai tona ringa hei hatepe i ahau!</span> <span class="verse"><a name="10">10</a>Penei kua ai ano he whakamarie moku; ae, ka tino hari ahau ki te mamae, kahore nei e tohu i ahau: kihai hoki nga kupu a te Mea Tapu i huna e ahau.</span> <span class="verse"><a name="11">11</a>He aha toku kaha, e tatari ai ahau? He aha hoki toku mutunga, e whakamanawanui ai ahau?</span> <span class="verse"><a name="12">12</a>He kaha kohatu ranei toku kaha? He parahi ranei oku kikokiko?</span> <span class="verse"><a name="13">13</a>Ehara ranei i te mea kahore he awhina moku i roto i ahau, a kua oti te ngoi te pei i roto i ahau?</span> <span class="verse"><a name="14">14</a>Ko te tangata e ngoikore ana te ngakau kia puta mai te aroha o tona hoa ki a ia, ahakoa kua mahue i a ia te wehi i te Kaha Rawa.</span> <span class="verse"><a name="15">15</a>He mahi tinihanga ta oku teina, he pera me ta te awa; rere ana ratou ano he waipuke awaawa,</span> <span class="verse"><a name="16">16</a>Kua mangu nei i te hukapapa, ngaro ana te hukarere i roto.</span> <span class="verse"><a name="17">17</a>I te wa e mahana ai, ka memeha atu; i te weraweratanga, moti iho ratou i to ratou wahi.</span> <span class="verse"><a name="18">18</a>Ka peka ke nga tira e haere ana ra reira; riro ana ki te kore, a ngaro iho.</span> <span class="verse"><a name="19">19</a>Tirotirohia ana e nga tira o Tema; taria atu ana e nga tangata haere o Hepa.</span> <span class="verse"><a name="20">20</a>Whakama ana ratou mo ratou i whakamanawa atu ki reira; te taenga ki aua awa, kanakana kau ana.</span> <span class="verse"><a name="21">21</a>Na he kahore noa iho koutou; ka kite koutou i te mea whakamataku, a ka wehi.</span> <span class="verse"><a name="22">22</a>I mea ranei ahau, Homai ki ahau? He hakari ranei maku e homai i o koutou rawa?</span> <span class="verse"><a name="23">23</a>I mea ranei, whakaorangia ahau i te ringa o te hoariri? Hokona ahau i roto i te ringa o te kaitukino?</span> <span class="verse"><a name="24">24</a>Whakaakona ahau, a ka whakarongo puku ahau; whakaaturia ki ahau te mea i he ai ahau.</span> <span class="verse"><a name="25">25</a>Ano te kaha o nga kupu tika! Ko te aha ia te riria ana e a koutou kupu?</span> <span class="verse"><a name="26">26</a>E mea ana ranei koutou kia riria nga kupu? he hau kau nei hoki nga korero a te tangata kua pau ona whakaaro.</span> <span class="verse"><a name="27">27</a>Ae ra, e mea ana koutou ki te maka rota mo nga pani, ki te mea i to koutou hoa hei taonga hokohoko.</span> <span class="verse"><a name="28">28</a>Na whakaae mai, titiro mai ki ahau; he pono hoki e kore ahau e korero teka ki to koutou kanohi.</span> <span class="verse"><a name="29">29</a>Tena ra, tahuri mai; kaua hoki te he e waiho; ina, tahuri mai, he tika hoki taku take.</span> <span class="verse"><a name="30">30</a>He he koia kei toku arero? e kore ranei toku hinengaro e mohio ki nga mea whanoke?</span> </p></div</div></div></body></html>