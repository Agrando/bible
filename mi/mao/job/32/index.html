<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 32</strong></div><p><span class="verse"><a name="1">1</a>Heoi mutu ake te whakahoki kupu a enei tangata tokotoru ki a Hopa, no te mea he tika ia ki tona nei whakaaro.</span> <span class="verse"><a name="2">2</a>Na kua mura te riri o Erihu tama a Parakere Puti, no te whanau i a Rame: mura ana tona riri ki a Hopa, no te mea ki tana tika rawa ia i te Atua.</span> <span class="verse"><a name="3">3</a>I mura ano tona riri ki ona hoa tokotoru, no te mea kihai i kitea e ratou he kupu hei whakahokinga atu, heoi kei te whakahe ano ratou i a Hopa.</span> <span class="verse"><a name="4">4</a>Na i tatari a Erihu kia korero ia ki a Hopa, no te mea he kaumatua ake ratou i a ia.</span> <span class="verse"><a name="5">5</a>A, no te kitenga o Erihu kahore he kupu i nga mangai o aua tangata tokotoru hei whakahokinga atu, mura ana tona riri.</span> <span class="verse"><a name="6">6</a>Na ka oho a Erihu tama a Parakere Puti, ka mea, He taitamariki ahau, ko koutou ia he koroheke rawa; koia ahau i hopohopo ai, i wehi ai ki te whakaatu i toku whakaaro ki a koutou.</span> <span class="verse"><a name="7">7</a>I mea ahau, Ma nga ra te korero, ma nga tau kua maha e whakaatu te whakaaro nui.</span> <span class="verse"><a name="8">8</a>Otiia he wairua ano to te tangata, na te manawa ano o te Kaha Rawa ratou i whai mahara ai.</span> <span class="verse"><a name="9">9</a>Ko nga tangata nunui, kahore o ratou whakaaro nui, ko nga kaumatua, kahore e matau ki te whakawa.</span> <span class="verse"><a name="10">10</a>Koia ahau i mea ai, Whakarongo ki ahau; ka whakakite hoki ahau i toku whakaaro.</span> <span class="verse"><a name="11">11</a>Nana, i tatari ahau ki a koutou kupu; i whai taringa atu ki o koutou whakaaro mohio i a koutou e rapu kupu ana.</span> <span class="verse"><a name="12">12</a>Nana, mahara tonu atu ahau ki a koutou, a kihai tetahi o koutou i whakaatu i te he o Hopa, i whakahoki kupu ranei ki ana korero.</span> <span class="verse"><a name="13">13</a>Kei mea koutou, Kua kitea e matou te mohio, na te Atua ia i turaki, ehara i te tangata.</span> <span class="verse"><a name="14">14</a>Na kihai ana kupu i anga mai ki ahau; e kore ano tana e utua e ahau ki a koutou kupu.</span> <span class="verse"><a name="15">15</a>Porahurahu kau ana ratou, kore ake a ratou kupu whakahoki: mutu ake a ratou korero.</span> <span class="verse"><a name="16">16</a>Kia tatari ahau, no te mea kahore ratou e korero, no te mea e tu kau ana ratou, kahore e whakahoki atu?</span> <span class="verse"><a name="17">17</a>Me korero atu hoki e ahau aku kupu, maku ano e whakaatu toku whakaaro.</span> <span class="verse"><a name="18">18</a>Ki tonu hoki ahau i te korero; e akiakina ana ahau e te wairua i roto i ahau.</span> <span class="verse"><a name="19">19</a>Nana, ko toku kopu rite tonu ki te waina kahore nei ona putanga; ki te ipu hou e tata ana ia te pakaru.</span> <span class="verse"><a name="20">20</a>Me korero ahau, kia ta ai toku manawa; ka puaki toku mangai, ka whakahoki kupu ahau.</span> <span class="verse"><a name="21">21</a>Na kaua ahau e whakapai ki te kanohi tangata; e kore hoki ahau e hoatu ingoa whakapaipai ki te tangata.</span> <span class="verse"><a name="22">22</a>Kahore hoki ahau e mohio ki te whakapati; penei kua riro wawe ahau i toku Kaihanga.</span> </p></div</div></div></body></html>