<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 38</strong></div><p><span class="verse"><a name="1">1</a>Katahi a Ihowa ka whakahoki kupu ki a Hopa i roto i te tukauati, a ka mea,</span> <span class="verse"><a name="2">2</a>Ko wai tenei e whakapouri nei i nga whakaaro ki nga kupu kahore ona matauranga?</span> <span class="verse"><a name="3">3</a>Tena ra, whitikiria tou hope, whakatane; ka ui hoki ahau ki a koe, a mau e whakaatu mai ki ahau.</span> <span class="verse"><a name="4">4</a>I hea koia koe i ahau e whakatakoto ana i te turanga o te whenua? Whakaaturia mai, ki te mea e mohio ana koe ki te whakaaro.</span> <span class="verse"><a name="5">5</a>Na wai i whakarite ona ruri? ki te mea e mohio ana koe: na wai hoki i whakamaro te aho ki runga?</span> <span class="verse"><a name="6">6</a>I whakaukia ona turanga ki runga ki te aha? Na wai hoki i whakatakoto tona kohatu kokonga;</span> <span class="verse"><a name="7">7</a>I te mea i waiata ngatahi nga whetu o te ata, a i hamama nga tama katoa a te Atua i te koa?</span> <span class="verse"><a name="8">8</a>Na wai hoki i tutaki te moana ki te tatau, i a ia e puta mai ana, me te mea e whanau mai ana i roto i te kopu?</span> <span class="verse"><a name="9">9</a>I ahau ra i mea ai i te kapua hei kakahu mona, i te pouri kerekere hei takai mona.</span> <span class="verse"><a name="10">10</a>A whakapuakina ana e ahau taku tikanga mona, mea rawa ki nga tutaki, ki nga tatau,</span> <span class="verse"><a name="11">11</a>Me taku ki atu ano, Ka taea mai e koe a konei, kati; hei konei ou ngaru whakakake mau ai?</span> <span class="verse"><a name="12">12</a>Ko koe koia, i ou ra nei, te kaiwhakahau i te ata; nau ranei te puaotanga i mohio ai ki tona wahi;</span> <span class="verse"><a name="13">13</a>Kia rurukutia e ia nga pito o te whenua, a ruperupea ake nga tangata kikino i roto?</span> <span class="verse"><a name="14">14</a>Kua whiti ke, kua pera ano me te paru i te hiri: tu ake ana nga mea katoa ano he kakahu:</span> <span class="verse"><a name="15">15</a>A e kaiponuhia ana to ratou marama ki te hunga kino, whati iho te ringa whakakake.</span> <span class="verse"><a name="16">16</a>Kua tae atu ranei koe ki nga matapuna o te moana? Kua whakatakina haeretia ranei e koe te rire?</span> <span class="verse"><a name="17">17</a>Kua whakapuaretia ranei ki a koe nga kuwaha o te mata? Kua kite ranei koe i nga kuwaha o te atarangi o te mate?</span> <span class="verse"><a name="18">18</a>Kua oti ranei te whakaaro e koe te whanuitanga o te whenua? Korero mai, ki te mea e mohiotia katoatia ana e koe.</span> <span class="verse"><a name="19">19</a>Kei hea te ara ki te nohoanga o te marama? Te pouri hoki, kei hea tona wahi?</span> <span class="verse"><a name="20">20</a>Kia kawea atu ai e koe ki tona rohe, a mohio iho koe ki nga huarahi ki tona whare?</span> <span class="verse"><a name="21">21</a>I mohio pea koe no te mea i whanau koe i taua wa, a he maha ou ra!</span> <span class="verse"><a name="22">22</a>Kua tomo ranei koe ki nga takotoranga o te hukarere, kua kite ranei koe i nga takotoranga o te whatu,</span> <span class="verse"><a name="23">23</a>I aku i rongoa ai mo te wa o te he, mo te ra o te tatauranga, o te pakanga?</span> <span class="verse"><a name="24">24</a>Tena koa, te ara i marara atu ai te marama, i pakaru atu ai te marangai ki runga ki te whenua?</span> <span class="verse"><a name="25">25</a>Na wai i wehe he awa mo te waipuke, he ara mo te uira o te whatitiri;</span> <span class="verse"><a name="26">26</a>Kia ua ai ki te whenua, ki te wahi kahore nei he tangata; ki te koraha, kahore nei o reira tangata;</span> <span class="verse"><a name="27">27</a>Hei whakamakona i te tuhea, i te ururua; hei mea kia pariri te tupu o te otaota hou?</span> <span class="verse"><a name="28">28</a>He matua tane ano ranei to te ua? I whanau ranei i a wai nga pata o te tomairangi?</span> <span class="verse"><a name="29">29</a>I puta mai i roto i to wai kopu te huka tio? Ko te huka o te rangi, he whanau tena na wai?</span> <span class="verse"><a name="30">30</a>Me te mea he kohatu e huna ana i te wai; a whakatotoka ana te mata o te rire.</span> <span class="verse"><a name="31">31</a>E taea ranei e koe te here te huihui o Matariki, e wewete ranei nga here o Tautoru?</span> <span class="verse"><a name="32">32</a>E taea ranei e koe te arahi mai te Mataroto i tona wa, te taki mai ranei a Aketura ratou ko tana ropu?</span> <span class="verse"><a name="33">33</a>E mohio ana ranei koe ki nga tikanga o te rangi? Mau ranei e whai mana ai ki runga ki te whenua?</span> <span class="verse"><a name="34">34</a>E ara ranei i a koe tou reo ki nga kapua, kia nui ai nga wai hei taupoki i a koe?</span> <span class="verse"><a name="35">35</a>E taea ranei e koe nga uira te unga atu, e haere ai ratou, me ta ratou ki ano ki a koe, Tenei matou?</span> <span class="verse"><a name="36">36</a>Na wai i whakanoho nga whakaaro nunui ki nga wahi o roto? Na wai i homai nga mahara ki te ngakau?</span> <span class="verse"><a name="37">37</a>Ko wai te mea whakaaro nui hei tatau i nga kapua? Ko wai hei tahoro i nga ipu o te rangi?</span> <span class="verse"><a name="38">38</a>Ina ka papatupu te puehu ano he mea whakarewa, a ka piri nga pokuru ki a ratou ano?</span> <span class="verse"><a name="39">39</a>Mau ranei e hopu he kai ma te raiona? Mau e nui ai he oranga mo nga kuao raiona,</span> <span class="verse"><a name="40">40</a>Ina tapapa iho ratou i o ratou nohoanga, ina noho i te piringa whanga ai?</span> <span class="verse"><a name="41">41</a>Na wai i rite ai tana kai ma te raweni, ina tangi ana pi ki te Atua, ina kopikopiko ratou i te kore kai?</span> </p></div</div></div></body></html>