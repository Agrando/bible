<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 16</strong></div><p><span class="verse"><a name="1">1</a>Katahi a Hopa ka whakautu, ka mea,</span> <span class="verse"><a name="2">2</a>Ka maha nga mea pena kua rangona nei e ahau: he kaiwhakamarie haumaruru rawa koutou katoa.</span> <span class="verse"><a name="3">3</a>E whai mutunga ranei nga kupu tikangakore? Na te aha ranei koe i whakaoho ki te whakahoki kupu mai?</span> <span class="verse"><a name="4">4</a>E taea ano e ahau te korero pena i a koutou; me i penei to koutou wairua me toku wairua, hono tonu aku kupu ki a koutou, ka ruru ano toku upoko ki a koutou.</span> <span class="verse"><a name="5">5</a>E whakakaha ano ia toku mangai i a koutou, ka ai ano hoki te whakamarie a oku ngutu hei pehi i to koutou mamae.</span> <span class="verse"><a name="6">6</a>Ahakoa korero ahau, kahore toku pouri e iti iho; ki te mutu taku, ko tehea wahi o toku mamae ka taharahara iho.</span> <span class="verse"><a name="7">7</a>Inaianei ano kua meinga ahau e ia kia ruha: moti iho i a koe toku whakaminenga katoa.</span> <span class="verse"><a name="8">8</a>Na kua mau kita koe ki ahau, hei kaiwhakaatu i toku he: e whakatika ana mai hoki toku hirokitanga ki ahau, hei whakapuaki i toku he: e whakatika ana mai hoki toku hirokitanga ki ahau hei whakapuaki i toku he.</span> <span class="verse"><a name="9">9</a>Haehaea ana ahau e ia i a ia e riri ana, e tukino ana ia i ahau; pakiri ana ona niho ki ahau; e whakakoi mai ana toku hoariri i ona kanohi ki ahau.</span> <span class="verse"><a name="10">10</a>Hamama mai ana o ratou mangai ki ahau; whakahewea mai ana, kei te papaki ratou i toku paparinga; huihui ana ratou kia kotahi hei whawhai ki ahau.</span> <span class="verse"><a name="11">11</a>Kua tukua ahau e te Atua ki te hunga he, whakarerea putia ana ahau ki nga ringa o te hunga kino.</span> <span class="verse"><a name="12">12</a>Humarie ana taku noho, heoi kua wawahi ia i ahau; kua mau ia ki toku kaki, tatatia ake ahau kia pakaru rikiriki; whakaturia ana ahau e ia hei koperenga pere mana.</span> <span class="verse"><a name="13">13</a>Karapotia ana ahau e ana kaikopere, motumotuhia ana e ia oku whatumanawa, kahore hoki e tohungia; ringihia ana e ia toku au ki te whenua.</span> <span class="verse"><a name="14">14</a>He mea wawahi ahau nana, he wahanga, he wahanga; ano he tangata kaha ia e rere mai ana ki runga ki ahau.</span> <span class="verse"><a name="15">15</a>Tuituia ana e ahau he kakahu taratara mo toku kiri, whakaititia iho e ahau toku haona ki te puehu.</span> <span class="verse"><a name="16">16</a>Paruparu noa iho toku mata i te tangihanga, kei runga i oku kamo te atarangi o te mate;</span> <span class="verse"><a name="17">17</a>Ahakoa kahore he tutu i oku ringa, a he ma taku inoi.</span> <span class="verse"><a name="18">18</a>Kaua, e te whenua, e hipokina oku toto, kei whai wahi tanga ano hoki taku karanga.</span> <span class="verse"><a name="19">19</a>Kei te rangi nei ano inaianei te kaiwhakaatu o taku, kei te wahi i runga toku kaititiro.</span> <span class="verse"><a name="20">20</a>E tawai mai ana oku hoa ki ahau, maturuturu tonu ia nga roimata o toku kanohi ki te Atua.</span> <span class="verse"><a name="21">21</a>Kia tohe koa ia i to te tangata tika ki te Atua, i to te tama hoki a te tangata ki tona hoa!</span> <span class="verse"><a name="22">22</a>Kia taka mai hoki nga tau torutoru nei, ka haere ahau i te ara e kore ai ahau e hoki mai ano.</span> </p></div</div></div></body></html>