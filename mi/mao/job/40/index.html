<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 40</strong></div><p><span class="verse"><a name="1">1</a>Korero mai ano a Ihowa ki a Hopa, i mea,</span> <span class="verse"><a name="2">2</a>E tohe ana ranei ki te Kaha Rawa te tangata whakatohutohu? Ma te tangata e whakatupehupehu ana ki te Atua, mana e korero mai.</span> <span class="verse"><a name="3">3</a>Ano ra ko Hopa ki a Ihowa; i mea ia,</span> <span class="verse"><a name="4">4</a>Nana, ehara noa iho ahau. Ko te aha taku e whakahoki atu ai ki a koe? Ka kopania toku ringa ki toku mangai.</span> <span class="verse"><a name="5">5</a>Kua kotahi taku koreotanga, a e kore ahau e whakahoki kupu atu; a tuarua rawa, otira kahore atu aku.</span> <span class="verse"><a name="6">6</a>Katahi ka whakahokia mai e Ihowa ki a Hopa i roto i te tukauati, ka mea,</span> <span class="verse"><a name="7">7</a>Tena ra, whakatane, whitikiria tou hope, a ka ui atu ahau ki a koe, mau ano e whakaatu mai ki ahau.</span> <span class="verse"><a name="8">8</a>Me whakakahore ano ranei e koe taku whakawa? Me whakahe ki ahau kia whakatikaia ai tau?</span> <span class="verse"><a name="9">9</a>He ringa pera ranei tou i to te Atua? He reo whatitiri ranei tou, he pera i tona?</span> <span class="verse"><a name="10">10</a>Tena ra, rakai i a koe inaianei ki te rangatiratanga, ki te kororia; tatai i a koe ki te honore, ki te mana.</span> <span class="verse"><a name="11">11</a>Ringihia atu te puhaketanga o tou riri; tirohia atu nga mea whakakake katoa, whakaititia iho.</span> <span class="verse"><a name="12">12</a>Titiro atu ki nga mea whakakake katoa, whakapikoa iho; takahia iho ano hoki te hunga kino i te wahi e tu na ratou.</span> <span class="verse"><a name="13">13</a>Huihuia atu ratou, huna ki te puehu, herea o ratou mata ki te wahi ngaro.</span> <span class="verse"><a name="14">14</a>Na ko reira ahau whakaae ai ki a koe, ma tou ringa matau ano koe e whakaora.</span> <span class="verse"><a name="15">15</a>Na whakaaroa a Pehemoto, he mea hanga ngatahi korua naku; e kai ra i te tarutaru, ano he kau.</span> <span class="verse"><a name="16">16</a>Nana, ko tona kaha kei tona hope, ko tona pakaritanga kei nga uaua o tona kopu.</span> <span class="verse"><a name="17">17</a>Ko tona hiawero, ano he hita e tawhiria ana e ia: powhiwhiwhi tonu nga uaua o tona huha.</span> <span class="verse"><a name="18">18</a>Ko ona wheua, ano he korere parahi; ko ona rara, he poro rino.</span> <span class="verse"><a name="19">19</a>Ko ia te tino mea nui o nga ara o te Atua: ko tona kaihanga anake hei whakapa i tana hoari ki a ia.</span> <span class="verse"><a name="20">20</a>He pono ko nga maunga hei homai kai mana; kei reira ano e takaro ana nga kirehe katoa o te parae.</span> <span class="verse"><a name="21">21</a>Ko tona takotoranga ko raro i nga rakau kouru nui, i te rake kakaho, i te repo.</span> <span class="verse"><a name="22">22</a>Hei taupoki mona te whakamarumaru o nga rakau kouru nui, kei tetahi taha ona, kei tetahi taha, nga wirou o te awa.</span> <span class="verse"><a name="23">23</a>Nana, ki te aki mai te waipuke, e kore ia e tuiri; u tonu tona whakaaro, ahakoa kokiri noa mai a Horano ki tona mangai.</span> <span class="verse"><a name="24">24</a>E hopukia ranei ia e tetahi i a ia e mataara ana, e poka ranei i tona ihu ki te rore, puta noa?</span> </p></div</div></div></body></html>