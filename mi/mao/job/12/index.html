<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 12</strong></div><p><span class="verse"><a name="1">1</a>Na ka whakautu a Hopa, ka mea,</span> <span class="verse"><a name="2">2</a>He tika rawa ko koutou nga tangata, a ka mate tahi atu te whakaaro nui me koutou.</span> <span class="verse"><a name="3">3</a>Otira kei ahau ano hoki he ngakau, he pera ano me o koutou, kihai ahau i hoki iho i a koutou: ko wai ra te he ana ki enei mea?</span> <span class="verse"><a name="4">4</a>Toku rite kei te tangata e waiho ana hei kata ma tona hoa, he tangata e karanga ana ki te Atua, a whakarongo mai ana tera ki a ia: e waiho ana te mea tika, te mea tapatahi, hei kata.</span> <span class="verse"><a name="5">5</a>Kei roto i te whakaaro o te tangata, e tau ana tana noho, te whakahawea ki te aitua; e tauwhanga ana tena ki te hunga e paheke ana te waewae.</span> <span class="verse"><a name="6">6</a>Kei te rangatira nga teneti o nga kaipahua, a noho kore wehi ana te hunga e whakapataritari ana ki te Atua; he ope noa mai hoki ta te Atua ki o ratou ringa.</span> <span class="verse"><a name="7">7</a>Tena ra, ui atu ki nga kararehe, ma ratou koe e whakaako; ki nga manu o te rangi, ma ratou e korero ki a koe;</span> <span class="verse"><a name="8">8</a>Korero atu ranei ki te whenua, a mana koe e whakaako; ka whakaaturia mai ano hoki ki a koe e nga ika o te moana.</span> <span class="verse"><a name="9">9</a>Ko wai i kore te mohio ki enei mea katoa, he mea mahi tenei na te ringa o Ihowa?</span> <span class="verse"><a name="10">10</a>Kei tona ringa nei te wairua o nga mea ora katoa, te manawa hoki o nga kikokiko tangata katoa.</span> <span class="verse"><a name="11">11</a>He teka ianei e whakamatauria ana nga kupu e te taringa, pera hoki i te waha e whakarongo nei ki te reka o tana kai?</span> <span class="verse"><a name="12">12</a>Kei nga kaumatua nga whakaaro nui; kei te roa o nga ra te matau.</span> <span class="verse"><a name="13">13</a>Kei a ia te whakaaro nui me te kaha; kei a ia te tohutohu me te matauranga.</span> <span class="verse"><a name="14">14</a>Nana, e wawahia ana e ia, kore iho e hanga ano; e kopia ana e ia te tangata, kahore rawa he putanga.</span> <span class="verse"><a name="15">15</a>Nana, e unuhia atu ana e ia nga wai, a kua maroke; e tukua mai ana ano e ia, a ka hurihia te whenua.</span> <span class="verse"><a name="16">16</a>Kei a ia te kaha me te mahi totika; ko te tangata tinihanga me te tangata e tinihangatia ana, nana.</span> <span class="verse"><a name="17">17</a>E kahakina atu ana e ia nga kaiwhakatakoto whakaaro, he mea pahua; whakakuwaretia iho e ia nga kaiwhakawa.</span> <span class="verse"><a name="18">18</a>Ko te mana o nga kingi, wetekina ake e ia, herea iho e ia o ratou hope ki te whitiki.</span> <span class="verse"><a name="19">19</a>E arahina atu ana e ia nga tohunga, he mea pahua, hurihia iho e ia te hunga kaha.</span> <span class="verse"><a name="20">20</a>Whakakorea ake e ia he kupu ma te hunga ngakau pono, riro ana i a ia nga mahara o nga kaumatua.</span> <span class="verse"><a name="21">21</a>E ringihia ana e ia te whakahawea ki runga ki nga rangatira, e wetekina ana e ia te whitiki o te hunga kaha.</span> <span class="verse"><a name="22">22</a>E hurahia mai ana e ia nga mea hohonu i roto i te pouri, whakaputaina mai ana e ia te atarangi o te mate ki te marama.</span> <span class="verse"><a name="23">23</a>E whakanuia ana e ia nga iwi, a e huna ana e ia; e tohatohaina atu ana e ia nga iwi, a e whakawhaititia mai ana ano ratou e ia.</span> <span class="verse"><a name="24">24</a>E tangohia atu ana e ia te ngakau o nga rangatira o te iwi o te whenua, a e meinga ana e ia kia kopikopiko noa i te wahi ururua kahore nei he ara.</span> <span class="verse"><a name="25">25</a>Whawha noa ratou i roto i te pouri, kahore hoki he marama, a meinga ana ratou e ia kia hurori haere ano he tangata haurangi.</span> </p></div</div></div></body></html>