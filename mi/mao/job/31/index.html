<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 31</strong></div><p><span class="verse"><a name="1">1</a>Kua oti taku kawenata ki oku kanohi; kia whakaaroaro ahau hei aha ki te kotiro?</span> <span class="verse"><a name="2">2</a>He aha ta te Atua wahi e tuwha mai ai i runga? He aha ta te Kaha Rawa taonga tupu i te wahi tiketike?</span> <span class="verse"><a name="3">3</a>He teka ianei he whakangaromanga mo te tangata kino? he whiu mo nga kaimahi o te he?</span> <span class="verse"><a name="4">4</a>He teka ianei e kitea ana e ia oku ara, e taua ana e ia oku hikoinga katoa?</span> <span class="verse"><a name="5">5</a>Ki te mea i haere ahau i runga i te tekateka noa, a i hohoro toku waewae ki te tinihanga;</span> <span class="verse"><a name="6">6</a>Kia paunatia ahau i runga i te pauna tika, kia mohio ai te Atua ki toku tapatahi:</span> <span class="verse"><a name="7">7</a>Ki te mea i kotiti ke toku hikoinga i te ara, a i whai toku ngakau i oku kanohi; a ki te mea i mau te tongi ki oku ringa;</span> <span class="verse"><a name="8">8</a>Kati, ko ahau hei whakato, a ma tetahi atu e kai; ae ra, tukua nga hua o taku mara kia hutia atu.</span> <span class="verse"><a name="9">9</a>Ki te mea i whakawairangitia toku ngakau e te wahine, a i whanga ahau i te tatau o toku hoa;</span> <span class="verse"><a name="10">10</a>Heoi kia huri paraoa taku wahine ma tetahi atu, kia piko iho ano hoki nga tangata ke ki runga i a ia.</span> <span class="verse"><a name="11">11</a>He kino rawa hoki tera; ae ra, he he e tika ana kia whiua e nga kaiwhakawa:</span> <span class="verse"><a name="12">12</a>He ahi hoki tera e kai ana ki te whakangaromanga rawa, poto noa aku hua katoa.</span> <span class="verse"><a name="13">13</a>Ki te mea i whakahaweatia e ahau te whakawa a taku pononga tane, a taku pononga wahine, i a raua e totohe ana ki ahau;</span> <span class="verse"><a name="14">14</a>Ka pehea ra ahau ina whakatika te Atua? He aha taku kupu e whakahoki ai ki a ia ina tae mai ia ki te titiro?</span> <span class="verse"><a name="15">15</a>He teka ranei na toku kaihanga ia i hanga i roto i te kopu? a nana, na te kotahi, i whai ahua ai maua i roto i te puku?</span> <span class="verse"><a name="16">16</a>Ki te mea i kaiponuhia e ahau ta nga rawakore i hiahia ai, a meinga ana e ahau nga kanohi o te pouaru kia pau i te minamina;</span> <span class="verse"><a name="17">17</a>Ki te mea ranei i kainga taku maramara e toku kotahi, a kihai te pani i kai i tetahi wahi;</span> <span class="verse"><a name="18">18</a>He mea whakatupu ia naku no toku taitamarikitanga ra ano me te mea ko tona papa ahau: ko te pouaru he mea arahi naku no te kopu ra ano o toku whaea;</span> <span class="verse"><a name="19">19</a>Ki te mea i kite ahau i tetahi e tata ana ki te mate, he kore no te kakahu, a kahore he uhi mo te rawakore;</span> <span class="verse"><a name="20">20</a>Ki te mea kihai tona hope i whakapai ki ahau, a kihai ia i mahana i nga huruhuru o taku kahui:</span> <span class="verse"><a name="21">21</a>Ki te mea i ara toku ringa hei pehi i te pani, i toku kitenga he awina tera moku kei te kuwaha;</span> <span class="verse"><a name="22">22</a>Na kia marere atu toku pokohiwi i roto i te peke, kia whati te takakau o toku ringa.</span> <span class="verse"><a name="23">23</a>Ko te whiu hoki a te Atua taku i wehi ai; kihai hoki i taea e ahau te aha i tona nui.</span> <span class="verse"><a name="24">24</a>Ki te mea i u toku whakaaro ki te koura, a i mea ahau ki te koura parakore, Ko koe taku e whakawhirinaki atu ai;</span> <span class="verse"><a name="25">25</a>Ki te mea i koa ahau ki te maha o oku rawa, a ki te nui o ta toku ringa i whiwhi ai;</span> <span class="verse"><a name="26">26</a>Ki te mea i kite ahau i te ra e whiti ana, i te marama ranei e haere ana i tona tiahotanga;</span> <span class="verse"><a name="27">27</a>A ka kumea pukutia atu toku ngakau, ka kihia toku ringa e toku mangai:</span> <span class="verse"><a name="28">28</a>Na he kino tenei hei whiunga ma nga kaiwhakawa: he teka hoki naku ki te Atua i runga.</span> <span class="verse"><a name="29">29</a>Ki te mea i koa ahau ki te whakangaromanga o te tangata i kino ki ahau, i whakaara ake ranei i ahau i te panga o te he ki a ia;</span> <span class="verse"><a name="30">30</a>Ae, kihai ahau i tuku i toku mangai kia hara, kihai i whai kia kanga tona wairua;</span> <span class="verse"><a name="31">31</a>Ki te mea kahore nga tangata o toku teneti i mea, Tena koa te tangata kihai nei i makona i tona kikokiko?</span> <span class="verse"><a name="32">32</a>Kihai te manene i moe i waho; i whakatuwheratia ano e ahau oku tatau ki te tangata haere;</span> <span class="verse"><a name="33">33</a>Ki te mea i pera ahau me Arama, i hipoki i oku he, i huna i toku kino ki roto ki toku uma;</span> <span class="verse"><a name="34">34</a>I wehi hoki ahau i te huihui nui, i mataku ki te whakahawea a nga hapu, a whakarongo kau ana, kihai hoki i puta ki waho</span> <span class="verse"><a name="35">35</a>Aue, me i whakarongo mai tetahi ki ahau! Nana, tenei taku tohu, ma te Kaha Rawa e whakahoki mai he kupu ki ahau; me i ahau noa te pukapuka i tuhituhia e toku hoariri!</span> <span class="verse"><a name="36">36</a>Ina, kua amohia e ahau i runga i toku pokohiwi; kua herea e ahau hei karauna moku.</span> <span class="verse"><a name="37">37</a>Kua whakaaturia e ahau ki a ia te maha o oku hikoinga; rite tonu ki ta te rangatira taku whakatata atu ki a ia.</span> <span class="verse"><a name="38">38</a>Ki te tangi taku oneone, he whakahe ki ahau, ki te uru ano ona moa ki te aue,</span> <span class="verse"><a name="39">39</a>Ki te mea i kainga e ahau ona hua, he mea kihai i utua, a naku ranei ona ariki i mate ai,</span> <span class="verse"><a name="40">40</a>Na, kia riro pu te witi i te tataramoa, te parei i te taru kino. Heoi ano nga korero a Hopa.</span> </p></div</div></div></body></html>