<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 8</strong></div><p><span class="verse"><a name="1">1</a>Na ka whakautu a Pirirara Huhi, ka mea,</span> <span class="verse"><a name="2">2</a>Kia pehea ake te roa o tau korero i enei mea? Kia pehea ake te roa o nga kupu a tou mangai e rite ai ki te hau kaha?</span> <span class="verse"><a name="3">3</a>E whakaparori ke ranei te Atua i te whakawa? E whakaparori ke ranei te Kaha Rawa i te tika?</span> <span class="verse"><a name="4">4</a>Ki te mea i hara au tamariki ki a ia, a kua maka atu ratou e ia hei utu mo to ratou he;</span> <span class="verse"><a name="5">5</a>Ki te rapu wawe koe i to Atua, a ka inoi ki te Kaha Rawa;</span> <span class="verse"><a name="6">6</a>Ki te mea he ma koe, he tika, ina, ka ara ake ia ki a koe aianei, ka manaakitia ano e ia te nohoanga o tou tika.</span> <span class="verse"><a name="7">7</a>Ahakoa i iti tou timatanga, e nui noa atu tou whakamutunga.</span> <span class="verse"><a name="8">8</a>Tena ra, ui atu ki to mua whakatupuranga; anga atu hoki ki te mea kua rapua e o ratou matua.</span> <span class="verse"><a name="9">9</a>Nonanahi nei hoki tatou, kahore hoki e mohio; he atarangi nei hoki o tatou ra i runga i te whenua;</span> <span class="verse"><a name="10">10</a>E kore ranei ratou e whakaako i a koe, e korero ki a koe, e puaki mai ranei he kupu i o ratou ngakau?</span> <span class="verse"><a name="11">11</a>E tupu ranei te wiwi i te mea kahore he repo? E nui ranei te raupo ki te kahore he wai?</span> <span class="verse"><a name="12">12</a>I te mea he kaiota tonu, a kihai i tapahia, kua maroke i mua ake i nga otaota katoa.</span> <span class="verse"><a name="13">13</a>Ka pera ano nga ara o te hunga katoa e wareware ana ki te Atua, a ka riro ki te kore ta te tangata whakaponokore i tumanako ai.</span> <span class="verse"><a name="14">14</a>Ka motuhia atu tana i whakamanawa atu ai, ko te whare hoki o te pungawerewere hei tumanakohanga mona.</span> <span class="verse"><a name="15">15</a>Ka okioki atu ia ki tona whare; heoi e kore e tu: u tonu tana pupuri atu, otiia e kore e mau.</span> <span class="verse"><a name="16">16</a>E matomato ana i te mea kahore nei te ra, a e wana ana ona peka i tana kari.</span> <span class="verse"><a name="17">17</a>Kapi tonu te puranga i ona pakiaka, e kitea ana e ia te wahi kamaka.</span> <span class="verse"><a name="18">18</a>Ki te whakamotitia iho ia i tona wahi, ka whakakahore taua wahi ki a ia, ka mea, Kahore ahau i kite i a koe.</span> <span class="verse"><a name="19">19</a>Nana, ko te hari tenei o tona ara, a ka tupu ake etahi atu i roto i te puehu.</span> <span class="verse"><a name="20">20</a>Nana, e kore te Atua e whakakahore ki te tangata tika, e kore ano e puritia e ia te ringa o nga tangata kino.</span> <span class="verse"><a name="21">21</a>Tera ano tou mangaika whakakiia e ia ki te kata, ou ngutu ki te hamama.</span> <span class="verse"><a name="22">22</a>He whakama te kakahu mo te hunga e kino ana ki a koe, a ka kahore noa iho te tapenakara o te hunga kino.</span> </p></div</div></div></body></html>