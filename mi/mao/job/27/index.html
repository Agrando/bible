<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 27</strong></div><p><span class="verse"><a name="1">1</a>Na i korero tonu ano a Hopa i tana pepeha; i mea,</span> <span class="verse"><a name="2">2</a>E ora ana te Atua, nana nei i whakakahore toku tika; te Kaha Rawa, nana nei i whakakawa toku wairua;</span> <span class="verse"><a name="3">3</a>Kei te toitu tonu hoki toku ora i roto i ahau, a kei roto i oku pongaponga te wairua o te Atua;</span> <span class="verse"><a name="4">4</a>He pono, e kore oku ngutu e korero kino, e kore te hianga e puaki i toku arero.</span> <span class="verse"><a name="5">5</a>Aue kia whakatikaia ta koutou e ahau! E kore e whakarerea e ahau toku ngakau tapatahi, a mate noa.</span> <span class="verse"><a name="6">6</a>Ka mau taku pupuri ki toku tika, e kore e tukua atu e ahau: e kore toku ngakau e whakahe ki ahau i ahau ano e ora nei.</span> <span class="verse"><a name="7">7</a>Ko toku hoariri, kia rite ia ki te tangata kino; ko te tangata e whakatika mai ana ki ahau, kia rite ia ki te tangata hara.</span> <span class="verse"><a name="8">8</a>He aha oti ta te whakaponokore e tumanako ai, ahakoa whiwhi ia i te rawa, ki te mea ka tangohia atu tona wairua e te Atua?</span> <span class="verse"><a name="9">9</a>E rongo ranei te Atua ki tana tangi ina pa te he ki a ia?</span> <span class="verse"><a name="10">10</a>E ahuareka ranei ia ki te Kaha Rawa, e karanga ranei ki te Atua i nga wa katoa?</span> <span class="verse"><a name="11">11</a>Ka whakaakona koutou e ahau ki te ringa o te Atua; e kore e huna e ahau nga mea e takoto mai nei i te Kaha Rawa.</span> <span class="verse"><a name="12">12</a>Nana, kua kite koutou katoa; a na te aha koutou i wairangi rawa ai?</span> <span class="verse"><a name="13">13</a>Ko ta te Atua wahi tenei ma te tangata kino, ko te mea e whakarerea iho ma nga kaitukino, ko ta te Kaha Rawa e riro i a ratou.</span> <span class="verse"><a name="14">14</a>Ki te mea ka tokomaha ana tamariki, hei mea ma te hoari; e kore ano hoki ona uri e makona i te taro.</span> <span class="verse"><a name="15">15</a>Ko ona morehu ka tanumia ki te mate; e kore ano hoki ana pouaru e tangi.</span> <span class="verse"><a name="16">16</a>Ahakoa amene ia i te hiriwa ano he puehu, a pae tonu te kakahu mona ano he paru;</span> <span class="verse"><a name="17">17</a>E pae ano i a ia, otiia ka kakahuria e te tangata tika, ka wehewehea hoki te hiriwa e te harakore.</span> <span class="verse"><a name="18">18</a>Ka rite tana hanga i tona whare ki ta te purehurehu; tona rite kei te whare tihokahoka e hanga ana e te kaitiaki.</span> <span class="verse"><a name="19">19</a>Ka takoto ia, he tangata taonga, otiia e kore e kohia ki te urupa; ko te tirohanga ake a ona kanohi, na kua kahore noa iho ia.</span> <span class="verse"><a name="20">20</a>Rite tonu ki te wai nga whakawehi e mau ai ia; tahaetia ana ia e te paroro i te po.</span> <span class="verse"><a name="21">21</a>Ka kahakina atu ia e te marangai, a riro ana ia; ka aia atu ano ia i tona wahi.</span> <span class="verse"><a name="22">22</a>Ka aki mai hoki te Atua ki a ia, e kore ano ia e tohungia; mea noa ia kia rere mai i roto i tona ringa.</span> <span class="verse"><a name="23">23</a>Ka papaki te tangata i o ratou ringa ki a ia, a ka whakahi, ka a atu i a ia i tona wahi.</span> </p></div</div></div></body></html>