<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/job/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/job">Job</a> &gt <strong>Chapter 28</strong></div><p><span class="verse"><a name="1">1</a>He rua hoki to te hiriwa e puta mai ai, he wahi ano to te koura e whakarewaina ai.</span> <span class="verse"><a name="2">2</a>He mea tango mai te rino no roto i te whenua; no te kamaka te parahi, he mea whakarewa.</span> <span class="verse"><a name="3">3</a>E whakatakotoria ana e te tangata he mutunga mai mo te pouri, e rapua ana e ia ki te tino tutukitanga atu nga kohatu o te pouri, o te atarangi o te mate.</span> <span class="verse"><a name="4">4</a>E pakaruhia mai ana e ia he rua i ko ake o nga nohoanga tangata; kua wareware ratou i te waewae e haere ana; he tawhiti i te tangata to ratou tarenga, e piu atu ana, e piu ana mai.</span> <span class="verse"><a name="5">5</a>Ko te whenua, e puta mai ana he taro i roto i a ia: a e hurihia ake ana a raro iho ano he ahi.</span> <span class="verse"><a name="6">6</a>Hei wahi mo nga hapira ona kohatu, he puehu koura ano tona.</span> <span class="verse"><a name="7">7</a>He ara tena kahore i mohiotia e te manu, kiano i kitea e te kanohi o te whatura.</span> <span class="verse"><a name="8">8</a>Kahore nga kirehe whakahi kia takahi i taua ara kahore hoki a reira kia haerea e te raiona tutu.</span> <span class="verse"><a name="9">9</a>E pa atu ana tona ringa ki te kiripaka; hurihia ake e ia nga take o nga maunga.</span> <span class="verse"><a name="10">10</a>E tapahia ana e ia he awa i roto i nga kamaka, a e kite ana tona kanohi i nga mea utu nui katoa.</span> <span class="verse"><a name="11">11</a>E herea ana e ia nga awa kei maturuturu; e whakaputa mai ana hoki i nga mea ngaro ki te marama.</span> <span class="verse"><a name="12">12</a>E kitea ia ki hea te whakaaro nui? kei hea hoki te wahi o te mohio?</span> <span class="verse"><a name="13">13</a>E kore te tangata e mohio ki tona utu, e kore ano taua hanga e kitea ki te whenua o te ora.</span> <span class="verse"><a name="14">14</a>E ki ake ana te rire, Kahore i ahau; e ki mai ana hoki te moana, Kahore i ahau.</span> <span class="verse"><a name="15">15</a>E kore e hokona ki te koura, e kore ano hoki e taea te pauna te hiriwa hei utu mona.</span> <span class="verse"><a name="16">16</a>E kore e taea te whakarite ki te koura o Opira, ki te onika utu nui, ki te hapira.</span> <span class="verse"><a name="17">17</a>E kore e rite te koura, te kohatu piata ki a ia: e kore e hokona ki nga oko koura parakore.</span> <span class="verse"><a name="18">18</a>E kore e whakahuatia te kaoa, nga peara ranei; hira ake hoki te utu o te whakaaro nui i to te rupi.</span> <span class="verse"><a name="19">19</a>E kore te topaha o Etiopia e rite ki a ia, e kore e tau te koura parakore hei utu.</span> <span class="verse"><a name="20">20</a>Ka haere mai ra i hea te whakaaro nui? Kei hea te wahi o te matau?</span> <span class="verse"><a name="21">21</a>He mea huna atu na hoki i nga kanohi o nga mea ora katoa, ngaro rawa i nga manu o te rangi.</span> <span class="verse"><a name="22">22</a>E ki ake ana te whakangaromanga raua ko te mate, i hakiri o maua taringa ki tona rongo.</span> <span class="verse"><a name="23">23</a>E mohio ana te Atua ki tona ara, kua kite ano ia i tona wahi.</span> <span class="verse"><a name="24">24</a>E titiro ana hoki ia ki nga pito o te whenua, e kite ana ia i nga mea i raro i te rangi, a puta noa;</span> <span class="verse"><a name="25">25</a>E mea ana i te whakataimaha mo te hau; ae, e mehua ana ia i nga wai ki te mehua.</span> <span class="verse"><a name="26">26</a>I a ia e whakatakoto ana i te tikanga mo te ua, i te huarahi mo te uira o te whatitiri,</span> <span class="verse"><a name="27">27</a>Ka kitea e ia i reira, a whakapuakina mai ana; i whakaukia e ia, a ata rapua ana e ia.</span> <span class="verse"><a name="28">28</a>A ka mea ia ki te tangata, Na, ko te wehi ki te Ariki, ko te whakaaro nui tena; a ko te mawehe atu i te kino, koia te matauranga.</span> </p></div</div></div></body></html>