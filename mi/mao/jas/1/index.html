<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/jas/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/jas">James</a> &gt <strong>Chapter 1</strong></div><p><span class="verse"><a name="1">1</a>Na Hemi, na te pononga a te Atua, a te Ariki hoki, a Ihu Karaiti, ki nga hapu kotahi tekau ma rua e noho marara ana; Tena koutou.</span> <span class="verse"><a name="2">2</a>Kiia iho, e oku teina, he mea hari nui ina taka koutou ki nga whakamatautauranga maha;</span> <span class="verse"><a name="3">3</a>E matau ana hoki koutou, ko te whakamatautauranga o to koutou whakapono hei mahi i te manawanui.</span> <span class="verse"><a name="4">4</a>Na kia puta rawa te mahi a te manawanui, kia tino tika ai koutou, kia toitu ai, te hapa i tetahi mea.</span> <span class="verse"><a name="5">5</a>Ki te hapa tetahi o koutou i te matauranga, me inoi ia ki te Atua, e homai nui nei ki te katoa, kahore hoki ana tawai mai; a ka homai ki a ia.</span> <span class="verse"><a name="6">6</a>Otira me inoi whakapono ia, kaua e ruarua. Ko te tangata ruarua hoki, tona rite kei te ngaru o te moana, e puhia ana e te hau, e akina ana.</span> <span class="verse"><a name="7">7</a>Kaua hoki taua tangata e mea, e whiwhi ia ki tetahi mea i te Ariki.</span> <span class="verse"><a name="8">8</a>E kore te tangata ngakau rua e u i ana hanga katoa.</span> <span class="verse"><a name="9">9</a>Ko te teina iti, kia whakamanamana ia i te mea ka whakanekehia ake ia:</span> <span class="verse"><a name="10">10</a>Me te tangata taonga ano, i te mea ka whakaititia: ka memeha atu hoki ia, ano he puawai tarutaru.</span> <span class="verse"><a name="11">11</a>Ko te putanga mai hoki o te ra me te hau wera ano, na, kua maroke te tarutaru, kua ngahoro tona puawai, a ngaro iho te atanga o tona ahua: ka pera ano te tangata taonga, ka memeha atu i ona haereerenga.</span> <span class="verse"><a name="12">12</a>Ka hari te tangata e u ake ana ki te whakamatautauranga: no te mea hoki ka oti ia te whakamatautau, ka whiwhi ia ki te karauna o te ora, kua whakaaria mai nei e te Ariki mo te hunga e aroha ana ki a ia.</span> <span class="verse"><a name="13">13</a>Kaua tetahi e mea ina whakamatautauria, E whakamatautauria ana ahau e te Atua: e kore hoki te Atua e taea te whakamatautau e te kino, e kore ano hoki ia e whakamatautau i tetahi:</span> <span class="verse"><a name="14">14</a>Engari he mea whakamatautau te tangata, i a ia e kumea ana, e poaina ana e tona hiahia ake ano.</span> <span class="verse"><a name="15">15</a>Na, i te haputanga o te hiahia, ka whanau ko te hara; a, i te otinga o te hara, ka whanau ko te mate.</span> <span class="verse"><a name="16">16</a>Kei whakapohehetia koutou, e oku teina aroha.</span> <span class="verse"><a name="17">17</a>No runga nga homaitanga papai katoa, nga mea katoa e tino tika ana, he mea heke iho no te Matua o nga whakamarama, kahore nei ona putanga ketanga, kahore hoki he atarangi o te tahuri.</span> <span class="verse"><a name="18">18</a>Na tona hiahia ake ano tatou i whanau ai, he meatanga na te kupu o te pono, kia meinga ai tatou me he matamua mo ana mea i hanga ai.</span> <span class="verse"><a name="19">19</a>Kei te mohio koutou ki tenei, e oku hoa aroha, kia hohoro nga tangata katoa ki te whakarongo, kia puhoi ki te korero, kia puhoi kite riri:</span> <span class="verse"><a name="20">20</a>E kore hoki ta te Atua tika e mahia e to te tangata riri.</span> <span class="verse"><a name="21">21</a>Heoi me whakarere katoa atu nga tikanga poke, me te hara e hua tonu nei, me tahuri marire ki te kupu kua oti te whakato iho; e taea hoki e tenei te whakaora o koutou wairua.</span> <span class="verse"><a name="22">22</a>Hei kaimahi ano koutou i te kupu, kaua hei kaiwhakarongo anake, kei tinihangatia koutou e koutou ano.</span> <span class="verse"><a name="23">23</a>Ki te mea hoki he kaiwhakarongo tetahi i te kupu, ehara nei i te kaimahi, he rite ia ki te tangata e matakitaki ana ki tona kanohi maori i roto i te whakaata:</span> <span class="verse"><a name="24">24</a>I tona matakitakinga hoki i a ia ano, haere ana, wareware tonu ake he ahua pehea ranei tona.</span> <span class="verse"><a name="25">25</a>Tena ko te tangata e ata titiro iho ana ki te ture tino tika, ki te mea herekore, a ka u tonu, he kaiwhakarongo ano ia e kore e wareware, engari e mahi ana i te mahi, e hari ano tenei i tana mahi.</span> <span class="verse"><a name="26">26</a>Ki te mea he ahua karakia to tetahi i roto i a koutou, ki te kore e parairetia e ia tona arero, he tinihanga hoki tana ki tona ngakau, he maumau karakia tana.</span> <span class="verse"><a name="27">27</a>Ko te karakia pono, ko te mea pokekore ki te aroaro o te Atua matua, ko ia tenei, Ko te tirotiro i nga pani i nga pouaru i o ratou mate, ko te tiaki i a ia ake kei poke i te ao.</span> </p></div</div></div></body></html>