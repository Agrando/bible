<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/matt/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/matt">Matthew</a> &gt <strong>Chapter 23</strong></div><p><span class="verse"><a name="1">1</a>Me i reira ka korero a Ihu ki te mano, ki ana akonga hoki,</span> <span class="verse"><a name="2">2</a>Ka mea, Kei te nohoanga o Mohi nga karaipi ratou ko nga Parihi e noho ana:</span> <span class="verse"><a name="3">3</a>Ko nga mea katoa e mea ai ratou hei pupuri ma koutou, puritia, mahia; kei rite ia a koutou mahi ki a ratou mahi: ko ta ratou hoki he korero, kahore he mahi.</span> <span class="verse"><a name="4">4</a>E hereherea ana hoki e ratou nga wahanga taimaha, he uaua me ka pikaua, a whakawaha iho ki runga ki nga pokohiwi o te tangata; heoi kahore ratou e pai kia whakakorikoria ki tetahi o o ratou maihao.</span> <span class="verse"><a name="5">5</a>Ko a ratou mahi katoa e meatia ana hei matakitaki ma te tangata; e whakawhanuitia ana e ratou a ratou pairakere; e whakanuia ana ano nga taniko o o ratou kakahu;</span> <span class="verse"><a name="6">6</a>Ko ta ratou e rawe ai ko nga nohoanga rangatira i nga hakari, me nga nohoanga rangatira i nga whare karakia,</span> <span class="verse"><a name="7">7</a>Me nga ohatanga i nga kainga hokohoko, a kia karangatia e te tangata, E Rapi.</span> <span class="verse"><a name="8">8</a>Otiia aua koutou e karangatia, E Rapi: kotahi hoki to koutou kaiwhakaako; a he tuakana, he teina, koutou katoa.</span> <span class="verse"><a name="9">9</a>Kaua ano tetahi e kiia hei matua mo koutou i runga i te whenua: kotahi hoki to koutou Matua, ko tera i te rangi.</span> <span class="verse"><a name="10">10</a>Kaua ano koutou e kiia he kaiarahi: kotahi ano to koutou kaiarahi, ko te Karaiti.</span> <span class="verse"><a name="11">11</a>Ko te mea nui rawa hoki o koutou, hei kaimahi ia ma koutou.</span> <span class="verse"><a name="12">12</a>Ki te whakahira hoki tetahi i a ia, ka whakaititia; a ki te whakaiti tetahi i a ia, ka whakahirangia.</span> <span class="verse"><a name="13">13</a>Aue, te mate mo koutou, e nga karaipi, e nga Parihi, e te hunga tinihanga! e tutakina ana hoki e koutou te rangatiratanga o te rangi ki nga tangata: kahore koutou e tomo, kahore ano e tukua te hunga e tomo ana kia tapoko.</span> <span class="verse"><a name="14">14</a>Aue, te mate mo koutou, e nga karaipi, e nga Parihi, e te hunga tinihanga! no te mea ka pau i a koutou nga whare o nga pouaru, a e maminga ana ki te inoi roa: mo reira he nui rawa te he e tau ki a koutou.</span> <span class="verse"><a name="15">15</a>Aue, te mate mo koutou, e nga karaipi, e nga Parihi, e te hunga tinihanga! e taiawhiotia ana hoki e koutou te moana me te whenua, kia tahuri mai ai tetahi hei porohiraiti, a, no ka riro mai, ka meinga ia e koutou hei tamaiti mo Kehena, kino noa atu i a koutou.</span> <span class="verse"><a name="16">16</a>Aue, te mate mo koutou, e nga kaiarahi matapo, e mea nei, Ki te oatitia te whare tapu e tetahi, he mea noa ano; otira ki te oatitia e tetahi te koura o te whare tapu, ka mau tana!</span> <span class="verse"><a name="17">17</a>E nga kuware, e nga matapo: ko tehea te mea nui, ko te koura ranei, ko te whare tapu ranei i tapu ai te koura?</span> <span class="verse"><a name="18">18</a>Me tenei, Ki te oatitia e tetahi te aata, he mea noa ano: otira ki te oatitia te whakahere i runga i te aata, ka mau tana.</span> <span class="verse"><a name="19">19</a>E nga kuware, e nga matapo, ko tehea te mea nui, ko te whakahere, ko te aata ranei i tapu ai te whakahere?</span> <span class="verse"><a name="20">20</a>Na, ki te oatitia e tetahi te aata, e oatitia ana e ia tera mea, me nga mea katoa i runga.</span> <span class="verse"><a name="21">21</a>Ki te oatitia e tetahi te whare tapu, e oatitia ana e ia tera mea, me te kainoho o roto.</span> <span class="verse"><a name="22">22</a>Ki te oatitia hoki e tetahi te rangi, e oatitia ana e ia te torona o te Atua, me te kainoho o runga.</span> <span class="verse"><a name="23">23</a>Aue, te mate mo koutou, e nga karaipi, e nga Parihi, e te hunga tinihanga! e hoatu ana e koutou te wahi whakatekau o te miniti, o te anihi, o te kumine, a kapea ake nga mea nunui o te ture, te whakawa, te tohu tangata, te whakapono: he tika kia meatia e koutou enei, engari kaua tera ra e kapea.</span> <span class="verse"><a name="24">24</a>E nga kaiarahi matapo, e tatari nei i te waeroa, a horomia ake te kamera.</span> <span class="verse"><a name="25">25</a>Aue, te mate mo koutou e nga karaipi, e nga Parihi, e te hunga tinihanga! e horoi nei i waho o te kapu, o te pereti, ko roto ia ki tonu i te pahua, i te taikaha.</span> <span class="verse"><a name="26">26</a>E te Parihi matapo, matua horoia a roto o te kapu, o te pereti, kia ma ai hoki a waho.</span> <span class="verse"><a name="27">27</a>Aue, te mate mo koutou, e nga karaipi, e nga Parihi, e te hunga tinihanga! he rite hoki koutou ki nga urupa kua oti te pani ki te paru ma, ko waho he ataahua ki te titiro atu, ko roto ia ki tonu i nga koiwi tupapaku, i nga mea poke katoa.</span> <span class="verse"><a name="28">28</a>He pena hoki koutou, ko waho e tika ana ki ta te tangata titiro, ko roto ia e ki ana i te tinihanga, i te kino.</span> <span class="verse"><a name="29">29</a>Aue, te mate mo koutou, e nga karaipi, e nga Parihi, e te hunga tinihanga? ko koutou nei hoki hei hanga i nga tanumanga o nga poropiti, hei whakapaipai i nga urupa o nga tangata tika,</span> <span class="verse"><a name="30">30</a>Me te ki ano, Me i nga ra tatou o o tatou matua, kihai tatou i uru tahi me ratou ki te whakaheke i te toto o nga poropiti.</span> <span class="verse"><a name="31">31</a>He whakaatu tera na koutou, ko koutou nga tamariki a te hunga nana i patu nga poropiti.</span> <span class="verse"><a name="32">32</a>Tena ra, kia ki a koutou te mehua a o koutou matua.</span> <span class="verse"><a name="33">33</a>E nga neke, e te uri nakahi, me aha ka rere ai koutou i te kupu tuku ki te reinga?</span> <span class="verse"><a name="34">34</a>Na ka tonoa atu e ahau ki a koutou nga poropiti, nga tangata mahara, nga karaipi: ko etahi o ratou e whakamatea e koutou, e ripekatia; ko etahi e whiua i roto i o koutou whare karakia, e whaia hoki i tetahi pa ki tetahi pa:</span> <span class="verse"><a name="35">35</a>A ka utaina ki a koutou nga toto katoa o te hunga tika i whakahekea ki te whenua, no te toto o Apera, o te tangata tika tae iho ki te toto o Hakaraia, o te tama a Parakia, i kohurutia e koutou i waenganui o te whare tapu, o te aata.</span> <span class="verse"><a name="36">36</a>He pono taku e mea nei ki a koutou. Tera e pa enei mea katoa ki tenei whakatupuranga.</span> <span class="verse"><a name="37">37</a>E Hiruharama, e Hiruharama, e whakamate nei i nga poropiti, e aki nei ki te kamaka i te hunga e tonoa ana ki a koe, ano te tini o aku meatanga kia whakaminea au tamariki, kia peratia me te heihei e whakamine nei i ana pi ki raro i ona parirau, a kihai koutou i pai!</span> <span class="verse"><a name="38">38</a>Na ka mahue atu ki a koutou to koutou whare kia takoto noa ana.</span> <span class="verse"><a name="39">39</a>Ko taku kupu hoki tenei ki a koutou, E kore koutou e kite i ahau a mua ake nei, kia mea ra ano koutou, Ka whakapaingia ia e haere mai ana i runga i te ingoa o te Ariki.</span> </p></div</div></div></body></html>