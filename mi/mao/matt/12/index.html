<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/matt/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/matt">Matthew</a> &gt <strong>Chapter 12</strong></div><p><span class="verse"><a name="1">1</a>I taua wa i haere a Ihu i te hapati ra waenga witi; a e hiakai ana ana akonga, na ka anga ratou ka kato i nga witi, ka kai.</span> <span class="verse"><a name="2">2</a>A, no te kitenga o nga Parihi, ka mea ki a ia, Na, au akonga e mea na i te mea e kore e tika kia meinga i te hapati.</span> <span class="verse"><a name="3">3</a>Ka mea ia ki a ratou, Kahore koutou i kite i ta Rawiri i mea ai, i a ia e hiakai ana, ratou ko ona hoa:</span> <span class="verse"><a name="4">4</a>I tona tomokanga ki te whare o te Atua, i tana kainga i nga taro aroaro, i nga mea kihai nei i tika kia kainga e ia, e ona hoa ranei, engari ma nga tohunga anake?</span> <span class="verse"><a name="5">5</a>Kahore ano koutou i kite i roto i te ture, e whakanoatia ana te hapati e nga tohunga i roto i te temepara i nga hapati, a kahore he he?</span> <span class="verse"><a name="6">6</a>Ko taku kupu ia tenei ki a koutou, Kei konei tetahi, he rahi ke i te temepara.</span> <span class="verse"><a name="7">7</a>Otiia me i matau koutou ki tenei, Ko taku e pai ai ko te tohu tangata, haunga te patunga tapu, kahore koutou i whakahe i te hunga harakore.</span> <span class="verse"><a name="8">8</a>Ko te Tama nei hoki a te tangata te Ariki o te hapati.</span> <span class="verse"><a name="9">9</a>Na ka haere atu ia i reira, ka tomo ki to ratou whare karakia:</span> <span class="verse"><a name="10">10</a>Na he tangata tera kua memenge te ringa. A ka ui ratou ki a ia, He tika ranei te whakaora i te hapati? he mea hoki kia whakapangia ai e ratou he he ki a ia.</span> <span class="verse"><a name="11">11</a>Na ka mea ia ki a ratou, Ko tehea tangata o koutou, ki te mea kotahi ana hipi, a ka taka ki roto ki te poka i te hapati, e kore ranei ia e mau ki taua hipi, e hapai ake?</span> <span class="verse"><a name="12">12</a>Na tera noa atu to te tangata pai i to te hipi. Ina, he tika ano te mahi pai i nga hapati.</span> <span class="verse"><a name="13">13</a>Me i reira ka mea ia ki taua tangata, Totoro mai tou ringa. A, no te toronga, kua ora ano, kua pera me tetahi.</span> <span class="verse"><a name="14">14</a>Na ka haere nga Parihi ki waho, ka runanga mona me pehea e ngaro ai ia i a ratou.</span> <span class="verse"><a name="15">15</a>Otira i matau a Ihu, a haere atu ana i reira: a he rahi te hui i aru i a ia, a whakaorangia ana ratou katoa e ia;</span> <span class="verse"><a name="16">16</a>A i whakatupato ano ia i a ratou kei whakakitea ia.</span> <span class="verse"><a name="17">17</a>Na ka rite ta Ihaia poropiti i korero ai, i mea ai,</span> <span class="verse"><a name="18">18</a>Na, taku pononga, taku i whiriwhiri ai: taku i aroha ai, ta toku Wairua i ahuareka ai: ka waiho e ahau toku Wairua ki runga ki a ia, a mana e whakapuaki te whakawa ki nga tauiwi.</span> <span class="verse"><a name="19">19</a>E kore ia e totohe, e kore ia e hamama; e kore ano e rangona tona reo i nga ara;</span> <span class="verse"><a name="20">20</a>E kore e whatiia porokeretia e ia te kakaho i mangungu, e kore e tineia te muka e whakapaoa ana; kia puta ra ano i a ia te whakawa ki te wikitoria.</span> <span class="verse"><a name="21">21</a>Ka tumanako hoki nga tauiwi ki tona ingoa.</span> <span class="verse"><a name="22">22</a>Me i reira ka kawea mai ki a ia he tangata e nohoia ana e te rewera, he matapo, he wahangu; a whakaorangia ana e ia, no ka korero, ka kite taua matapo, taua wahangu.</span> <span class="verse"><a name="23">23</a>A ka ohomauri te mano katoa, ka mea, Ehara ianei tenei i te Tama a Rawiri?</span> <span class="verse"><a name="24">24</a>A, no te rongonga o nga Parihi, ka mea, Ehara i a ia nana i pei nga rewera nei, engari na Perehepura, na te rangatira o nga rewera.</span> <span class="verse"><a name="25">25</a>A i matau a Ihu ki o ratou whakaaro, ka mea ki a ratou, Ki te tahuri iho tetahi rangatiratanga ki a ia ano, ka kore; ki te tahuri iho hoki ki a ia ano tetahi pa, tetahi whare ranei, e kore e tu:</span> <span class="verse"><a name="26">26</a>Na, ki te pei a Hatana i a Hatana ano, e tahuri iho ana ki a ia ano; me pehea e tu ai tona rangatiratanga?</span> <span class="verse"><a name="27">27</a>A, ki te mea na Perehepura taku peinga rewera, na wai te peinga a a koutou tamariki? na ko ratou hei kaiwhakawa mo koutou.</span> <span class="verse"><a name="28">28</a>Tena, ki te mea na te Wairua o te Atua taku peinga rewera, ina, kua tae noa mai te rangatiratanga o te Atua ki a koutou.</span> <span class="verse"><a name="29">29</a>Me pehea oti ka tomo ai te tangata ki te whare o te tangata kaha, ka pahua ai i ona taonga, ki te kore ia e matua here i taua tangata kaha? ko reira pahua ai i tona whare.</span> <span class="verse"><a name="30">30</a>Ko te tangata ehara i te hoa noku, he hoariri ia ki ahau; ko te tangata kahore e kohikohi tahi maua, e titaritari ana.</span> <span class="verse"><a name="31">31</a>Koia ahau ka mea nei ki a koutou, Ko nga hara katoa me nga kohukohu, a te tangata e murua: tena ko te kohukohu ki te Wairau Tapu e kore e murua.</span> <span class="verse"><a name="32">32</a>Ki te korero whakahe hoki tetahi mo te Tama a te tangata, e murua tana: tena ki te korero whakahe tetahi mo te Wairua Tapu, e kore e murua tana i tenei ao, e kore ano i tera atu.</span> <span class="verse"><a name="33">33</a>Meinga ranei te rakau kia pai, a pai iho ona hua; meinga ranei te rakau kia kino, a kino iho ona hua; ma nga hua hoki ka mohiotia ai te rakau.</span> <span class="verse"><a name="34">34</a>E te uri nakahi, me pehea ka korero pai ai koutou, te hunga kino? he purenatanga hoki no te ngakau nga kupu a te mangai.</span> <span class="verse"><a name="35">35</a>Ko te tangata pai he pai ana e whakaputa ai i roto i nga taonga pai o te ngakau: ko te tangata kino hoki he kino ana e whakaputa ai i roto i nga taonga kino.</span> <span class="verse"><a name="36">36</a>Na ko taku kupu tenei ki a koutou, Me korero e nga tangata, i te ra whakawa, te tikanga o nga kupu pokanoa katoa e puaki i a ratou.</span> <span class="verse"><a name="37">37</a>Ma au kupu hoki koe ka whakatikaia ai, ma au kupu ano ka tau ai te he ki a koe.</span> <span class="verse"><a name="38">38</a>Me i reira ka ki etahi o nga karaipi, o nga Parihi, ka mea, E te Kaiwhakaako, e mea ana matou kia kite i tetahi tohu i a koe.</span> <span class="verse"><a name="39">39</a>Na ka whakahoki ia, ka mea ki a ratou, E rapu ana te whakatupuranga kino, puremu, i tetahi tohu; a e kore tetahi tohu e hoatu, ko te tohu anake o Hona poropiti:</span> <span class="verse"><a name="40">40</a>E toru hoki nga ra o Hona, e toru nga po i roto i te kopu o te tohora; waihoki ka toru nga ra, ka toru nga po o te Tama a te tangata ki te manawa o te whenua.</span> <span class="verse"><a name="41">41</a>E ara nga tangata o Ninewe me tenei whakatupuranga i te whakawakanga, e whakatau i te he ki a ratou: i ripeneta hoki ratou i te kauwhau a Hona; a tenei tetahi he nui ki i a Hona.</span> <span class="verse"><a name="42">42</a>E ara te kuini o te tonga me tenei whakatupuranga i te whakawakanga, e whakatau i te he ki a ratou: i haere mai hoki ia i nga pito o te whenua ki te whakarongo ki nga whakaaro nui o Horomona; a tenei tetahi he nui ke i a Horomona.</span> <span class="verse"><a name="43">43</a>Ka puta mai te wairua poke i roto i te tangata, ka haereere ra nga wahi maroke rapu okiokinga ai, a te kitea.</span> <span class="verse"><a name="44">44</a>Ka mea ia, Ka hoki ahau ki toku whare i puta mai ia ahau; a, no te taenga atu, rokohanga atu e takoto kau ana, oti rawa te tahi, te whakapai.</span> <span class="verse"><a name="45">45</a>Na ka haere ia, ka tango i etahi atu wairua tokowhitu hei hoa mona, he kino noa atu i a ia, ka tomo ratou, ka noho ki reira; a kino atu i te timatanga te whakamutunga ki taua tangata. Tera ano e pera tenei whakatupuranga kino.</span> <span class="verse"><a name="46">46</a>I a ia ano e korero ana ki te mano, na, ko tona whaea ratou ko ona teina e tu ana i waho, e whai ana kia korero ki a ia.</span> <span class="verse"><a name="47">47</a>A ka mea tetahi ki a ia, Na, tou whaea me ou teina te tu mai nei i waho, e whai ana kia korero ki a koe.</span> <span class="verse"><a name="48">48</a>Na ka whakahoki ia, ka mea ki te tangata i korero ki a ia, Ko wai toku whaea? ko wai hoki oku teina?</span> <span class="verse"><a name="49">49</a>Na ka totoro tona ringa ki ana akonga, ka mea, Na, toku whaea, oku teina!</span> <span class="verse"><a name="50">50</a>Ki te meatia hoki e tetahi ta toku Matua i te rangi e pai ai, hei teina ia ki ahau, hei tuahine, hei whaea.</span> </p></div</div></div></body></html>