<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/matt/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/matt">Matthew</a> &gt <strong>Chapter 22</strong></div><p><span class="verse"><a name="1">1</a>A ka oho ake a Ihu, ka korero kupu whakarite ano ki a ratou, ka mea,</span> <span class="verse"><a name="2">2</a>Ka rite te rangatiratanga o te rangi ki tetahi kingi, i whakatakoto marena mo tana tama,</span> <span class="verse"><a name="3">3</a>A tonoa ana ana pononga, hei karanga i te hunga i korerotia ki te marena: heoi kihai ratou i pai ki te haere.</span> <span class="verse"><a name="4">4</a>Ka tono ano ia i era atu pononga, ka mea, Mea atu ki te hunga i korerotia, Na kua rite taku hakari; kua oti aku puru, aku mea momona te patu, a kua rite katoa nga mea: haere mai ki te marena.</span> <span class="verse"><a name="5">5</a>Otira i paopaongia e ratou, haere ana ko tetahi ki tana mara, ko tetahi ki tana hokohoko.</span> <span class="verse"><a name="6">6</a>Na hopukina ana ana pononga e nga mea i mahue, tukinotia ana ratou, a whakamatea iho.</span> <span class="verse"><a name="7">7</a>Otiia i riri te kingi: a tonoa atu ana ana taua, whakangaromia ana taua hunga kohuru, tahuna iho to ratou pa.</span> <span class="verse"><a name="8">8</a>Katahi ia ka mea ki ana pononga, E rite ana te marena, ko te hunga ia i karangatia kihai i pai.</span> <span class="verse"><a name="9">9</a>Na haere koutou ki nga pekanga o nga ara, a tonoa mai ki te marena te hunga katoa e kite ai koutou.</span> <span class="verse"><a name="10">10</a>Na ka haere aua pononga ki nga ara, a huihuia katoatia ana te hunga i kitea e ratou, ana pai, ana kino: na kiki ana te marena i nga manuhiri.</span> <span class="verse"><a name="11">11</a>Otiia, no te tapokoranga, o te kingi kia kite i nga manuhiri, ka kitea e ia i reira he tangata kahore nei ona kakahu marena:</span> <span class="verse"><a name="12">12</a>A ka mea ki a ia, E hoa, he aha koe i tomo mai ai ki konei kahore nei ou kahu marena? Heoi kihai ia i kuihi.</span> <span class="verse"><a name="13">13</a>Na ka mea te kingi ki nga kaimahi, Herea ona ringa, ona waewae, kawea atu, maka ki te pouri i waho rawa; ko te wahi tera o te tangi, o te tetea o nga niho.</span> <span class="verse"><a name="14">14</a>He tokomaha hoki e karangatia, he ruarua ia e whiriwhiria.</span> <span class="verse"><a name="15">15</a>Me i reira ka haere nga Parihi, ka runanga ki te pehea e mau ai tetahi kupu ana.</span> <span class="verse"><a name="16">16</a>A ka tonoa ki a ia a ratou akonga me nga tangata piri ki a Herora, hei mea, E te Kaiwhakaako, e matau ana matou he pono koe, e whakaako ana koe i te ara a te Atua i runga i te pono, e kore ano ta te tangata e whakaaroa e koe: e kore nei hoki koe e titiro ki te kanohi tangata.</span> <span class="verse"><a name="17">17</a>Tena, korerotia ki a matou, E pehea ana tou whakaaro? He mea tika ranei te hoatu takoha ki a Hiha, kahore ranei?</span> <span class="verse"><a name="18">18</a>Otiia i mohio a Ihu ki to ratou whakaaro kino, a ka mea, He aha ta koutou e whakamatautau na i ahau, e te hunga tinihanga?</span> <span class="verse"><a name="19">19</a>Tena koa, kia kite ahau i te moni takoha. A mauria mai ana e ratou ki a ia he pene.</span> <span class="verse"><a name="20">20</a>Na ka mea ia ki a ratou, No wai tenei ahua me te tuhituhinga?</span> <span class="verse"><a name="21">21</a>Ka mea ratou ki a ia, No Hiha. Katahi ia ka mea ki a ratou, Hoatu ki a Hiha nga mea a Hiha; ki te Atua ano nga mea a te Atua.</span> <span class="verse"><a name="22">22</a>Ka rongo ratou, ka miharo: a mahue ake ia i a ratou, a haere ana ratou.</span> <span class="verse"><a name="23">23</a>I taua ra ka haere mai ki a ia nga Haruki, e mea nei kahore he aranga, ka ui ki a ia,</span> <span class="verse"><a name="24">24</a>Ka mea, E te Kaiwhakaako, i mea a Mohi, Ki te mate te tangata, a kahore ana tamariki, ma tona teina e marena tana wahine, e whakatupu ake he uri mo tona tuakana.</span> <span class="verse"><a name="25">25</a>Na tokowhitu tetahi whanau i a matou, he tuakana, he teina: te marenatanga o te tuatahi, ka mate, a hore ona uri, waiho iho tana wahine ma tona teina.</span> <span class="verse"><a name="26">26</a>Me te tuarua ano, me te tuatoru, puta noa i te tuawhitu.</span> <span class="verse"><a name="27">27</a>A, muri iho i a ratou katoa, ka mate te wahine.</span> <span class="verse"><a name="28">28</a>Na, i te aranga, ma wai o te tokowhitu te wahine? i a ratou katoa nei hoki ia.</span> <span class="verse"><a name="29">29</a>Na ka whakahoki a Ihu, ka mea ki a ratou, E he ana koutou, te mohio ki nga karaipiture, ki te kaha ano o te Atua.</span> <span class="verse"><a name="30">30</a>I te aranga hoki e kore ratou e marena, e kore ano e hoatu kia marenatia, engari ka rite ki nga anahera a te Atua i te rangi.</span> <span class="verse"><a name="31">31</a>Na, ko te aranga o te hunga mate, kahore ano koutou i kite i ta te Atua i korero ai ki a koutou, i mea ai,</span> <span class="verse"><a name="32">32</a>Ko ahau te Atua o Aperahama, te Atua o Ihaka, te Atua o Hakopa? ehara te Atua i te Atua no te hunga mate, engari no te hunga ora.</span> <span class="verse"><a name="33">33</a>A, no ka rongo te mano, ka miharo ki tana ako.</span> <span class="verse"><a name="34">34</a>No te rongonga ia o nga Parihi, kua kapi i a ia te mangai o nga Haruki, ka whakamine tahi ratou.</span> <span class="verse"><a name="35">35</a>Na ka ui tetahi o ratou, he kaiako i te ture, ka whakamatautau i a ia, ka mea,</span> <span class="verse"><a name="36">36</a>E te Kaiwhakaako, ko tehea te kupu nui o te ture?</span> <span class="verse"><a name="37">37</a>Ka mea a Ihu ki a ia, Kia whakapaua tou ngakau, tou wairua, tou hinengaro, ki te aroha ki te Ariki, ki tou Atua.</span> <span class="verse"><a name="38">38</a>Ko te tuatahi tenei, ko te kupu nui.</span> <span class="verse"><a name="39">39</a>He rite ano te tuarua ki tenei, Kia aroha koe ki tou hoa tata, ano ko koe.</span> <span class="verse"><a name="40">40</a>Kei runga i enei kupu e rua e iri ana te ture me nga poropiti.</span> <span class="verse"><a name="41">41</a>A, i nga Parihi e noho huihui ana, ka ui a Ihu ki a ratou,</span> <span class="verse"><a name="42">42</a>Ka mea, He pehea o koutou whakaaro ki a te Karaiti? Na wai ia tama? Ka mea ratou ki a ia, Na Rawiri.</span> <span class="verse"><a name="43">43</a>Ka mea ia ki a ratou, He aha ra a Rawiri, i a ia e nohoia ana e te Wairua, i karanga ai i a ia he Ariki? i mea hoki ia,</span> <span class="verse"><a name="44">44</a>I mea te Ariki ki toku Ariki, hei toku matau koe noho ai, kia meinga ra ano e ahau ou hoariri hei turanga waewae mou.</span> <span class="verse"><a name="45">45</a>Na, ka kiia nei ia e Rawiri he Ariki, he pehea i tama ai ki a ia?</span> <span class="verse"><a name="46">46</a>A hore he tangata i ahei te whakahoki kupu ki a ia, kihai rawa ano tetahi i maia ki te ui ki a ia i taua ra iho ano.</span> </p></div</div></div></body></html>