<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/matt/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/matt">Matthew</a> &gt <strong>Chapter 5</strong></div><p><span class="verse"><a name="1">1</a>A, i tona kitenga i te whakaminenga, ka haere ia ki runga ki te maunga: a, no ka noho ia, ka haere ana akonga ki a ia:</span> <span class="verse"><a name="2">2</a>Na ka puaki tona mangai, a ka whakaako ia i a ratou, ka mea,</span> <span class="verse"><a name="3">3</a>Ka koa te hunga he rawakore nei te wairua: no ratou hoki te rangatiratanga o te rangi.</span> <span class="verse"><a name="4">4</a>Ka koa te hunga e tangi ana: ka whakamarietia hoki ratou.</span> <span class="verse"><a name="5">5</a>Ka koa te hunga ngakau mahaki: ka riro hoki i a ratou te whenua.</span> <span class="verse"><a name="6">6</a>Ka koa te hunga e hiakai ana, e hiainu ana, ki te tika: e makona hoki ratou.</span> <span class="verse"><a name="7">7</a>Ka koa te hunga tohu tangata: e tohungia hoki ratou.</span> <span class="verse"><a name="8">8</a>Ka koa te hunga ngakau ma: e kite hoki ratou i te Atua.</span> <span class="verse"><a name="9">9</a>Ka koa te hunga hohou rongo: ka huaina hoki ratou he tamariki na te Atua.</span> <span class="verse"><a name="10">10</a>Ka koa te hunga e whakatoia ana mo te tika: no ratou hoki te rangatiratanga o te rangi.</span> <span class="verse"><a name="11">11</a>Ka koa koutou ina tawai ratou i a koutou, ina whakatoi, ina puaki i a ratou nga kupu kino katoa mo koutou, he mea teka, he whakaaro hoki ki ahau.</span> <span class="verse"><a name="12">12</a>Kia hari, kia whakamanamana: he rahi hoki te utu mo koutou i te rangi: he penei hoki ta ratou whakatoi i nga poropiti i mua i a koutou.</span> <span class="verse"><a name="13">13</a>Ko koutou te tote o te whenua: otira ki te hemo te ha o te tote, ma te aha e whai tikanga tote ai? heoi ano tona painga, na ka akiritia ki waho, ka takahia e nga tangata.</span> <span class="verse"><a name="14">14</a>Ko koutou te whakamarama o te ao. E kore e ngaro te pa e tu ana i runga maunga.</span> <span class="verse"><a name="15">15</a>E kore hoki e tahuna te rama, e whakaturia ki raro o te mehua, engari ki runga ki te turanga; a ka tiaho ki nga tangata katoa i roto i te whare.</span> <span class="verse"><a name="16">16</a>Waihoki kia tiaho to koutou marama ki te aroaro o nga tangata, kia kite ai ratou i a koutou hanga pai, kia whakakororia ai i to koutou Matua i te rangi.</span> <span class="verse"><a name="17">17</a>Kei mea koutou i haere mai ahau ki te whakakahore i te ture, i nga poropiti ranei; kihai ahau i haere mai ki te whakakahore, engari ki te whakatutuki.</span> <span class="verse"><a name="18">18</a>He tino pono hoki taku e mea nei ki a koutou, Pahemo noa te rangi me te whenua, e kore tetahi tongi, tetahi tohu ranei o te ture e pahemo, kia rite katoa ra ano.</span> <span class="verse"><a name="19">19</a>Na, ki te whakakahore tetahi i tetahi mea iti rawa o enei kupu ako, a ka ako i nga tangata kia pera, ka kiia ia ko te iti rawa i te rangatiratanga o te rangi: engari ki te whakaritea e tetahi, ki te whakaakona, ka kiia ia he nui i te rangatirata nga o te rangi.</span> <span class="verse"><a name="20">20</a>Ko taku kupu hoki tenei ki a koutou, Ki te kore e nui ake ta koutou mahi tika i ta nga karaipi ratou ko nga Parihi, e kore rawa koutou e tapoko ki te rangatiratanga o te rangi.</span> <span class="verse"><a name="21">21</a>Kua rongo koutou, i korerotia ki nga tupuna, Kaua e patu tangata; a ki te patu tangata tetahi, ka tau te he ki a ia.</span> <span class="verse"><a name="22">22</a>Na ko taku kupu tenei ki a koutou, Ki te riri noa tetahi ki tona teina, ka tau te he ki a ia; a ki te mea tetahi ki tona teina, Wairangi! ka tika kia komititia: na ki te mea tetahi, Poauau! ka tika mona te kapura o Kehena.</span> <span class="verse"><a name="23">23</a>Na reira, ki te mauria e koe tau whakahere ki te aata, a ka mahara i reira i hara koe ki tou hoa;</span> <span class="verse"><a name="24">24</a>Waiho tau whakahere i reira, i mua o te aata, a haere, matua houhia te rongo ki tou teina, ka haere ai, ka mau ai i tau whakahere.</span> <span class="verse"><a name="25">25</a>Kia hohoro te whakarite i ta korua korero ko tou hoa tauwhainga, i a korua ano i te ara, kei tukua koe e te hoa tauwhainga ki te kaiwhakawa, a ka tukua e te kaiwhakawa ki te katipa, a ka maka koe ki te whare herehere.</span> <span class="verse"><a name="26">26</a>He pono taku e mea atu nei ki a koe, E kore rawa koe e puta i reira, kia utua ra ano te patene whakamutunga.</span> <span class="verse"><a name="27">27</a>Kua rongo koutou, i korerotia, Kaua e puremu:</span> <span class="verse"><a name="28">28</a>Na ko taku kupu tenei ki a koutou, Ki te titiro tetahi ki te wahine, he hiahia ki a ia, kua puremu ke ia ki a ia i roto i tona ngakau.</span> <span class="verse"><a name="29">29</a>Ki te he koe i tou kanohi matau, tikarohia, maka atu: he pai ke hoki ki a koe ki te ngaro tetahi wahi ou, a ka kore e maka tou tinana katoa ki Kehena.</span> <span class="verse"><a name="30">30</a>Ki te he ano hoki koe i tou ringa matau, poutoa, maka atu: he pai ke ki te mate tetahi wahi ou, a ka kore e maka tou tinana katoa ki Kehena.</span> <span class="verse"><a name="31">31</a>I korerotia ano, Ki te whakarere tetahi i tana wahine, me hoatu ki a ia tetahi pukapuka whakarere:</span> <span class="verse"><a name="32">32</a>Na ko taku kupu tenei ki a koutou, Ki te whakarere tetahi i tana wahine, haunga mo te take moepuku, e mea ana ia i te wahine kia puremu: a ki te marena tetahi i te wahine i whakarerea, e puremu ana ia.</span> <span class="verse"><a name="33">33</a>Kua rongo ano koutou, i korerotia ki nga tupuna, Kaua e oati teka, engari me whakamana au oati ki te Ariki:</span> <span class="verse"><a name="34">34</a>Na ko taku kupu tenei ki a koutou, Kaua rawa tetahi mea e oatitia; kaua te rangi, ko to te Atua torona hoki ia:</span> <span class="verse"><a name="35">35</a>Kaua hoki te whenua; ko te turanga hoki tera o ona waewae: kaua hoki a Hiruharama; ko te pa hoki tera o te Kingi nui.</span> <span class="verse"><a name="36">36</a>Kaua ano e oatitia tou matenga, e kore hoki e ahei i a koe te mea kia ma tetahi makawe, kia mangu ranei.</span> <span class="verse"><a name="37">37</a>Erangi ko tenei hei kupu ma koutou, Ae, ae; Kahore, kahore: no te mea ki te maha atu i ena, no te kino.</span> <span class="verse"><a name="38">38</a>Kua rongo koutou i korerotia, He kanohi mo te kanohi, he niho mo te niho:</span> <span class="verse"><a name="39">39</a>Na ko taku kupu tenei ki a koutou, Kaua e whakauaua atu ki te kino; erangi ki te pakia tou paparinga matau e tetahi, whakaangahia atu hoki tera ki a ia.</span> <span class="verse"><a name="40">40</a>A ki te mea tetahi kia whakawakia koe, ka tangohia tou koti, tukua atu hoki tou ngeri ki a ia.</span> <span class="verse"><a name="41">41</a>A ki te tonoa koe e tetahi kia haere kotahi te maero, kia rua au e haere tahi ai me ia.</span> <span class="verse"><a name="42">42</a>Hoatu ki te tangata e tono mea ana i a koe, kaua hoki e tahuri ke i te tangata e mea ana ki te taonga tarewa i a koe.</span> <span class="verse"><a name="43">43</a>Kua rongo koutou i korerotia, Kia aroha ki tou hoa tata, kia kino hoki ki tou hoa whawhai:</span> <span class="verse"><a name="44">44</a>Na ko taku kupu tenei ki a koutou, Arohaina o koutou hoa whawhai, manaakitia te hunga e kanga ana i a koutou, kia pai te mahi ki te hunga e kino ana ki a koutou, me inoi hoki mo te hunga e whakawhiu ana i a koutou, e whakatoi ana i a koutou;</span> <span class="verse"><a name="45">45</a>Kia tupu ai koutou hei tamariki ma to koutou Matua i te rangi: e mea nei hoki ia i tona ra kia whiti ki te hunga kino, ki te hunga pai, kia ua hoki te ua ki te hunga tika, ki te hunga he.</span> <span class="verse"><a name="46">46</a>Ki te aroha hoki koutou ki te hunga e aroha ana ki a koutou, he aha te utu e riro i a koutou? Kahore ianei nga pupirikana e pena?</span> <span class="verse"><a name="47">47</a>A ki te oha koutou ki o koutou teina anake, he aha ta koutou mahi i nui ake i ta etahi? kahore ianei nga tauiwi e pena hoki?</span> <span class="verse"><a name="48">48</a>Na kia tika koutou, kia pera me to koutou Matua i te rangi e tika ana.</span> </p></div</div></div></body></html>