<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/matt/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/matt">Matthew</a> &gt <strong>Chapter 27</strong></div><p><span class="verse"><a name="1">1</a>A, ka takiri te ata, ka runanga nga tohunga nui katoa me nga kaumatua o te iwi mo Ihu kia whakamatea:</span> <span class="verse"><a name="2">2</a>A, no ka oti ia te here, ka arahina atu, tukua ana ki a Pirato, ki te kawana.</span> <span class="verse"><a name="3">3</a>A, no te kitenga o Hura, o te kaituku i a ia, kua whakaaetia ia kia whakamatea, ka puta ke tona whakaaro, whakahokia ana e ia nga hiriwa e toru tekau ki nga tohunga nui ratou ko nga kaumatua,</span> <span class="verse"><a name="4">4</a>Ka mea, Kua hara ahau i taku tukunga i te toto harakore. Ka mea ratou, Hei aha ma matou? mau tena e titiro.</span> <span class="verse"><a name="5">5</a>Na maka iho e ia nga hiriwa ki te whare tapu, a puta ana ki waho, haere ana, tarona ana i a ia.</span> <span class="verse"><a name="6">6</a>Na ka tango nga tohunga nui i nga hiriwa, ka mea, E kore e tika kia panga enei ki te takotoranga moni, he utu toto hoki.</span> <span class="verse"><a name="7">7</a>No ka runanga ratou, a hokona ana ki aua mea te mara a te kaihanga rihi, hei tanumanga mo nga manene.</span> <span class="verse"><a name="8">8</a>Na reira hoki i huaina ai taua mara, Ko te Mara o te Toto, a mohoa noa nei,</span> <span class="verse"><a name="9">9</a>Katahi ka rite ta Heremaia poropiti i korero ai, i mea ai, Tangohia ana e ratou nga hiriwa e toru tekau, te utu mo te tangata i whakaritea nei ona utu, i whakaritea nei nga utu e etahi o nga tama a Iharaira;</span> <span class="verse"><a name="10">10</a>A hoatu ana mo te mara a te kaihanga rihi; i pera ano me ta te `Ariki i whakarite ai ki ahau.</span> <span class="verse"><a name="11">11</a>Na i te tu tera a Ihu i te aroaro o te kawana; ka ui te kawana ki a ia, ka mea, Ko koe ranei te Kingi o nga Hurai? Ka mea a Ihu ki a ia, Kua korerotia mai na e koe.</span> <span class="verse"><a name="12">12</a>A, i te whakapanga a nga tohunga nui ratou ko nga kaumatua i tetahi he ki a ia, kihai ia i whakahoki kupu atu.</span> <span class="verse"><a name="13">13</a>Katahi ka mea a Pirato ki a ia, Kahore koe e rongo i te tini o nga mea e korerotia nei e ratou mou?</span> <span class="verse"><a name="14">14</a>Heoi kahore kia kotahi kupu i whakahokia e ia ki a ia; tino miharo noa te kawana.</span> <span class="verse"><a name="15">15</a>Na ko ta te kawana tikanga i taua hakari he tuku i tetahi herehere ki te iwi, i ta ratou e pai ai.</span> <span class="verse"><a name="16">16</a>I reira ano i a ratou tetahi herehere ingoa nui, ko Parapa te ingoa.</span> <span class="verse"><a name="17">17</a>A, no ra ka mine ratou, ka mea a Pirato ki a ratou, Ko wai ta koutou e pai ai kia tukua e ahau ki a koutou? ko Parapa, ko Ihu ranei e huaina nei ko te Karaiti?</span> <span class="verse"><a name="18">18</a>I mahara hoki ia he hae no ratou i tukua ai ia.</span> <span class="verse"><a name="19">19</a>Na, i a ia e noho ana i runga i te nohoanga whakawa, ka tono tangata mai tana wahine ki a ia. ka mea, Kei ahatia e koe taua tangata tika: he maha hoki nga mea i pa moemoea mai ki ahau inaianei, he mea mona.</span> <span class="verse"><a name="20">20</a>Otiia i whakakikitia e nga tohunga nui ratou ko nga kaumatua te mano, kia inoia a Parapa, kia whakangaromia a Ihu.</span> <span class="verse"><a name="21">21</a>Na ka whakahoki te kawana, ka mea ki a ratou, Ko tehea o te tokorua ta koutou e pai ai kia tukua e ahau ki a koutou? Ka mea ratou, Ko Parapa.</span> <span class="verse"><a name="22">22</a>Ka mea a Pirato ki a ratou, Me aha oti e ahau a Ihu, e huaina nei ko to Karaiti? Ka mea ratou katoa ki a ia, Ripekatia.</span> <span class="verse"><a name="23">23</a>Na ka mea te kawana, He aha koia tana kino i mea ai? Heoi nui noa atu ta ratou hamama, ka mea, Ripekatia ia.</span> <span class="verse"><a name="24">24</a>A, i te kitenga o Pirato kahore ia i whai wahi, engari ka nui ke atu te ngangau, ka mau ia ki te wai, ka horoi i ona ringa i te aroaro o te mano, ka mea. Kahore ahau e whai hara i te toto o tenei tangata tika: ma koutou tena e titiro.</span> <span class="verse"><a name="25">25</a>Na ka whakahoki te iwi katoa, ka mea, Hei runga ona toto i a matou, i a matou tamariki.</span> <span class="verse"><a name="26">26</a>Na ka tukua e ia a parapa ki a ratou: a, ka oti a Ihu te whiu, ka tukua kia ripekatia.</span> <span class="verse"><a name="27">27</a>Katahi ka mauria a Ihu e nga hoia a te kawana ki te whare whakawa, a whakaminea ana ki a ia te ropu katoa.</span> <span class="verse"><a name="28">28</a>Na ka tangohia e ratou ona kakahu, a whakakakahuria ana ia ki te kakahu whero.</span> <span class="verse"><a name="29">29</a>A, no ka oti tetahi karauna tataramoa te whiri, ka potaea ki tona matenga, me te kakaho ki tona ringa matau: a ka tukua nga turi ki a ia, ka taunu ki a ia, ka mea, Tena koe, e te Kingi o nga Hurai!</span> <span class="verse"><a name="30">30</a>A ka tuwhaina ia e ratou, a ka mau ratou ki te kakaho, ka patua ki tona matenga.</span> <span class="verse"><a name="31">31</a>Na, ka mutu ta ratou tawai ki a ia, ka tihorea atu i runga i a ia te kakahu ra, whakakahuria ana ona ki a ia, a arahina ana ia kia ripekatia.</span> <span class="verse"><a name="32">32</a>A, i a ratou e haere ana ki waho, ka kitea e ratou he tangata no Hairini, ko Haimona te ingoa: meinga ana ia e ratou kia haere tahi me ratou hei amo i tona ripeka.</span> <span class="verse"><a name="33">33</a>A, i to ratou taenga ki te wahi e kiia nei ko Korokota, ara, ko te wahi angaanga,</span> <span class="verse"><a name="34">34</a>Ka hoatu e ratou he waina ki a ia kia inumia, he mea whakananu ki te au: a, no tana whakamatauranga atu, kihai i pai ki te inu.</span> <span class="verse"><a name="35">35</a>A, ka oti ia te ripeka, ka wehewehea ona kakahu, he mea maka ki te rota: i rite ai te kupu i korerotia e te poropiti, I wehewehea oku weruweru mo ratou, i maka rota hoki mo toku kakahu.</span> <span class="verse"><a name="36">36</a>Na noho ana ratou ki te tiaki i a ia i reira.</span> <span class="verse"><a name="37">37</a>A whakanohoia ana e ratou ki runga ake i tona matenga te mea i whakawakia ai ia, he mea tuhituhi, ko Ihu tenei ko te kingi o nga Hurai.</span> <span class="verse"><a name="38">38</a>Na tokorua nga tahae i ripekatia ngatahitia me ia, kotahi ki matau, kotahi ki maui.</span> <span class="verse"><a name="39">39</a>A ka kohukohu ki a ia te hunga e haere ana ra reira, me te oioi o ratou matenga,</span> <span class="verse"><a name="40">40</a>Ka mea, Ko koe hei whakahoro i te whare tapu, hei hanga ano i nga ra e toru, whakaorangia koe e koe ano. Ki te mea ko te Tama koe a te Atua, heke iho i te ripeka.</span> <span class="verse"><a name="41">41</a>I pena ano te tawai a nga tohunga nui, ratou ko nga karaipi, ko nga kaumatua, i mea,</span> <span class="verse"><a name="42">42</a>Ko era atu i whakaorangia e ia; te taea e ia te whakaora i a ia ano. Ko ia te Kingi o Iharaira, tena kia heke iho oti ia i te ripeka, ka whakapono matou ki a ia.</span> <span class="verse"><a name="43">43</a>I whakawhirinaki ia ki te Atua: ma tera ia e whakaora aianei, ki te pai ia ki a ia: nana hoki te ki, Ko te Tama ahau a te Atua.</span> <span class="verse"><a name="44">44</a>Me nga tahae hoki i ripekatia tahitia ra me ia, i pera ano ta raua tawai ki a ia.</span> <span class="verse"><a name="45">45</a>Na ka pouri a runga katoa o te whenua, no te ono o nga haora a taea noatia te iwa o nga haora.</span> <span class="verse"><a name="46">46</a>A, ka tata ki te iwa o nga haora, ka karanga a Ihu, he nui te reo, ka mea, Eri, Eri, rama hapakatani? ara, E toku Atua, e toku Atua, he aha koe i whakarere ai i ahau?</span> <span class="verse"><a name="47">47</a>I te rongonga o etahi o te hunga e tu ana i reira, ka mea, E karanga ana te tangata nei ki a Iraia.</span> <span class="verse"><a name="48">48</a>Na kua rere tetahi o ratou, kua mau ki te hautai, whakakiia ana ki te winika, a whakanohoia ana ki runga ki te kakaho, whakainumia ana mana.</span> <span class="verse"><a name="49">49</a>Ka mea ehinu, Kati, kia kite tatou e haere mai ranei a Iraia ki te whakaora i a ia.</span> <span class="verse"><a name="50">50</a>Na ka karanga ano a Ihu, he nui te reo, a tuku atu ana i tona wairua.</span> <span class="verse"><a name="51">51</a>Na ka wahia te arai o te whare tapu i waenganui pu, mai i runga a ki raro: ka ru te whenua, pakaru ana nga kamaka;</span> <span class="verse"><a name="52">52</a>Ko nga urupa tuwhera kau; a he maha nga tinana o te hunga tapu kua moe i ara mai;</span> <span class="verse"><a name="53">53</a>Ko te putanga ake i nga urupa i muri iho o tona aranga mai, haere ana ki roto ki te pa tapu, a he tokomaha te hunga i kite i a ratou.</span> <span class="verse"><a name="54">54</a>Na, i te kitenga o te keneturio ratou ko ona hoa tiaki i a Ihu i te ru, i nga mea ano i meatia, nui atu to ratou wehi, ka mea, He pono ko te Tama tenei a te Atua.</span> <span class="verse"><a name="55">55</a>A he tokomaha nga wahine i reira e matakitaki ana mai i tawhiti, nga mea i aru mai i a Ihu i Kariri, i mahi mea mana:</span> <span class="verse"><a name="56">56</a>I roto i a ratou a Meri Makarini, a Meri whaea o Hemi raua ko Hohi, me te whaea hoki o nga tama a Heperi.</span> <span class="verse"><a name="57">57</a>Na, ka ahiahi, ka haere mai tetahi tangata taonga nui o Arimatia, ko Hohepa te ingoa, he akonga ano ia na Ihu:</span> <span class="verse"><a name="58">58</a>I haere taua tangata ki a Pirato, a tonoa ana e ia te tinana o ihu. Na ka mea a Pirato kia hoatu te tinana.</span> <span class="verse"><a name="59">59</a>Na ka tango a Hohepa i te tinana, a takaia ana e ia ki te rinena ma,</span> <span class="verse"><a name="60">60</a>Whakatakotoria ana ki tana urupa hou, i haua e ia ki roto ki te kama: na whakataka atu ana e ia tetahi kohatu nui ki te kuwaha o te urupa, a haere ana.</span> <span class="verse"><a name="61">61</a>I reira ano a Meri Makarini, me tera Meri, e noho ana i te ritenga atu o te tanumanga.</span> <span class="verse"><a name="62">62</a>Na, i te aonga ake, i te ra i muri i te takanga hakari, ka haere nga tohunga nui me nga Parihi ki a Pirato,</span> <span class="verse"><a name="63">63</a>Ka mea, E mara, kei te mahara matou ki te korero a tera tangata tinihanga i a ia ano e ora ana, Kia taka nga ra e toru ka ara ahau.</span> <span class="verse"><a name="64">64</a>Na reira whakahaua atu kia tiakina te tanumanga, a tae noa ki te toru o nga ra, kei haere ana akonga i te po, ka tahae i a ia, ka mea ki te iwi, Kua ara ia i te hunga mate: penei kino atu i to mua to muri he.</span> <span class="verse"><a name="65">65</a>Ka mea a Pirato ki a ratou, He kaitiaki ano a koutou: haere, kia puta o koutou whakaaro kei taea atu ia.</span> <span class="verse"><a name="66">66</a>Na haere ana ratou, hiritia ana te kohatu, me te whakanoho ano i nga kaitiaki, kei taea atu te tanumanga.</span> </p></div</div></div></body></html>