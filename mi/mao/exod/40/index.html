<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/exod/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/exod">Exodus</a> &gt <strong>Chapter 40</strong></div><p><span class="verse"><a name="1">1</a>A i korero a Ihowa ki a Mohi, i mea,</span> <span class="verse"><a name="2">2</a>Hei te ra tuatahi o te marama tuatahi koe whakaara ai i te tapenakara o te teneti o te whakaminenga.</span> <span class="verse"><a name="3">3</a>A me hoatu ki roto te aaka o te whakaaturanga, ka hipoki ai i te aaka ki te arai.</span> <span class="verse"><a name="4">4</a>Me kawe ano te tepu ki roto, ka ata whakatakoto ai i nga mea e whakatakotoria ana ki runga; me kawe ano e koe te turanga rama ki roto, ka tahu ai i ona rama.</span> <span class="verse"><a name="5">5</a>Me whakatu ano e koe te aata koura mo te whakakakara ki mua o te aaka o te whakaaturanga, ka whakairi ai i te pa o te whatitoka ki te tapenakara.</span> <span class="verse"><a name="6">6</a>Me whakatu ano e koe te aata mo te tahunga tinana ki mua o te whatitoka o te tapenakara o te teneti o te whakaminenga.</span> <span class="verse"><a name="7">7</a>Me whakatu ano te takotoranga wai ki te takiwa o te aata, o te teneti o te whakaminenga, ka riringi wai ai ki roto.</span> <span class="verse"><a name="8">8</a>Me whakatu ano te marae a tawhio noa, ka whakairi ai i te pa ki te kuwaha o te marae.</span> <span class="verse"><a name="9">9</a>Na ka tango i te hinu whakawahi, ka whakawahi ai i te tapenakara me nga mea katoa i roto, ka whakatapu ai i taua mea, i ona mea katoa: a ka tapu.</span> <span class="verse"><a name="10">10</a>Me whakawahi ano te aata mo te tahunga tinana me ona oko katoa, me whakatapu ano te aata: a ka meinga hei aata tino tapu.</span> <span class="verse"><a name="11">11</a>Me whakawahi ano te takotoranga wai me tona turanga, me whakatapu.</span> <span class="verse"><a name="12">12</a>Me kawe ano e koe a Arona ratou ko ana tama ki te whatitoka o te tapenakara o te whakaminenga, ka horoi ai i a ratou ki te wai,</span> <span class="verse"><a name="13">13</a>Ka whakakakahu ai i nga kakahu tapu ki a Arona, ka whakawahi ai i a ia, ka whakatapu ai i a ia: a ka waiho ia hei tohunga maku.</span> <span class="verse"><a name="14">14</a>Na, me kawe mai ana tama, me whakakakahu nga koti ki a ratou:</span> <span class="verse"><a name="15">15</a>Me whakawahi, kia rite ki tau whakawahinga i to ratou papa, a ka meinga ratou hei tohunga maku: a ka ai to ratou whakawahinga hei whakatohunga i a ratou mo ake tonu atu, puta noa i o ratou whakatupuranga.</span> <span class="verse"><a name="16">16</a>I pera ano a Mohi: rite tonu tana i mea ai ki nga mea katoa i whakahaua e Ihowa ki a ia.</span> <span class="verse"><a name="17">17</a>Na, i te marama tuatahi o te rua o nga tau, i te ra tuatahi o te marama ka whakaarahi te tapenakara.</span> <span class="verse"><a name="18">18</a>I whakaarahia hoki e Mohi te tapenakara, i whakatakotoria ona turanga, i whakaarahia ona papa, i kuhua ona kaho, a whakaarahia ana ona pou.</span> <span class="verse"><a name="19">19</a>I hipokina ano e ia te teneti ki runga i te tapenakara, a maka iho ana te hipoki o te teneti ki runga ake, ko ta Ihowa hoki i whakahau ai ki a Mohi.</span> <span class="verse"><a name="20">20</a>Na ka mau ia ki te whakaaturanga, a hoatu ana ki roto ki te aaka, a kuhua ana nga amo ki te taha o te aaka, na ka maka iho te taupoki ki runga ki te aaka:</span> <span class="verse"><a name="21">21</a>Na ka maua e ia te aaka ki roto ki te tapenakara, a whakairihia ake ana te arai hipoki, hei hipoki mo te aaka o te whakaaturanga; ko ta Ihowa hoki i whakahau ai ki a Mohi.</span> <span class="verse"><a name="22">22</a>I whakaturia ano e ia te tepu ki te teneti o te whakaminenga, ki te taha whaka te raki o te tapenakara, ki waho mai o te arai.</span> <span class="verse"><a name="23">23</a>I whakararangitia hoki te taro ki runga, ki te aroaro o Ihowa; ko ta Ihowa hoki i whakahau ai ki a Mohi.</span> <span class="verse"><a name="24">24</a>I whakaturia ano e ia te turanga rama ki te teneti o te whakaminenga, ki te ritenga atu o te tepu, ki te taha whaka te tonga o te tapenakara.</span> <span class="verse"><a name="25">25</a>A tahuna ana e ia nga rama ki te aroaro o Ihowa; ko ta Ihowa i whakahau ai ki a Mohi.</span> <span class="verse"><a name="26">26</a>I whakaturia hoki e ia te aata koura ki te teneti o te whakaminenga ki mua mai o te arai:</span> <span class="verse"><a name="27">27</a>A tahuna ana e ia te whakakakara reka ki runga; ko ta Ihowa i whakahau ai ki a Mohi.</span> <span class="verse"><a name="28">28</a>I whakairihia ano te pa mo te whatitoka o te tapenakara.</span> <span class="verse"><a name="29">29</a>A i whakaturia e ia te aata mo te tahunga tinana ki te whatitoka o te tapenakara o te teneti o te whakaminenga, a whakaekea ana ki runga te tahunga tinana me te whakahere totokore; ko ta Ihowa i whakahau ai ki a Mohi.</span> <span class="verse"><a name="30">30</a>A i whakaturia e ia te takotoranga wai ki te takiwa o te aata, o te teneti o te whakaminenga, a ringihia ana he wai ki roto hei horoi.</span> <span class="verse"><a name="31">31</a>A i horoia e Mohi, e Arona hoki ratou ko ana tama, o ratou ringa me o ratou waewae ki reira:</span> <span class="verse"><a name="32">32</a>I to ratou haerenga ki roto ki te teneti o te whakaminenga, i te mea ranei ka whakatata ki te aata, ka horoi ratou; ko ta Ihowa i whakahau ai ki a Mohi.</span> <span class="verse"><a name="33">33</a>I whakaturia ano te marae o te tapenakara, o te aata a tawhio noa, a whakairihia ana te pa o te kuwaha o te marae. Na ka oti te mahi i a Mohi.</span> <span class="verse"><a name="34">34</a>Katahi ka taupokina iho te teneti o te whakaminenga e te kapua, a ka ki te tapenakara i te kororia o Ihowa.</span> <span class="verse"><a name="35">35</a>A kihai i taea e Mohi te tomo ki te teneti o te whakaminenga no te mea e taungia iho ana e te kapua, e ki ana hoki te tapenakara i te kororia o Ihowa.</span> <span class="verse"><a name="36">36</a>A, ka riro ake te kapua i te tapenakara, ka haere nga tama a Iharaira i o ratou haerenga katoa:</span> <span class="verse"><a name="37">37</a>Ki te mea ia kihai i riro te kapua, kihai i haere, a taea noatia te ra i riro ake ai.</span> <span class="verse"><a name="38">38</a>I runga hoki i te tapenakara te kapua o Ihowa i te awatea, a he ahi kei runga i te po, i te tirohanga a te whare katoa o Iharaira, i o ratou haerenga katoa.</span> </p></div</div></div></body></html>