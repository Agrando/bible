<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/exod/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/exod">Exodus</a> &gt <strong>Chapter 25</strong></div><p><span class="verse"><a name="1">1</a>Na ka korero a Ihowa ki a Mohi, ka mea,</span> <span class="verse"><a name="2">2</a>Korero atu ki nga tama a Iharaira, kia maua mai e ratou he whakahere maku: me tango e koutou te whakahere maku i nga tangata katoa e hihiko noa mai ana o ratou ngakau.</span> <span class="verse"><a name="3">3</a>Ko te whakahere ano tenei e tangohia e koutou i a ratou; he koura, he hiriwa, he parahi,</span> <span class="verse"><a name="4">4</a>Me te kakahu puru, me te papaura, me te ngangana, me te rinena pai, me te huruhuru koati,</span> <span class="verse"><a name="5">5</a>Me nga hiako hipi kua oti te whakawhero, me nga hiako pateri, me etahi rakau, he hitimi;</span> <span class="verse"><a name="6">6</a>Te hinu mo te whakamarama, nga mea kakara mo te hinu whakawahi, mo te whakakakara reka hoki,</span> <span class="verse"><a name="7">7</a>Nga kohatu onika, me nga kohatu hei whakanoho ki te epora, ki te kouma.</span> <span class="verse"><a name="8">8</a>A kia hanga e ratou he wahi tapu moku; kia noho ai ahau i waenganui i a ratou.</span> <span class="verse"><a name="9">9</a>Kia rite a koutou e hanga ai ki nga mea katoa e whakakitea nei e ahau ki a koe, ki te tauira o te tapenakara, ki te tauira hoki o ona mea katoa.</span> <span class="verse"><a name="10">10</a>Me hanga ano hoki e ratou he aaka, ki te hitimi te rakau: kia rua nga whatianga me te hawhe te roa, kia kotahi whatianga me te hawhe te whanui, a kia kotahi whatianga me te hawhe te teitei.</span> <span class="verse"><a name="11">11</a>A me whakakikorua e koe ki te koura parakore; me whakakikorua e koe taua mea, a roto, a waho, me hanga ano hoki e koe he niao koura a tawhio noa.</span> <span class="verse"><a name="12">12</a>Kia wha ano nga mowhiti koura e whakarewaia mo taua aaka, ka whakanoho ai ki nga poti e wha; kia rua mowhiti ki tetahi taha ona, kia rua mowhiti ki tetahi taha ona.</span> <span class="verse"><a name="13">13</a>Me hanga ano e koe etahi rakau amo, ki te hitimi te rakau, ka whakakikorua hoki ki te koura;</span> <span class="verse"><a name="14">14</a>Ka kuhu ai i nga rakau amo ki roto ki nga mowhiti i nga taha o te aaka, kia ai aua mea hei maunga mo te aaka.</span> <span class="verse"><a name="15">15</a>Hei nga mowhiti o te aaka nga amo mau ai; kaua e unuhia ki waho.</span> <span class="verse"><a name="16">16</a>A me hoatu e koe ki roto ki te aaka te whakaaturanga e hoatu e ahau ki a koe.</span> <span class="verse"><a name="17">17</a>Me hanga ano e koe te taupoki ki te koura parakore: kia rua nga whatianga me te hawhe tona roa, kia kotahi hoki whatianga me te hawhe tona whanui.</span> <span class="verse"><a name="18">18</a>Me hanga ano etahi kerupima, kia rua, he mea patu te koura e hanga ai aua mea a puta noa, mo nga pito e rua o te taupoki.</span> <span class="verse"><a name="19">19</a>Me hanga hoki tetahi kerupi ki tetahi pito, me tetahi kerupi ki tetahi pito: me hono nga kerupima ki te taupoki, ki ona pito e rua.</span> <span class="verse"><a name="20">20</a>A ka roha whakarunga nga parirau o nga kerupima, me te uhi ano i te taupoki ki o raua parirau, ka anga ano o raua mata ki a raua; ka anga ki te taupoki nga mata o nga kerupima.</span> <span class="verse"><a name="21">21</a>A me whakanoho e koe te taupoki ki runga ki te aaka; me hoatu ano ki roto ki te aaka te whakaaturanga e hoatu e ahau ki a koe.</span> <span class="verse"><a name="22">22</a>A ka tutaki ahau ki a koe ki reira, ka korerotia ano ki a koe i runga i te taupoki i waenganui i nga kerupima e rua, i era i runga i te aaka o te whakaaturanga, nga mea katoa e whakahau ai ahau ki a koe mo nga tama a Iharaira.</span> <span class="verse"><a name="23">23</a>Me hanga ano e koe tetahi tepu, ki te hitimi te rakau: kia rua nga whatianga te roa, kia kotahi whatianga te whanui, kia kotahi whatianga me te hawhe te teitei.</span> <span class="verse"><a name="24">24</a>Me whakakikorua taua mea ki te koura parakore, ka hanga ai i tetahi niao koura mona a tawhio noa.</span> <span class="verse"><a name="25">25</a>Me hanga ano he awhi mo taua mea, hei te whanui ringa a tawhio noa; me hanga ano he niao koura mo tona awhi a tawhio noa.</span> <span class="verse"><a name="26">26</a>Me hanga ano etahi mowhiti koura, kia wha, mo taua mea, ka whakanoho ai i nga mowhiti ki nga poti e wha i ona waewae e wha.</span> <span class="verse"><a name="27">27</a>Hei te taha tonu ake o te awhi nga mowhiti, hei kuhunga atu mo nga amo hei maunga mo te tepu.</span> <span class="verse"><a name="28">28</a>He hitimi te rakau e hanga ai e koe nga amo; me whakakikorua ano ki te koura; a ka ai aua mea hei maunga mo te tepu.</span> <span class="verse"><a name="29">29</a>Me hanga ano ona rihi, ona koko, ona kapu, me nga peihana mo nga ringihanga: me hanga ki te koura parakore.</span> <span class="verse"><a name="30">30</a>Me whakatakoto tonu te taro aroaro ki te tepu, ki toku aroaro.</span> <span class="verse"><a name="31">31</a>Me hanga ano te turanga rama ki te koura parakore: me patu te mahina o te turanga rama tae noa ki tona take, ki ona peka; ko ona kapu, ko ona puku, me ona puawai he kotahi me ia.</span> <span class="verse"><a name="32">32</a>A kia ono nga peka e puta ake i ona taha; e toru nga peka o te turanga rama i tetahi taha, e toru hoki nga peka o te turanga rama i tetahi taha:</span> <span class="verse"><a name="33">33</a>Kia toru nga kapu, he mea rite ki te puawai aramona, te puku, me te puawai, ki te peka kotahi; me nga kapu e toru, he mea rite ki te puawai aramona ki tetahi atu peka, te puku, me te puawai: me pera tonu i nga peka e ono e puta ake ana i te tura nga rama.</span> <span class="verse"><a name="34">34</a>Kia wha ia nga kapu o te turanga rama, kia rite ki te puawai aramona, te puku, me te puawai, o tetahi, o tetahi.</span> <span class="verse"><a name="35">35</a>A e rua ona peka, kia kotahi puku o raro ake, he mea kotahi; e rua ona peka, kia kotahi puku o raro ake, he mea kotahi; e rua ona peka, kia kotahi puku o raro ake, he mea kotahi ano, o nga peka e ono e puta mai ana i te turanga rama.</span> <span class="verse"><a name="36">36</a>No te mea kotahi nga puku, nga peka: ko taua mea katoa, he mea patu, kotahi tonu, he korua parakore.</span> <span class="verse"><a name="37">37</a>Me hanga ona rama e whitu: a me tahu ona rama, hei whakamarama i tona hangaitanga atu.</span> <span class="verse"><a name="38">38</a>Me koura parakore ano ona kuku me ona oko ngarahu.</span> <span class="verse"><a name="39">39</a>Kia kotahi taranata koura parakore e hanga ai taua mea, me ena oko katoa.</span> <span class="verse"><a name="40">40</a>Kia tupato ano kia hanga aua mea kia rite ki te tauira i whakakitea ki a koe i te maunga.</span> </p></div</div></div></body></html>