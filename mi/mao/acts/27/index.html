<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/acts/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/acts">Acts</a> &gt <strong>Chapter 27</strong></div><p><span class="verse"><a name="1">1</a>A, no ka takoto te tikanga kia rere matou ki Itari, ka tukua a Paora, me era atu herehere ki tetahi keneturio, ko Huriu te ingoa, no te hapu o Akuhata.</span> <span class="verse"><a name="2">2</a>Na eke ana matou ki tetahi kaipuke o Ataramituma, e tika ana ra nga kainga o Ahia, rere ana matou; ko Aritaku o Teharonika, he tangata no Makeronia, to matou hoa.</span> <span class="verse"><a name="3">3</a>Po tahi ka u matou ki Hairona: na ka ngawari te mahi a Huriu ki a Paora, tuku ana ia kia haere ki ona hoa kia atawhaitia.</span> <span class="verse"><a name="4">4</a>Rere atu ana i reira, ka miri haere matou i te taha o Kaiperu, no te mea i he te hau.</span> <span class="verse"><a name="5">5</a>Whiti ana matou i te moana o Kirikia, o Pamapuria, ka u ki Maira, he pa no Raikia.</span> <span class="verse"><a name="6">6</a>Na ka mau i te keneturio he kaipuke ki reira no Arehanaria, e rere ana ki Itari; ka utaina matou e ia ki runga.</span> <span class="verse"><a name="7">7</a>A, ka po maha i puhoi ai te rere, ka whiti whakauaua ki te ritenga atu o Hiniru, a, te tukua matou e te hau, ka miri haere matou i te taha o Kariti i te ritenga atu o Haramone;</span> <span class="verse"><a name="8">8</a>A ka pahemo whakauaua a reira, ka u matou ki tetahi kainga, ko Nga Kokoru Ataahua te ingoa; e tata ana a reira ki te pa o Rahia.</span> <span class="verse"><a name="9">9</a>A, ka maha nga ra ka pahemo, na kua kino te rerenga, no te mea kua pahemo ke te po nohopuku, a ka whakatupato a Paora,</span> <span class="verse"><a name="10">10</a>Ka mea ki a ratou, E mara ma, e kite ana ahau i te kino, i te nui o te mate e pa mai i tenei rerenga, ehara i te mea ko te utanga anake me te kaipuke, engari ko tatou ano.</span> <span class="verse"><a name="11">11</a>Otira nui ke atu te aro o te keneturio ki te kapene raua ko te tangata nona te kaipuke i tana ki nga mea i korero ai a Paora.</span> <span class="verse"><a name="12">12</a>A, i te mea kihai i pai taua kokoru hei tunga i te hotoke, ka mea te tokomaha kia rere atu ano i reira, me kore e u ki Pinikia, ki reira tu ai i te hotoke; he kokoru ia no Kariti, e anga ana ki te uru ma tonga, ki te uru ma raki.</span> <span class="verse"><a name="13">13</a>A ka pa rekareka te tonga, ka mea ratou kua taea ta ratou i whakaaro ai, ka hutia te punga; a miri haere ana i Kariti.</span> <span class="verse"><a name="14">14</a>Na kihai i roa ka puta he hau nui whakaharahara, ko Urokarairona te ingoa.</span> <span class="verse"><a name="15">15</a>A ka kahakina te kaipuke, te ngongo ki te hau, na ka tukua e matou ki tana, a ka paea.</span> <span class="verse"><a name="16">16</a>Na ka miri i te taha ruru o tetahi motu, tona ingoa ko Karaura; ka riro whakauaua mai te poti i a matou:</span> <span class="verse"><a name="17">17</a>A ka hutia ake, ka hanga ki te whakau, meatia he awhi mo te tangere o te puke; a, no ka mataku kei eke ki te tahuna, ki Hatihi, ka tukua te ra, a ka paea haeretia.</span> <span class="verse"><a name="18">18</a>A, no ka tino akina matou e te tupuhi, i te aonga ake ka akiritia nga utanga;</span> <span class="verse"><a name="19">19</a>A i toru o nga ra ka maka atu e ratou ki o ratou ringa nga mea ake o te kaipuke.</span> <span class="verse"><a name="20">20</a>A he maha nga ra i kore ai e puta te ra me nga whetu, kihai ano i iti te tupuhi i akina ai matou, na ka mahue katoa to matou whakaaro ki te ora.</span> <span class="verse"><a name="21">21</a>Heoi ka roa te nohopuku, na ka tu a Paora i waenganui o ratou, ka mea, E mara ma, engari ra me i rongo koutou ki ahau, kia kaua e rere mai i Kariti, kei pa mai tenei kino, tenei mate.</span> <span class="verse"><a name="22">22</a>Na ko taku kupu tenei ki a koutou, Kia marama te ngakau: e kore hoki e mate tetahi o koutou, ko te kaipuke anake.</span> <span class="verse"><a name="23">23</a>I tu hoki ki toku taha i tenei po he anahera na te Atua, nana nei ahau, ko ia taku e karakia atu nei,</span> <span class="verse"><a name="24">24</a>I mea mai, Aua e mataku, e Paora; me tu koe ki te aroaro o Hiha: nana, kua hoatu ki a koe e te Atua te hunga katoa e rere tahi na koutou.</span> <span class="verse"><a name="25">25</a>Na kia marama te ngakau, e mara ma: e whakapono ana hoki ahau ki te Atua, e rite ano ki tana i korero mai ai ki ahau.</span> <span class="verse"><a name="26">26</a>Otira kua takoto te tikanga kia eke tatou ki tetahi motu.</span> <span class="verse"><a name="27">27</a>Na i te tekau ma wha o nga po, i a matou e kahakihakina ana i te moana o Aria, i waenganui po, ka mea nga heramana kei te whakatata ratou ki tetahi whenua;</span> <span class="verse"><a name="28">28</a>Na ka whakatatutu ratou, ka kite e rua tekau maro: a ka neke tata atu, ka whakatatutu ano, ka kite kotahi tekau ma rima maro.</span> <span class="verse"><a name="29">29</a>Na ka mataku kei paea matou ki nga toka, ka tukua nga punga e wha i te kei, ka hiahia ki te awatea.</span> <span class="verse"><a name="30">30</a>A, i nga heramana e mea ana kia oma atu i te kaipuke, e tuku ana hoki i te poti ki te moana, he whakaware, kia kiia ai e tukua ana etahi punga i te ihu.</span> <span class="verse"><a name="31">31</a>Ka mea a Paora ki te keneturio ratou ko nga hoia, Ki te kore enei e noho ki te kaipuke, e kore koutou e taea te whakaora.</span> <span class="verse"><a name="32">32</a>Katahi ka tapahia nga whakaheke o te poti e nga hoia, a tukua ana kia taka atu.</span> <span class="verse"><a name="33">33</a>A i te mea meake puao te ra, ka tohe a Paora ki a ratou katoa kia kai, ka mea, Ko te tekau ma wha tenei o nga ra e tatari nei koutou, e nohopuku nei, te o te kai.</span> <span class="verse"><a name="34">34</a>Koia ahau ka tohe nei kia kai: ko tetahi mea hoki tenei e ora ai koutou: e kore hoki e ngahoro tetahi huruhuru o te o tetahi o koutou,</span> <span class="verse"><a name="35">35</a>A, no tana korerotanga i enei kupu, ka mau ki te taro, ka whakawhetai ki te Atua i te aroaro o te katoa: a ka whawhati, ka timata te kai.</span> <span class="verse"><a name="36">36</a>Na ka marama nga ngakau o ratou katoa, ka kai ano ratou.</span> <span class="verse"><a name="37">37</a>Na e rua rau e whitu tekau ma ono matou katoa i te kaipuke.</span> <span class="verse"><a name="38">38</a>A, no ka makona i te kai, ka whakamama ratou i te kaipuke, ka akiritia te witi ki te moana.</span> <span class="verse"><a name="39">39</a>A ka ao te ra kihai ratou i mohio ki tera whenua; engari i kite ratou i tetahi kokoru he one to reira, a ka mea ratou me kore e ahei te aki atu i te kaipuke ki roto.</span> <span class="verse"><a name="40">40</a>Na tapahia ana e ratou nga punga, tukua ana ki te moana, i whakakorokoroa ana nga here o te urungi, ka hutia ano te ra nui ki te hau, ka tika atu ki te one.</span> <span class="verse"><a name="41">41</a>A, ka puta atu ki tetahi wahi, he tai papakirua, ka whakaekea te kaipuke; a titi tonu te ihu, mau tonu, ko te kei i pakaru i te kaha o te ngaru.</span> <span class="verse"><a name="42">42</a>A, ki ta nga hoia whakaaro, me whakamate nga herehere, kei kau tetahi ki uta, kei oma.</span> <span class="verse"><a name="43">43</a>Ko te keneturio ia i mea kia whakaorangia a Paora, kihai hoki i tukua ki ta ratou i whakaaro ai; na ka mea ia, kia matua peke atu te hunga e matau ana ki te kau, kia kau ki uta:</span> <span class="verse"><a name="44">44</a>Ko era atu, ko etahi i runga i nga papa, ko etahi i runga i etahi o nga mea o te kaipuke. Heoi tae ora katoa ana ratou ki uta.</span> </p></div</div></div></body></html>