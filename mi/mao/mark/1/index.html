<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/mark/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/mark">Mark</a> &gt <strong>Chapter 1</strong></div><p><span class="verse"><a name="1">1</a>Ko te timatanga o te rongopai o Ihu Karaiti, o te Tama a te Atua;</span> <span class="verse"><a name="2">2</a>Ko te mea ia i tuhituhia i roto i ta Ihaia poropiti, Na ka tonoa e ahau taku karere i mua i tou aroaro, mana e whakapai tou ara i mua i a koe.</span> <span class="verse"><a name="3">3</a>He reo no tetahi i te koraha e karanga ana, Whakapaia te huarahi o te Ariki, Whakatikaia ona ara.</span> <span class="verse"><a name="4">4</a>I haere mai a Hoani, ka iriiri i te koraha, ka kauwhau i te iriiri ripeneta hei murunga hara.</span> <span class="verse"><a name="5">5</a>Na ka haere ki a ia te whenua katoa o Huria, me nga tangata o Hiruharama, a iriiria katoatia ana e ia ki te awa ki Horano, me te whaki ano i o ratou hara.</span> <span class="verse"><a name="6">6</a>Na ko te kakahu o Hoani he huruhuru kamera, he hiako hoki te whitiki o tona hope; ko tana kai he mawhitiwhiti he honi koraha.</span> <span class="verse"><a name="7">7</a>A i kauwhau ia, i mea, Tenei te haere mai nei i muri i ahau tetahi he kaha rawa ake i ahau, e kore ahau e tau ki te piko iho wewete ai i te here o ona hu.</span> <span class="verse"><a name="8">8</a>Ko ahau nei, he iriiri taku i a koutou ki te wai: mana ia koutou e iriiri ki te Wairua Tapu.</span> <span class="verse"><a name="9">9</a>A i aua ra ka haere mai a Ihu i Nahareta o Kariri, ka iriiria e Hoani ki Horano.</span> <span class="verse"><a name="10">10</a>A, i taua wa ano i a ia e haere ake ana i te wai, ka kaite ia i nga rangi e wahia ana kia tuwhera, me te Wairua, ano he kukupa, e heke iho ana ki a ia:</span> <span class="verse"><a name="11">11</a>A ka puta mai he reo no te rangi, e mea ana, Ko koe taku Tama i aroha ai, taku i ahuareka ai.</span> <span class="verse"><a name="12">12</a>A i reira pu ano ka tonoa ia e te Wairua ki te koraha.</span> <span class="verse"><a name="13">13</a>A e wha tekau ona ra i reira i te koraha e whakamatautauria ana e Hatana; i roto ia i nga kararehe mohoao: ko nga anahera hoki ki te mahi mea mana.</span> <span class="verse"><a name="14">14</a>Na, i muri i a Hoani i tukua ai ki te herehere, ka haere a Ihu ki Kariri, ka kauwhau i te rongopai o te Atua,</span> <span class="verse"><a name="15">15</a>Ka mea, Kua rite tenei te wa, kua tata hoki te rangatiratanga o te Atua: ripeneta, whakaponohia te rongopai.</span> <span class="verse"><a name="16">16</a>Na, i a ia e haere ana i te taha o te moana o Kariri, ka kite i a Haimona raua ko tona teina, ko Anaru, e maka ana i te kupenga ki te moana: he kaihao ika hoki raua.</span> <span class="verse"><a name="17">17</a>Na ka mea a Ihu ki a raua, Haere mai i muri i ahau, a maku korua e mea hei kaihao tangata.</span> <span class="verse"><a name="18">18</a>A mahue tonu ake i a raua nga kupenga, aru ana i a ia.</span> <span class="verse"><a name="19">19</a>A, haere tata atu ana i reira, ka kite ia i a Hemi, tama a Heperi, raua ko tona teina ko Hoani, i te kaipuke ano raua e ta ana i nga korenga o a ratou kupenga.</span> <span class="verse"><a name="20">20</a>Na karanga tonu atu ia i a raua: a mahue ake i a raua to raua matua a Heperi i te kaipuke me nga kaimahi, a haere ana i muri i a ia.</span> <span class="verse"><a name="21">21</a>A ka tomo ratou ki Kaperenauma; na haere tonu ia i te hapati ki te whare karakia, ka whakaako.</span> <span class="verse"><a name="22">22</a>A miharo ana ratou ki tana ako: i rite hoki tana ako i a ratou ki ta te tangata whai mana, kihai i rite ki ta nga karaipi.</span> <span class="verse"><a name="23">23</a>Na i to ratou whare karakia tetahi tangata, he wairua poke tona; a ka karanga ia,</span> <span class="verse"><a name="24">24</a>Ka mea, Kati ra, he aha ta matou ki a koe, e Ihu o Nahareta? kua tae mai ranei koe ki te whakangaro i a matou? e matau ana ahau ko wai koe, ko te Mea Tapu a te Atua.</span> <span class="verse"><a name="25">25</a>A ka riri a Ihu ki a ia, ka mea, Kati te korero, puta mai i roto i a ia.</span> <span class="verse"><a name="26">26</a>Na ka haehae te wairua kino i a ia, nui atu hoki tona reo ki te karanga, a puta ana mai i roto i a ia.</span> <span class="verse"><a name="27">27</a>A miharo noa ratou katoa, uiui ana ki a ratou ano, mea ana, He aha tenei? he aha tenei ako hou? mana tonu tana nei tono i nga wairua poke, a rongo rawa ki a ia.</span> <span class="verse"><a name="28">28</a>Na paku tonu atu tona rongo ki nga wahi katoa e tata ana ki Kariri.</span> <span class="verse"><a name="29">29</a>Na i reira tonu, i to ratou putanga mai i te whare karakia, tomo tonu atu ratou ko hemi, ko Hoani, ki te whare o Haimona raua ko Anaru.</span> <span class="verse"><a name="30">30</a>Na i te takoto te hungawai wahine o Haimona, he kirika, a korerotia tonutia atu ia e ratou ki a ia.</span> <span class="verse"><a name="31">31</a>Heoi, i tona taenga atu, ka mau ki tona ringa, whakaarahia ana ia; mutu tonu ake tona kirika, ka tahuri ki te taka mea ma ratou.</span> <span class="verse"><a name="32">32</a>Na i te ahiahi, i te toenetanga o te ra, ka mauria mai ki a ia nga turoro katoa, me te hunga e nohoia ana e nga rewera.</span> <span class="verse"><a name="33">33</a>A huihui katoa ana te pa ki te kuwaha.</span> <span class="verse"><a name="34">34</a>He tokomaha te hunga e ngaua ana e te tini o nga mate i whakaorangia e ia, he maha hoki nga rewera i peia; a kihai i tukua e ia nga rewera kia korero, no te mea i matau ratou ki a ia.</span> <span class="verse"><a name="35">35</a>Na i te atatu, i mua noa atu o te awatea, ka ara ia, ka puta ki waho, ka haere ki te wahi koraha, ki reira inoi ai.</span> <span class="verse"><a name="36">36</a>Na ka whai a Haimona ratou ko ona hoa i a ia.</span> <span class="verse"><a name="37">37</a>A, ka kitea ia, ka mea ki a ia, E rapu ana nga tangata katoa i a koe.</span> <span class="verse"><a name="38">38</a>Katahi ia ka mea ki a ratou, Tatou ka haere he wahi ke ki nga kainga tata, ki reira ahau kauwhau ai: ko taku hoki tera i haere mai ai.</span> <span class="verse"><a name="39">39</a>Na ka tomo ia ki roto i o ratou whare karakia puta noa i Kariri, ka kauwhau, ka pei hoki i nga rewera ki waho.</span> <span class="verse"><a name="40">40</a>A ka haere mai ki a ia tetahi repera, ka inoi ki a ia, tuku rawa nga turi ki a ia, ka mea, Ki te pai koe, e taea ahau e koe te mea kia ma.</span> <span class="verse"><a name="41">41</a>Na ka aroha a Ihu, ka totoro tona ringa, ka pa ki a ia, ka mea ki a ia, E pai ana ahau; kia ma koe.</span> <span class="verse"><a name="42">42</a>A, puaki kau tona reo, kua kore tona repera, na kua ma.</span> <span class="verse"><a name="43">43</a>Na ka whakatupato ia ki a ia, a tonoa tonutia atu,</span> <span class="verse"><a name="44">44</a>Ka mea atu hoki ki a ia, Kei korerotia tetahi mea ki te tangata: engari haere, kia kite te tohunga i a koe, a mauria atu mo tou whakamakanga nga mea i whakaritea e Mohi, hei mea whakaatu ki a ratou.</span> <span class="verse"><a name="45">45</a>Heoi, i tona putanga atu, ka anga ki te kororo nui haere, ka whakapuakina taua mea, a kihai a Ihu i ahei te haere nui ki te pa i muri iho, engari i noho ia i waho i nga wahi koraha: a haere ana mai ratou ki a ia i nga wahi katoa.</span> </p></div</div></div></body></html>