<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/mark/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/mark">Mark</a> &gt <strong>Chapter 13</strong></div><p><span class="verse"><a name="1">1</a>A, i a ia e haere atu ana i te temepara, ka mea tetahi o ana akonga ki a ia, E te Kaiwhakaako, nana, te tu o nga kohatu, te tu o nga whare!</span> <span class="verse"><a name="2">2</a>Na ka whakahoki a Ihu, ka mea ki a ia, Ka kite koe i enei whare nunui? e kore tetahi kohatu e waiho i konei i runga ake i tetahi kohatu, engari ka whakahoroa.</span> <span class="verse"><a name="3">3</a>A, i a ia e noho ana i runga i Maunga Oriwa i te ritenga atu o te temepara, ka ui puku ki a ia a Pita, a Hemi, a Hoani, a Anaru,</span> <span class="verse"><a name="4">4</a>Korerotia mai ki a matou, ko ahea enei mea, a he aha te tohu ina tata enei mea katoa te rite?</span> <span class="verse"><a name="5">5</a>Na ka anga ia, ka korero ki a ratou, Kia tupato kei mamingatia koutou e te tangata:</span> <span class="verse"><a name="6">6</a>He tokomaha hoki e haere mai i runga i toku ingoa, e mea, Ko ahau ia; a he tokomaha e mamingatia.</span> <span class="verse"><a name="7">7</a>E rongo koutou ki nga pakanga, ki nga hau pakanga, kei ohorere: kua takoto hoki he putanga mo aua mea; taihoa rawa ia te mutunga.</span> <span class="verse"><a name="8">8</a>Ka whakatika hoki tetahi iwi ki tetahi iwi, tetahi rangatiratanga ki tetahi rangatiratanga: a he tini nga wahi e puta ai he ru; ka puta ano hoki he po matekai: ko te timatanga enei o nga mamae.</span> <span class="verse"><a name="9">9</a>Na, kia tupato ki a koutou: ka tukua hoki koutou ki nga runanga; ka whiua koutou i roto i nga whare karakia; a ka whakaturia koutou ki te aroaro o nga kawana, o nga kingi, mo te whakaaro ki ahau, hei mea whakaatu ki a ratou.</span> <span class="verse"><a name="10">10</a>Kua takoto ia te tikanga kia matua kauwhautia te rongopai ki nga tauiwi katoa.</span> <span class="verse"><a name="11">11</a>Ina arahina koutou ki te whakawa, a ka tukua atu, kaua e manukanuka wawe ki ta koutou e korero ai: engari ko te mea e hoatu ki a koutou i taua haora, ko tena ta koutou e korero ai: ehara hoki i te mea ma koutou nga korero, engari ma te Wairua Ta pu.</span> <span class="verse"><a name="12">12</a>Na ka tukua te tuakana e te teina ki te mate, te tamaiti hoki e te papa; a ka whakatika nga tamariki ki nga matua, ka mea kia whakamatea.</span> <span class="verse"><a name="13">13</a>A ka kinongia koutou e nga tangata katoa, he mea mo toku ingoa: ko te tangata ia e u ana a taea noatia te mutunga, ko ia e ora.</span> <span class="verse"><a name="14">14</a>A, ki te kite koutou i te mea whakarihariha, i te mea whakangaro e tu ana i te wahi e kore e tika, kia matau te kaititiro pukapuka, ko reira me rere te hunga i Huria ki nga maunga:</span> <span class="verse"><a name="15">15</a>Ko te tangata hoki i runga i te whare kaua e heke iho ki roto ki te whare, kaua hoki e tomo ki te tiki i tetahi mea i roto i tona whare:</span> <span class="verse"><a name="16">16</a>Kaua ano te tangata i te mara e hoki ki muri, ki te tiki i tona kakahu.</span> <span class="verse"><a name="17">17</a>Aue te mate mo te hunga e hapu ana, mo nga mea hoki e whangai ana ki te u, i aua ra!</span> <span class="verse"><a name="18">18</a>Ma koutou ia e inoi kei rokohanga koutou e te whati i te hotoke.</span> <span class="verse"><a name="19">19</a>He whakapawera hoki aua ra, kahore ona rite o te orokohanganga ra ano i hanga nei e te Atua, a mohoa noa nei, kahore hoki he pera a muri ake nei.</span> <span class="verse"><a name="20">20</a>Me i kahore hoki aua ra i poroa i waenga e te Ariki, e kore tetahi kikokiko e ora: otira ka whakaaroa te hunga whiriwhiri i whiriwhiria e ia, a poroa ana aua ra i waenga.</span> <span class="verse"><a name="21">21</a>Ki te mea tetahi ki a koutou i reira, Na, tenei a te Karaiti; Na, tera: kaua e whakaponohia:</span> <span class="verse"><a name="22">22</a>E whakatika hoki nga Karaiti teka, me nga poropiti teka, ka whakaatu i nga tohu me nga mea whakamiharo, a me i taea, ka mamingatia e ratou te hunga whiriwhiri.</span> <span class="verse"><a name="23">23</a>Kia tupato ra koutou: na, kua korerotia wawetia nei e ahau nga mea katoa ki a koutou.</span> <span class="verse"><a name="24">24</a>Na, i aua ra, i muri iho i taua whakapawera, ka whakapouritia te ra, e kore hoki e titi te atarau.</span> <span class="verse"><a name="25">25</a>Ka taka iho nga whetu o te rangi, ka ngaueue nga mea kaha o nga rangi.</span> <span class="verse"><a name="26">26</a>Na ko reira kitea ai te Tama a te tangata e haere mai ana i runga i nga kapua, me te kaha nui, me te kororia.</span> <span class="verse"><a name="27">27</a>Ko reira ano ia tono ai i ana anahera, a ka huihuia ana i whiriwhiri ai i nga hau e wha, i te pito o te whenua tae noa ki te pito o te rangi.</span> <span class="verse"><a name="28">28</a>Na kia akona koutou e te piki ki tetahi kupu whakarite: I tona manga e ngawari ana, e puta ana hoki nga rau, ka mohio koutou ka tata te raumati:</span> <span class="verse"><a name="29">29</a>Waihoki ko koutou, ina kite i enei mea e pauta mai ana, ka matau ka tata ia, kei nga kuwaha.</span> <span class="verse"><a name="30">30</a>He pono taku e mea nei ki a koutou, E kore tenei whakatupuranga e pahemo, kia puta ra ano enei mea katoa.</span> <span class="verse"><a name="31">31</a>Ko te rangi me te whenua e pahemo: ko aku kupu ia e kore e pahemo.</span> <span class="verse"><a name="32">32</a>Otiia kahore tetahi tangata e matau ki taua ra, ki taua haora, kahore nga anahera o te rangi, kahore te Tama, ko te Matua anake.</span> <span class="verse"><a name="33">33</a>Kia tupato, kia mataara, me te inoi ano: kahore hoki koutou e matau ki te wa, ko a hea ranei.</span> <span class="verse"><a name="34">34</a>Ka rite hoki ki te tangata e haere ana ki tawhiti, mahue iho i a ia tona whare, a tukua iho e ia nga tikanga ki ana pononga, tana mahi ma tetahi, ma tetahi, ka whakahau iho hoki ki te kaitiaki tatau kia mataara.</span> <span class="verse"><a name="35">35</a>Ae ra, kia mataara: kahore hoki koutou e matau ki te wa e haere mai ai te rangatira o te whare, ko te ahiahi, ko waenganui po ranei, ko te tangihanga o te heihei, ko te atatu ranei:</span> <span class="verse"><a name="36">36</a>Kei puta whakarere mai, ka rokohanga koutou e ia e moe ana.</span> <span class="verse"><a name="37">37</a>Na, ko taku ka mea atu nei ki a koutou, e meatia ana ano ki te katoa, Kia mataara.</span> </p></div</div></div></body></html>