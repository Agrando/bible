<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/luke/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/luke">Luke</a> &gt <strong>Chapter 1</strong></div><p><span class="verse"><a name="1">1</a>Na, i te mea he tokomaha kua anga ki te whakakaupapa i te korero o nga mea kua whakatutukitia nei i waenganui i a tatou,</span> <span class="verse"><a name="2">2</a>He mea whakarite ki nga mea i homai ki a tatou e te hunga i kite a kanohi, i mahi hoki i te kupu,</span> <span class="verse"><a name="3">3</a>Koia ahau i mahara ai, i te mea kua ata whakatakina iho e ahau nga mea katoa i te timatanga mai, kia tuhituhi whakatepe atu ki a koe, e Tiopira, e te tangata pai rawa,</span> <span class="verse"><a name="4">4</a>Kia matau ai koe ki te tuturutanga o nga mea i whakaakona ai koe.</span> <span class="verse"><a name="5">5</a>No mua, no nga ra o Herora kingi o Huria, tera tohunga, ko Hakaraia te ingoa, no te wiki o Apiata: ko tana wahine hoki no nga tamahine a Arona, ko Erihapeti tona ingoa.</span> <span class="verse"><a name="6">6</a>He hunga tika hoki raua i te aroaro o te Atua, kahore he he o ta raua haere i runga i nga kupu ako katoa, i nga tikanga a te Ariki.</span> <span class="verse"><a name="7">7</a>Na kahore a raua tamariki, he pakoko hoki a Erihapeti, a i taua wa kua maha haere rawa nga ra o tetahi, o tetahi.</span> <span class="verse"><a name="8">8</a>Na tupono tonu, i a ia e mahi ana i a te tohunga mahi i te aroaro o te Atua i te takanga o tana wiki,</span> <span class="verse"><a name="9">9</a>E whakarite ana i nga ritenga o nga tohunga, ka taka mana te haere ki roto ki te whare tapu o te Ariki, tahu ai te whakakakara.</span> <span class="verse"><a name="10">10</a>Na i waho te nuinga katoa o te iwi e inoi ana i te haora whakakakara.</span> <span class="verse"><a name="11">11</a>A ka puta mai ki a ia tetahi anahera a te Ariki e tu ana i te taha matau o te aata whakakakara.</span> <span class="verse"><a name="12">12</a>Na ka ohorere a Hakaraia i tona kitenga i a ia, a tau ana te wehi ki a ia.</span> <span class="verse"><a name="13">13</a>Otira ka mea te anahera ki a ia, kaua e wehi, e Hakaraia: kua rangona hoki tau inoi, a ka whanau i tau wahine, i a Erihapeti, he tama mau, a ka huaina e koe tona ingoa ko Hoani.</span> <span class="verse"><a name="14">14</a>A ka whiwhi koe i te hari me te harakoa; a he tokomaha hoki e hari i tona whanautanga.</span> <span class="verse"><a name="15">15</a>E nui hoki ia i te aroaro o te Atua: e kore ia e inu i te waina, i te wai whakahaurangi ranei: a ka ki ia i te Wairua Tapu, mai ano o te kopu o tona whaea.</span> <span class="verse"><a name="16">16</a>He tokomaha ano hoki o nga tama a Iharaira ka whakatahuritia e ia ki te Ariki, ki to ratou Atua.</span> <span class="verse"><a name="17">17</a>Ka haere ano ia i tona aroaro i runga i te wairua, i te mana, o Iraia, hei whakatahuri i nga ngakau o nga matua ki nga tamariki, i te hunga whakatuturi ki nga whakaaro o te hunga tika; hei whakarite mo te Ariki i tetahi iwi i ata taka mona.</span> <span class="verse"><a name="18">18</a>Na ko te meatanga a Hakaraia ki te anahera, Ma te aha ka matau ai ahau ki tenei mea? he koroheke nei hoki ahau, kua maha haere hoki nga ra o taku wahine.</span> <span class="verse"><a name="19">19</a>Na ka whakahoki te anahera, ka mea ki a ia, Ko Kapariera ahau, kei te aroaro o te Atua toku turanga; kua tonoa mai hoki ahau ki te korero ki a koe, ki te whakapuaki i tenei rongo pai ki a koe.</span> <span class="verse"><a name="20">20</a>Nana, ka noho puku koe, kahore hoki e puta te korero i a koe, kia tae mai ra ano te ra e meatia ai enei mea, mou kihai i whakapono ki aku kupu, ka mana nei i te wa e rite ai.</span> <span class="verse"><a name="21">21</a>A tatari tonu te iwi ki a Hakaraia, me te miharo ano i a ia e whakaroa ana i roto i te whare tapu.</span> <span class="verse"><a name="22">22</a>A, i tona putanga mai ki waho, kihai ia i ahei te korero ki a ratou: a ka mohio ratou kua kite ia i tetahi putanga atua ki a ia i roto i te whare tapu: hono tonu tana waitohu ki a ratou me te wahangu ano.</span> <span class="verse"><a name="23">23</a>A ka rite nga ra hei minitatanga mana, ka hoki ia ki tona whare.</span> <span class="verse"><a name="24">24</a>Na muri iho i aua ra ka hapu tana wahine, a Erihapeti, a e rima nga marama i whakangaro ai i a ia, a i mea ia,</span> <span class="verse"><a name="25">25</a>Ko ta te Ariki tenei i mea ai ki ahau, i nga ra i titiro mai ai ia, ki te whakamutu i toku tawainga i roto i nga tangata.</span> <span class="verse"><a name="26">26</a>Na i te ono o nga marama ka tonoa a Kapariera, te anahera, e te Atua ki tetahi pa o Kariri, ko Nahareta te ingoa,</span> <span class="verse"><a name="27">27</a>Ki tetahi wahine i taumautia ma tetahi tangata, ko Hohepa te ingoa, no te whare o Rawiri; ko te ingoa o te wahine ko Meri.</span> <span class="verse"><a name="28">28</a>Na, ko tona haerenga ki roto, ki a ia, ka mea, Tena koe, e te wahine kua manakohia nei; kei a koe te Ariki: ko koe te manaakitia i roto i nga wahine.</span> <span class="verse"><a name="29">29</a>Otira he nui tona oho ki taua kupu, ka whakaaroaro ki te tikanga o tenei ohatanga.</span> <span class="verse"><a name="30">30</a>Na ka mea te anahera ki a ia, Kei wehi koe, e Meri; kua paingia hoki koe e te Atua.</span> <span class="verse"><a name="31">31</a>Nana, tera koe e hapu, ka whanau he tama, a ka huaina e koe tona ingoa ko Ihu.</span> <span class="verse"><a name="32">32</a>Ka nui ia, ka kiia hoki ko te Tama a te Runga Rawa: a ka hoatu ki a ia e te Ariki, e te Atua, te torona o Rawiri, o tona papa.</span> <span class="verse"><a name="33">33</a>Hei kingi hoki ia mo te whare o Hakopa ake ake; e kore ano e mutu tona rangatiratanga.</span> <span class="verse"><a name="34">34</a>Na ka mea a Meri ki te anahera, E peheatia tenei, kahore nei hoki ahau e mohio ki te tane?</span> <span class="verse"><a name="35">35</a>Na ka whakahoki te anahera, ka mea ki a ia, Ka tae te Wairua Tapu ki runga ki a koe, ka taumarumaru iho te kaha o te Runga Rawa ki runga ki a koe: no reira hoki ka kiia te mea e whanau mai he tapu, ko te Tama a te Atua.</span> <span class="verse"><a name="36">36</a>Na, ko tou whanaunga, ko Erihapeti, kua hapu hoki ia i tona ruruhitanga, he tama; a koe te ono tenei o nga marama ki a ia, i kiia ra he pakoko.</span> <span class="verse"><a name="37">37</a>Kahore hoki he kupu i ahu mai i te Atua i kore e whai mana.</span> <span class="verse"><a name="38">38</a>Ano ra ko Meri, Ina, te pononga a te Ariki; kia peratia ahau me tau i korero ai. A mawehe atu ana te anahera i a ia.</span> <span class="verse"><a name="39">39</a>Na ka whakatika a Meri i aua ra, a haere kaika ana ki te whenua pukepuke ki tetahi pa o Hura;</span> <span class="verse"><a name="40">40</a>A ka tomo ki te whare o Hakaraia, ka oha ki a Erihapeti.</span> <span class="verse"><a name="41">41</a>A, no te rongonga o Erihapeti i te oha a Meri, ka koiri te tamaiti i roto i tona kopu; na kua ki a Erihapeti i te Wairua Tapu:</span> <span class="verse"><a name="42">42</a>A he nui tona reo ki te karanga, ka mea, Ka manaakitia koe i roto i nga wahine, ka manaakitia ano te hua o tou kopu.</span> <span class="verse"><a name="43">43</a>No hea hoki tenei ki ahau, kia haere mai te whaea o toku Ariki ki ahau?</span> <span class="verse"><a name="44">44</a>Na, pa kau mai te reo o tau oha ki oku taringa, ka oho te tamaiti i toku kopu i te hari.</span> <span class="verse"><a name="45">45</a>Ka koa ano ia e whakapono ana: ka whakaritea hoki nga mea i korerotia ki a ia e te Ariki.</span> <span class="verse"><a name="46">46</a>A ka mea a Meri, Ka whakanui toku wairua i te Ariki,</span> <span class="verse"><a name="47">47</a>E hari ana toku wairua ki te Atua, ki toku Kaiwhakaora;</span> <span class="verse"><a name="48">48</a>Mona i titiro ki te iti o tana pononga; ta te mea hoki katahi ahau ka kiia e nga whakatupuranga katoa e haere ake nei, he wahine hari.</span> <span class="verse"><a name="49">49</a>He nui hoki nga mahi a te Mea Kaha ki ahau; he tapu hoki tona ingoa.</span> <span class="verse"><a name="50">50</a>He mahi tohu tana ki te hunga e wehi ana ki a ia, ki tenei whakatupuranga, ki tenei whakatupuranga.</span> <span class="verse"><a name="51">51</a>Kua whakaputaina he kaha e ia, ara e tona ringa; nana te hunga whakakake i marara ai, i te whakaaro o o ratou ngakau.</span> <span class="verse"><a name="52">52</a>Kua whakataka e ia nga piriniha i o ratou torona, a whakateiteitia ake ana te hunga iti.</span> <span class="verse"><a name="53">53</a>Kua whakakiia e ia te hunga mate hiakai ki nga mea pai; kua tonoa kautia atu te hunga taonga.</span> <span class="verse"><a name="54">54</a>Kua tautokona e ia a Iharaira, tana pononga, he whakamahara hoki ki tana mahi tohu;</span> <span class="verse"><a name="55">55</a>Ki a Aperahama ratou ko tana whanau ake tonu atu, pera hoki me tana i korero ai ki o tatou matua.</span> <span class="verse"><a name="56">56</a>Na tata tonu ki te toru marama a Meri e noho ana ki a ia, a hoki ana ki tona whare.</span> <span class="verse"><a name="57">57</a>A ka rite te taima o Erihapeti e whanau ai; na ka whanau he tama.</span> <span class="verse"><a name="58">58</a>A ka rongo te hunga e noho tata ana, me ona whanaunga, kua whakanuia e te Ariki tona aroha ki a ia; na ka hari tahi me ia.</span> <span class="verse"><a name="59">59</a>A i te waru o nga ra ka haere mai ratou ki te kokoti i te tamaiti; ka mea kia huaina e ratou ko Hakaraia, ko te ingoa o tona papa.</span> <span class="verse"><a name="60">60</a>Na ka whakahoki tona whaea, ka mea, Kahore; engari me hua ia ko Hoani.</span> <span class="verse"><a name="61">61</a>Na ko ta ratou meatanga ki a ia, Ara, kahore tenei ingoa i huaina ki tetahi o ou whanaunga.</span> <span class="verse"><a name="62">62</a>Na ka ui ratou ki tona papa, he mea waitohu, ko wai tana e pai ai kia huaina ki a ia.</span> <span class="verse"><a name="63">63</a>Ka mea ia ki tetahi papa tuhituhi, a ka tuhituhi, ka mea, Ko Hoani hei ingoa mona. A miharo ana ratou katoa.</span> <span class="verse"><a name="64">64</a>Na whai reo tonu iho tona mangai, ka matara tona arero, ka korero ia, ka whakapai ki te Atua.</span> <span class="verse"><a name="65">65</a>A tau ana te wehi ki te hunga katoa e noho tata ana ki a ratou: ka korerotia enei mea katoa puta noa i te whenua pukepuke katoa o Huria.</span> <span class="verse"><a name="66">66</a>Na ka rongoatia enei mea e te hunga katoa i rangona ai ki roto ki o ratou ngakau, ka mea, He tamaiti aha ianei tenei? i a ia hoki te ringa o te Ariki.</span> <span class="verse"><a name="67">67</a>Na kua ki a Hakaraia, tona papa, i te Wairua tapu, ka poropiti, ka mea,</span> <span class="verse"><a name="68">68</a>Kia whakapaingia te Ariki, te Atua o Iharaira; kua titiro mai hoki ia, kua hoko i tana iwi,</span> <span class="verse"><a name="69">69</a>Kua whakaarahia ake e ia he haona whakaora mo tatou, i roto i te whare o Rawiri, o tana pononga;</span> <span class="verse"><a name="70">70</a>Ko tana hoki ia i korerotia e te mangai o ana poropiti tapu, no te timatanga mai ano o te ao:</span> <span class="verse"><a name="71">71</a>Hei whakaora i a tatou i o tatou hoa whawhai, i te ringa ano o te hunga katoa e kino ana ki a tatou;</span> <span class="verse"><a name="72">72</a>Hei whakaputa i te mahi tohu ki o tatou tupuna, hei whakamahara ki tana kawenata tapu;</span> <span class="verse"><a name="73">73</a>Ki te oati i oati ai ia ki a Aperahama, ki to tatou tupuna,</span> <span class="verse"><a name="74">74</a>Kia tukua mai e ia ki a tatou he ora i te ringa o o tatou hoa whawhai, kia mahi wehikore tatou ki a ia,</span> <span class="verse"><a name="75">75</a>I runga i te tapu, i te tika, ki tona aroaro, i nga ra katoa e ora ai tatou.</span> <span class="verse"><a name="76">76</a>A ko koe, e tama, ka kiia ko te poropiti a te Runga Rawa: e haere hoki koe i te aroaro o te Ariki, hei whakapai i ona ara;</span> <span class="verse"><a name="77">77</a>Hei whakamatau i tana iwi ki te ora, i o ratou hara e murua ana;</span> <span class="verse"><a name="78">78</a>He mea hoki na te aroha, na te mahi tohu a to tatou Atua; na reira hoki i puta mai ai te puaotanga o runga ki a tatou,</span> <span class="verse"><a name="79">79</a>Hei whakamarama i te hunga e noho ana i te pouri, i te atarangi hoki o te mate, hei whakatika i o tatou waewae ki te huarahi o te rangimarie.</span> <span class="verse"><a name="80">80</a>Na ka tupu taua tamaiti, a ka kaha haere tona wairua, a noho ana i nga koraha, taea noatia te ra e whakakitea ai ia ki a Iharaira.</span> </p></div</div></div></body></html>