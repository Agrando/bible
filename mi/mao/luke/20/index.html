<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/luke/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/luke">Luke</a> &gt <strong>Chapter 20</strong></div><p><span class="verse"><a name="1">1</a>A i tetahi o aua ra, i a ia e whakaako ana i te iwi i roto i te temepara, e kauwhau ana i te rongopai, ka tae mai nga tohunga nui, nga karaipi, me nga kaumatua ki a ia,</span> <span class="verse"><a name="2">2</a>Ka korero ki a ia, ka mea, Korerotia mai ki a matou te mana i mea ai koe i enei mea? na wai hoki i hoatu tena mana ki a koe?</span> <span class="verse"><a name="3">3</a>Ka whakahoki ia, ka mea ki a ratou, Maku hoki e ui ki a koutou kia kotahi kupu; ma koutou e mea mai ki ahau:</span> <span class="verse"><a name="4">4</a>Ko te iriiringa a Hoani, no te rangi ranei, no te tangata ranei?</span> <span class="verse"><a name="5">5</a>A ka korero ratou ki a ratou ano, ka mea, Ki te mea tatou, No te rangi; ka mea mai ia, Ha, he aha koutou te whakapono ai ki a ia?</span> <span class="verse"><a name="6">6</a>A ki te mea tatou, No te tangata; ka akina tatou e te iwi katoa ki te kamaka: e whakapono ana hoki ratou he poropiti a Hoani</span> <span class="verse"><a name="7">7</a>Na ka whakahokia e ratou, E kore e kitea no hea ranei.</span> <span class="verse"><a name="8">8</a>Na ko te meatanga a Ihu ki a ratou, E kore ano e korerotia e ahau ki a koutou te mana i mea ai ahau i enei mea.</span> <span class="verse"><a name="9">9</a>Na ka anga ia ka korero i tenei kupu whakarite ki te iwi; I whakatokia tetahi mara waina e tetahi tangata, a tukua ana ki nga kaimahi, a haere ana ki tawhiti, a maha noa nga ra.</span> <span class="verse"><a name="10">10</a>A i te po i tika ai ka tonoa e ia he pononga ki nga kaimahi, kia hoatu ai e ratou ki a ia etahi o nga hua o te mara waina: otira ka whiua ia e nga kaimahi, whakahokia kautia ana.</span> <span class="verse"><a name="11">11</a>Na ka tonoa ano e ia tetahi atu pononga: a ka whiua ano ia e ratou, ka tukinotia, whakahokia kautia ana.</span> <span class="verse"><a name="12">12</a>Na ka tonoa ano hoki tetahi e ia, te tuatoru: a tukitukia ana ia e ratou, maka ana ki waho.</span> <span class="verse"><a name="13">13</a>Na ka mea te rangatira o te mara waina, Me pehea ahau? Ka tonoa e ahau taku tama, taku e aroha nei: tera pea ratou e hopohopo ki a ia.</span> <span class="verse"><a name="14">14</a>Otira, no te kitenga o nga kaimahi i a ia, ka korerorero ki a ratou ano, ka mea, Ko te rangatira tenei mona te kainga: tena, tatou ka whakamate i a ia, kia riro mai ai te kainga i a tatou.</span> <span class="verse"><a name="15">15</a>Na maka ana ia ki waho o te mara waina, whakamatea iho. Na ka aha te rangatira o te mara waina ki a ratou?</span> <span class="verse"><a name="16">16</a>Ka haere ia, ka whakangaro i aua kaimahi, ka hoatu te mara waina ki etahi atu. A ka rongo ratou, ka mea, Kauaka.</span> <span class="verse"><a name="17">17</a>Ka titiro ia ki a ratou, ka mea, He aha ra tenei kua oti nei te tuhituhi, Ko te kohatu i kapea e nga kaihanga, kua meinga tenei hei mo te kokonga?</span> <span class="verse"><a name="18">18</a>Na, ki te hinga tetahi ki runga ki tenei kohatu, mongamonga noa; ki te hinga tenei kohatu ki runga ki tetahi, ngotangota noa ia, ano he puehu.</span> <span class="verse"><a name="19">19</a>Na ka whai nga tohunga nui me nga karaipi kia hopukia ia i taua wa ano; ka mataku ratou i te iwi: i mohio hoki ratou i korerotia e ia tenei kupu whakarite mo ratou.</span> <span class="verse"><a name="20">20</a>Na ka ata tirohia ia e ratou, ka tonoa mai he kaiwhakarongo, ano te ahua kei to te hunga tika, hei hopu mo tana korero, kia tukua ai ia ki te rangatiratanga, ki te kaha o te kawana.</span> <span class="verse"><a name="21">21</a>A ka ui ratou ki a ia, ka mea, E te Kaiwhakaako, e mohio ana matou he tika tau e korero nei, e whakaako nei, e kore ano e manakohia e koe te kanohi tangata, engari e whakaako pono ana koe i te huarahi o te Atua:</span> <span class="verse"><a name="22">22</a>He mea tika ranei te hoatu takoha e matou ki a Hiha, kahore ranei?</span> <span class="verse"><a name="23">23</a>Otira i kitea e ia to ratou hianga, a ka mea kia ratou, He aha koutou ka whakamatautau nei i ahau?</span> <span class="verse"><a name="24">24</a>Kia kite ahau i tetahi pene. No wai tona ahua me te tuhituhinga? Na ka whakahoki ratou, ka mea, No Hiha.</span> <span class="verse"><a name="25">25</a>Katahi ia ka mea ki a ratou, hoatu rapea ki a Hiha nga mea a Hiha, ki te Atua ano nga mea a te Atua.</span> <span class="verse"><a name="26">26</a>Heoi kihai i taea e ratou te hopu i tetahi korero ana i te aroaro o te iwi: na ka miharo ratou ki tana kupu, a whakarongo kau ana.</span> <span class="verse"><a name="27">27</a>Na ka tae mai etahi o nga Haruki e mea nei kahore he aranga; ka ui ki a ia,</span> <span class="verse"><a name="28">28</a>Ka mea, E te Kaiwhakaako, i tuhituhi a Mohi ki a matou, Ki te mate te tuakana o tetahi tangata, he wahine ano tana, a ka mate urikore ia, me tango te wahine e tona teina, ka whakatupu uri ai mo tona tuakana.</span> <span class="verse"><a name="29">29</a>Na, tokowhitu taua whanau; ka tango to mua i te wahine, a mate urikore ana.</span> <span class="verse"><a name="30">30</a>Na ka tango te tuarua i te wahine, a ka mate urikore ano ia.</span> <span class="verse"><a name="31">31</a>Na ka tango te tuatoru i a ia; penei ano nga tokowhitu: kahore a ratou tamariki i waiho ai, a mate iho ratou.</span> <span class="verse"><a name="32">32</a>Na muri iho i te katoa ka mate hoki te wahine.</span> <span class="verse"><a name="33">33</a>Na, i te aranga, ma wai o ratou te wahine? he wahine hoki ia na te tokowhitu.</span> <span class="verse"><a name="34">34</a>Ka whakahoki a Ihu, ka mea ki a ratou, E marena ana, e hoatu ana ki te marena, nga tamariki o tenei ao:</span> <span class="verse"><a name="35">35</a>Tena ko te hunga e paingia ana kia whiwhi ki tera ao, ki te aranga ano i roto i te hunga mate, e kore e marena, e kore ano e hoatu ki te marena:</span> <span class="verse"><a name="36">36</a>E kore ano ratou e ahei kia mate: e rite ana hoki ki nga anahera; he tama hoki ratou na te Atua, he tama na te aranga.</span> <span class="verse"><a name="37">37</a>Na, ko te aranga o te hunga mate, kua whakakitea mai tena e Mohi i tana mo te rakau, i karangatia ai te Ariki ko te Atua o Aperahama, ko te Atua o Ihaka, ko te Atua o Hakopa.</span> <span class="verse"><a name="38">38</a>Na ehara ia i te Atua no te hunga mate, engari no te hunga ora: e ora katoa ana hoki i roto i a ia.</span> <span class="verse"><a name="39">39</a>Na ka whakahoki etahi o nga karaipi ka mea, E te Kaiwhakaako, he pai tau korero.</span> <span class="verse"><a name="40">40</a>Kihai hoki ratou i maia ki te ui ano ki a ia i tetahi mea.</span> <span class="verse"><a name="41">41</a>Na ka mea ia ki a ratou, na te aha ratou i mea ai he tama na Rawiri a te Karaiti?</span> <span class="verse"><a name="42">42</a>Kua mea nei a Rawiri i te pukapuka o nga waiata, I mea te Ariki ki toku Ariki, hei toku matau koe noho ai,</span> <span class="verse"><a name="43">43</a>Kia meinga ra ano e ahau ou hoariri hei turanga waewae mou.</span> <span class="verse"><a name="44">44</a>Na ka kiia ia e Rawiri he Ariki, a he pehea i tama ai ki a ia?</span> <span class="verse"><a name="45">45</a>A, i te iwi katoa e whakarongo ana, ka mea ia ki ana akonga,</span> <span class="verse"><a name="46">46</a>Kia tupato ki nga karaipi, ko ta ratou nei e rawe ai ko nga kakahu roroa ina haereere ratou, e matenui ana ki nga ohatanga i nga kainga hokohoko, me nga nohoanga rangatira i nga whare karakia me nga nohoanga rangatira i nga hakari:</span> <span class="verse"><a name="47">47</a>Pau ake hoki i a ratou nga whare o nga pouaru, e inoi roa ana hoki, he ahua kau: nui rawa te he e tau ki a ratou.</span> </p></div</div></div></body></html>