<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/luke/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/luke">Luke</a> &gt <strong>Chapter 19</strong></div><p><span class="verse"><a name="1">1</a>A ka tomo ia, a tika ana ra waenganui o Heriko,</span> <span class="verse"><a name="2">2</a>Na ko tetahi tangata, ko Hakiaha te ingoa i huaina ai, he rangatira pupirikana, he tangata taonga ano:</span> <span class="verse"><a name="3">3</a>I whai ia kia kite i a Ihu he pehea ranei ia: heoi kihai i taea ia i te mano, he tangata poto hoki.</span> <span class="verse"><a name="4">4</a>Na ka oma ia ki mua, a kake ana ki tetahi hokamora, kia kite i a ia: meake hoki ia tika ra reira.</span> <span class="verse"><a name="5">5</a>A, no ka tae a Ihu ki taua wahi, ka titiro ake, ka mea ki a ia, E Hakiaha, kia hohoro te heke iho; me noho hoki ahau ki tou whare aianei.</span> <span class="verse"><a name="6">6</a>A hohoro tonu tona heke iho, a ka koa ki a ia hei manuhiri mana.</span> <span class="verse"><a name="7">7</a>A, i to ratou kitenga, ka amuamu katoa, ka mea, Kua riro ia ki te tangata hara noho ai.</span> <span class="verse"><a name="8">8</a>Na ka tu a Hakiaha, ka mea ki te Ariki, E te Ariki, na e hoatu ana e ahau te hawhe o aku taonga ki te hunga rawakore; a, ki te mea kua riro he mai i ahau te mea a tetahi, ka takiwhatia e ahau taku utu.</span> <span class="verse"><a name="9">9</a>Na ko te meatanga a Ihu ki a ia, Nonaianei te ora i tae mai ai ki tenei whare, he tama nei hoki ia na Aperahama.</span> <span class="verse"><a name="10">10</a>I haere mai hoki te Tama a te tangata ki te rapu, ki te whakaora i te mea i ngaro.</span> <span class="verse"><a name="11">11</a>A, i a ratou e whakarongo ana ki enei mea, ka korerotia ano e ia tetahi kupu whakarite, no te mea e tata ana ia ki Hiruharama, e mea ana hoki ratou, ko taua wa pu ano whakakitea ai te rangatiratanga o te Atua.</span> <span class="verse"><a name="12">12</a>Na reira ia ka mea, I haere tetahi rangatira nui ki tetahi whenua mamao, kia riro mai i a ia tetahi rangatiratanga, ka hoki mai ai.</span> <span class="verse"><a name="13">13</a>Kotahi tekau ana pononga i karangatia e ia, kotahi tekau nga pauna i hoatu e ia ki a ratou, ka mea ki a ratou, Mahia enei, kia hoki mai ra ano ahau.</span> <span class="verse"><a name="14">14</a>Otira i kino tona iwi ki a ia, ka tono karere i muri i a ia, ka mea, E kore matou e pai ki tenei hei kingi mo matou.</span> <span class="verse"><a name="15">15</a>A, i tona hokinga mai, kua riro mai hoki i a ia te rangatiratanga, ka mea kia karangatia ki a ia aua pononga, i hoatu nei e ia te moni ki a ratou, kia kite ai ia i ta tetahi, i ta tetahi i mahi ai.</span> <span class="verse"><a name="16">16</a>Ka tae mai to mua, ka mea, E te ariki, ka ngahuru nga pauna kua mahia ki tau pauna.</span> <span class="verse"><a name="17">17</a>Ka mea ia ki a ia, Ka pai, e te pononga pai: pono tonu tau mahi i te mea nohinohi rawa, na, hei rangatira koe mo nga pa kotahi tekau.</span> <span class="verse"><a name="18">18</a>A, ko te haerenga mai o te tuarua, ka mea, E te ariki, e rima nga pauna kua mahia ki tau pauna.</span> <span class="verse"><a name="19">19</a>Ka mea ia ki tenei, Hei rangatira ano koe mo nga pa e rima.</span> <span class="verse"><a name="20">20</a>Na, ko te haerenga mai o tetahi, ka mea, E te ariki, na, tau pauna: i te rongoa hoki i ahau i roto i te tauera:</span> <span class="verse"><a name="21">21</a>I mataku hoki ahau i a koe, no te mea he tangata uaua koe: e tango ana koe i te mea kihai i whakatakotoria iho e koe, e kokoti ana i te mea kihai i ruia e koe.</span> <span class="verse"><a name="22">22</a>Na, ko tana meatanga ki a ia, Kei ta tou mangai he whakaheanga maku i a koe, e te pononga kino. I mohio koe he tangata uaua ahau, e tango ana i te mea kihai i whakatakotoria e ahau, e kokoti ana i te mea kihai i ruia e ahau:</span> <span class="verse"><a name="23">23</a>He aha koe te hoatu ai i taku moni ki te peeke, penei kua riro mai taua mea i ahau, me ona hua ano, i toku taenga mai?</span> <span class="verse"><a name="24">24</a>Na ka mea ia ki te hunga e tu tata ana, Tangohia te pauna i a ia, hoatu hoki ki tera i nga pauna kotahi tekau.</span> <span class="verse"><a name="25">25</a>Ka mea ratou ki a ia, E te ariki kotahi nei tekau ana pauna.</span> <span class="verse"><a name="26">26</a>Ko taku kupu hoki tenei ki a koutou, Ki te whai mea tetahi, ka hoatu ano ki a ia; ki te kahore he mea a tetahi, ko ana mea ake ka tangohia i a ia.</span> <span class="verse"><a name="27">27</a>Tena ko aua hoariri oku kihai nei i pai ki ahau hei kingi mo ratou, arahina mai ki konei, ka patu ki toku aroaro.</span> <span class="verse"><a name="28">28</a>A, no ka mutu enei korero, ka turia atu e ia ki mua, ka haere ki Hiruharama.</span> <span class="verse"><a name="29">29</a>A, no ka tata ia ki Petapaki, ki Petani, ki te maunga e kiia nei ko to nga Oriwa, na tokorua ana akonga i tonoa e ia.</span> <span class="verse"><a name="30">30</a>I mea ia, Haere korua ki te kainga e anga mai ana ki a korua; a, no ka tomo atu, ka kite korua i tetahi kuao kaihe e here ana, he mea kahore ano i nohoia noatia e te tangata: wetekina, arahina mai.</span> <span class="verse"><a name="31">31</a>Ki te mea hoki tetahi ki a korua, He aha i wetekina ai e korua? kia penei ta korua ki atu, E mea ana te Ariki ki a ia mona.</span> <span class="verse"><a name="32">32</a>Na, haere atu ana te hunga i tonoa, rokohanga atu, rite tonu ki tana i korero ai ki a raua.</span> <span class="verse"><a name="33">33</a>Na, i a raua e wewete ana i te kuao, ka mea ona rangatira ki a raua, He aha korua ka wewete ai i te kuao na?</span> <span class="verse"><a name="34">34</a>Na ko ta raua meatanga atu, E mea ana te Ariki ki a ia mona.</span> <span class="verse"><a name="35">35</a>Na ka arahina ia ki a Ihu: a panga iho e raua o raua kakahu ki runga ki te kuao, whakanohoia ana a Ihu ki runga.</span> <span class="verse"><a name="36">36</a>A, i a ia e haere ana, ka wharikitia o ratou kakahu ki te huarahi.</span> <span class="verse"><a name="37">37</a>A, i a ia e whakatata ana ki te heketanga o Maunga Oriwa, ka koa te huihui katoa o nga akonga, ka anga ka whakamoemiti ki te Atua, he nui hoki te reo, mo nga merekara katoa i kite ai ratou;</span> <span class="verse"><a name="38">38</a>Ka mea, Ka whakapaingia te Kingi e haere mai ana i runga i te ingoa o te Ariki: he rongo mau ki runga ki te rangi, he kororia ki runga rawa.</span> <span class="verse"><a name="39">39</a>Na ka mea etahi o nga Parihi i roto i te mano ki a ia, E te Kaiwhakaako, riria au akonga.</span> <span class="verse"><a name="40">40</a>Na ka whakahoki ia, ka mea, Ko taku kupu tenei ki a koutou, me i noho puku enei, kua karanga ake nga kamaka.</span> <span class="verse"><a name="41">41</a>A, no ka tata ia, ka kite i te pa, ka tangihia e ia.</span> <span class="verse"><a name="42">42</a>Ka mea ia, Me i mohio koe, a koe ano, ahakoa i tenei ra nei ano ou, ki nga mea e mau ai tou rongo! ko tenei kua huna atu i ou kanohi.</span> <span class="verse"><a name="43">43</a>Tera hoki e tae mai nga ra ki a koe, e hanga ai e ou hoariri he parepare mou a taka noa, a ka karapotia koe, ka kopania hoki i nga taha katoa.</span> <span class="verse"><a name="44">44</a>A ka whakahoroa koe ki raro, me au tamariki i roto i a koe; e kore ano e waiho tetahi kamaka i runga i tetahi kamaka i roto i a koe; no te mea kihai koe i matau ki te wa i tirohia ai koe.</span> <span class="verse"><a name="45">45</a>A ka tomo ia ki te temepara, ka anga ka pei ki waho i te hunga i reira e hoko ana.</span> <span class="verse"><a name="46">46</a>Ka mea ki a ratou, Kua oti te tuhituhi, Ko toku whare hei whare inoi: a kua meinga nei e koutou hei ana mo nga kaipahua.</span> <span class="verse"><a name="47">47</a>A whakaako ana ia i te temepara i ia ra, i a ra. Otiia ka rapu nga tohunga nui me nga karaipi me nga rangatira o te iwi kia whakangaromia ia;</span> <span class="verse"><a name="48">48</a>Heoi kihai i kitea ta ratou e mea ai: no te mea e u ana nga tangata katoa ki a ia, e whakarongo ana.</span> </p></div</div></div></body></html>