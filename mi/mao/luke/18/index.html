<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/luke/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/luke">Luke</a> &gt <strong>Chapter 18</strong></div><p><span class="verse"><a name="1">1</a>Na ka korero ia i tetahi kupu whakarite ki a ratou mo tenei, kia inoi ratou i nga wa katoa, kia kaua e ngoikore;</span> <span class="verse"><a name="2">2</a>I mea ia, I tetahi pa tera tetahi kaiwhakawa, he tangata kihai nei i wehi ki te Atua, kihai ano i hopohopo ki te tangata:</span> <span class="verse"><a name="3">3</a>I taua pa ano tetahi pouaru; a ka haere mai tera ki a ia, ka mea, Takitakina toku mate i toku hoa tauwhainga.</span> <span class="verse"><a name="4">4</a>A he roa kihai ia i pai: muri iho ka mea ia i roto i a ia, Ahakoa kahore ahau e wehi ki te Atua, e hopohopo ki te tangata:</span> <span class="verse"><a name="5">5</a>Heoi ka porearea ahau i te pouaru nei, na ka takitakina e ahau tona mate, kei haere tonu mai ka mate ahau i te hoha.</span> <span class="verse"><a name="6">6</a>Ka mea te Ariki, Whakarongo ki ta te kaiwhakawa kino i mea ra.</span> <span class="verse"><a name="7">7</a>A e kore ranei te Atua e ngaki i te mate o ana tangata i whiriwhiri ai, e karanga nei ki a ia i te ao, i te po, ahakoa whakaroa noa ia ki a ratou?</span> <span class="verse"><a name="8">8</a>Ko taku kupu tenei ki a koutou, Ka hohoro ia te takitaki i to ratou mate. Otira ka tae mai te Tama a te tangata, e rokohina mai ranei e ia he whakapono i runga i te whenua?</span> <span class="verse"><a name="9">9</a>Na ka korero ano ia i tenei kupu whakarite ki etahi, i whakamanawa nei ki a ratou ano he tika, i whakakorekore ki era atu katoa:</span> <span class="verse"><a name="10">10</a>Tokorua nga tangata i haere ki te temepara ki te inoi; he Parihi tetahi, ko tetahi he pupirikana.</span> <span class="verse"><a name="11">11</a>Tu ana te Parihi ko ia anake, ko tana karakia tenei, E te Atua, ka whakawhetai ahau ki a koe, no te mea kahore ahau e rite ki era atu tangata, ki te hunga hao taonga, kino, puremu, moku hoki te rite ki tenei pupirikana.</span> <span class="verse"><a name="12">12</a>Takirua aku nohoanga pukutanga i te wiki, e hoatu ana e ahau te wahi whakatekau o aku mea katoa.</span> <span class="verse"><a name="13">13</a>Ko te pupirikana ia i tu mai i tawhiti, kihai i mea kia anga ake ona kanohi ki te rangi, heoi patuki ana ki tona uma, ka mea, E te Atua, tohungia ahau, te tangata hara.</span> <span class="verse"><a name="14">14</a>Ko taku kupu tenei ki a koutou, Nui atu te tika o tenei i to tera i te hokinga ki tona whare: ki te whakanui hoki tetahi i a ia, ka whakaititia; ki te whakaiti tetahi i a ia, ka whakanuia.</span> <span class="verse"><a name="15">15</a>Na ka kawea mai e ratou ki a ia a ratou tamariki nonohi, kia pa ai ia ki a ratou: otiia, no te kitenga o ana akonga, ka riria atu ratou.</span> <span class="verse"><a name="16">16</a>Otira ka karangatia atu ratou e Ihu ki a ia, ka mea ia, Tukua nga tamariki nonohi kia haere mai ki ahau, kaua hoki ratou e araia atu: no nga penei hoki te rangatiratanga o te Atua.</span> <span class="verse"><a name="17">17</a>He pono taku e mea nei ki a koutou, Ki te kahore e rite te tango a tetahi i te rangatiratanga o te Atua ki ta te tamaiti nohinohi, e kore rawa ia e tomo ki roto.</span> <span class="verse"><a name="18">18</a>Na ka ui tetahi rangatira ki a ia, ka mea, E te kaiwhakaako pai, me aha ahau ka whiwhi ai ki te ora tonu?</span> <span class="verse"><a name="19">19</a>Na ko te meatanga a Ihu ki a ia, he aha ahau i kiia ai e koe he pai? kahore tetahi i pai, kotahi anake, ko te Atua.</span> <span class="verse"><a name="20">20</a>E matau ana koe ki nga ture, Kaua e puremu, Kaua e patu tangata, Kaua e tahae, Kaua e whakapae teka, Whakahonoretia tou papa me tou whaea.</span> <span class="verse"><a name="21">21</a>Na ka mea ia, Kua rite i ahau enei katoa no toku tamarikitanga ake.</span> <span class="verse"><a name="22">22</a>A, i te rongonga Ihu ki tenei, ka mea ki a ia, Kotahi te mea kahore ano i rite i a koe: hokona au mea katoa, ka tuwha atu ma nga mea rawakore, a e whai taonga koe ki te rangi: a haere mai i muri i ahau.</span> <span class="verse"><a name="23">23</a>Na ka rongo ia ki enei mea, ka pouri rawa; he nui hoki ona taonga.</span> <span class="verse"><a name="24">24</a>A ka kite a Ihu i a ia, ka mea, Ano te whakauaua o te tapoko o te hunga taonga ki te rangatiratanga o te Atua!</span> <span class="verse"><a name="25">25</a>Erangi hoki te haere o te kamera ra te kowhao o te ngira e takoto noa ana, he whakauaua rawa ia te tomo o te tangata taonga ki roto ki te rangatiratanga o te Atua.</span> <span class="verse"><a name="26">26</a>Na ka mea nga kaiwhakarongo, Ko wai ra e ora?</span> <span class="verse"><a name="27">27</a>Otira i mea ia, Ko nga mea e kore e taea e te tangata, ka taea e te Atua.</span> <span class="verse"><a name="28">28</a>A ka mea a Pita, Na, kua whakarerea nei e matou a matou nei mea, a kua aru i a koe.</span> <span class="verse"><a name="29">29</a>Na ka mea ia ki a ratou, He pono taku e mea nei ki a koutou, Kahore he tangata i whakarere, he whare, he wahine, he tuakana, he matua, he tamariki, i te whakaaro ki te rangatiratanga o te Atua,</span> <span class="verse"><a name="30">30</a>E kore e riro mai i a ia i tenei wa nga mea tini noa atu, a i te ao meake puta ko te ora tonu.</span> <span class="verse"><a name="31">31</a>A ka mau ia ki te tekau ma rua, ka mea ki a ratou, Na e haere ana tenei tatou ki Hiruharama, a ka rite katoa nga mea i tuhituhia e nga poropiti mo te Tama a te tangata.</span> <span class="verse"><a name="32">32</a>Ka tukua hoki ia ki nga tauiwi, ka tawaia, ka whakatupuria kinotia, ka tuwhaina:</span> <span class="verse"><a name="33">33</a>A ka oti ia te whiu, ka whakamatea: a i te toru o nga ra ka ara.</span> <span class="verse"><a name="34">34</a>A kihai ratou i matau ki tetahi o enei mea: he mea huna hoki i a ratou tenei kupu, kihai ratou i mohio ki nga mea i korerotia.</span> <span class="verse"><a name="35">35</a>A, i a ia e whakatata ana ki Heriko, tera tetahi matapo e noho ana i te taha o te huarahi e tono mea ana mana:</span> <span class="verse"><a name="36">36</a>A, i tona rongonga i te mano e haere ana, ka ui atu, He aha tenei?</span> <span class="verse"><a name="37">37</a>Ka mea ratou ki a ia, Ko Ihu o Nahareta e haere ana.</span> <span class="verse"><a name="38">38</a>Katahi ia ka karanga, ka mea, E Ihu, e te Tama a Rawiri, kia aroha ki ahau.</span> <span class="verse"><a name="39">39</a>Na ka riria ia e te hunga i haere i mua kia noho puku: heoi rahi noa ake tana karanga, E te Tama a Rawiri, kia aroha ki ahau.</span> <span class="verse"><a name="40">40</a>Na ka tu a Ihu, ka mea kia arahina mai ki a ia: a, no ka tata, ka ui ki a ia,</span> <span class="verse"><a name="41">41</a>Ka mea, Kia ahatia koe e ahau? Ka mea ia, E te Ariki, kia titiro ahau.</span> <span class="verse"><a name="42">42</a>Ka mea a Ihu ki a ia, Titiro: na tou whakapono koe i whakaora.</span> <span class="verse"><a name="43">43</a>A titiro tonu ake ia, a aru ana i a ia, me te whakakororia i te Atua: a, no te kitenga o te iwi katoa, ka whakamoemiti ki te Atua.</span> </p></div</div></div></body></html>