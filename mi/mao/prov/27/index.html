<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/prov/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/prov">Proverbs</a> &gt <strong>Chapter 27</strong></div><p><span class="verse"><a name="1">1</a>Kei whakamanamana koe ki te ra apopo; kahore hoki koe e mohio ko te aha e puta mai i roto i te ra.</span> <span class="verse"><a name="2">2</a>Ma tetahi atu tangata te whakamoemiti mou, kaua ma tou mangai ake; ma te tangata ke, kaua ma ou ngutu ake.</span> <span class="verse"><a name="3">3</a>He taimaha te kohatu, he taimaha ano te kirikiri; he taimaha atu ia i a raua tahi te pukuriri o te wairangi.</span> <span class="verse"><a name="4">4</a>He mea nanakia te riri, he rutaki te aritarita; ko wai ia e tu i mua i te hae?</span> <span class="verse"><a name="5">5</a>He pai ke te riri matanui i te aroha huna.</span> <span class="verse"><a name="6">6</a>Ko nga patu a te hoa aroha he mea na te pono: ko nga kihi ia a te hoariri auau rawa.</span> <span class="verse"><a name="7">7</a>E ngaruru ana te wairua makona ki te honikoma: engari ki te wairua hiakai, reka kau nga mea kawa katoa.</span> <span class="verse"><a name="8">8</a>Rite tonu ki te manu e atiutiu noa atu ana i tona kohanga te tangata e atiutiu noa atu ana i tona wahi.</span> <span class="verse"><a name="9">9</a>He whakahari ngakau te hinu me te whakakakara; he pera ano nga ahuareka o to te tangata hoa aroha i ahu mai i nga tikanga mateoha i whakatakotoria e tona ngakau.</span> <span class="verse"><a name="10">10</a>Ko tou hoa aroha ake, a ko te hoa hoki o tou papa, kaua e whakarerea; kaua hoki e haere ki te whare o tou tuakana i te ra e mate ai koe: he pai ke hoki te hoa e tata ana i te tuakana i tawhiti.</span> <span class="verse"><a name="11">11</a>E taku tama, kia whakaaro nui, kia koa ai toku ngakau, kia whakahoki kupu ai hoki ahau ki te hunga e tawai ana ki ahau.</span> <span class="verse"><a name="12">12</a>E kite atu ana te tangata tupato i te he, a ka huna i a ia: tena ko te kuware, haere tonu atu, mamae tonu atu.</span> <span class="verse"><a name="13">13</a>Tangohia te kakahu o te kaiwhakakapi mo te tangata ke; tona taunaha ano hoki mo ta te wahine ke.</span> <span class="verse"><a name="14">14</a>Ko te tangata e maranga ana i te atatu, he nui hoki tona reo ki te manaaki i tona hoa ka kiia tana he kanga.</span> <span class="verse"><a name="15">15</a>He maturuturu e puputu tonu ana i te ra nui te ua, he wahine ngangare, rite tonu raua:</span> <span class="verse"><a name="16">16</a>Ko te tangata e mea ana ki te pehi i a ia, e mea ana ki te pehi i te hau, a ka tutaki tona ringa matau ki te hinu.</span> <span class="verse"><a name="17">17</a>Ko te rino hei whakakoi mo te rino; waihoki ko te tangata ano hei whakakoi i te mata o tona hoa.</span> <span class="verse"><a name="18">18</a>Ko te kaitiaki o te piki, ka kai i ona hua: ka whakahonoretia te tangata e whakaaro ana ki tona rangatira.</span> <span class="verse"><a name="19">19</a>He pera i te wai, tiro atu, tiro mai he kanohi, ka pena ano to te tangata ngakau ki te tangata.</span> <span class="verse"><a name="20">20</a>Ko te reinga, ko te whakangaromanga, e kore e makona; e kore ano hoki e makona nga kanohi o te tangata.</span> <span class="verse"><a name="21">21</a>Ko te oko tahu para mo te hiriwa, ko te oumu mo te koura; a, ko te whakanui i a ia, hei whakamatautau mo te tangata.</span> <span class="verse"><a name="22">22</a>Ahakoa i tukua e koe te wairangi ki te tuki i roto i te kumete i waenga i nga witi pepe, e kore tona whakaarokore e riro.</span> <span class="verse"><a name="23">23</a>Kia anga nui koa kia mohio ki te ahua o au hipi, a kia pai te tiaki i au kahui kau:</span> <span class="verse"><a name="24">24</a>E kore hoki te taonga e mau tonu; e mau ianei te karauna ki nga whakatupuranga katoa?</span> <span class="verse"><a name="25">25</a>Kua whaiti te hei, e kitea ana te tupu hou, a e kohikohia ana nga otaota o nga maunga.</span> <span class="verse"><a name="26">26</a>Hei mea kakahu mou nga reme, a koe nga koati hei utu mo te mara.</span> <span class="verse"><a name="27">27</a>A tera te waiu koati, he nui noa atu hei kai mau, hei kai hoki ma tou whare, hei oranga ano hoki mo au kotiro.</span> </p></div</div></div></body></html>