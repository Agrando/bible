<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/prov/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/prov">Proverbs</a> &gt <strong>Chapter 4</strong></div><p><span class="verse"><a name="1">1</a>Whakarongo, e aku tamariki, ki te whakaako a te matua, tahuri mai hoki kia matauria ai nga whakaaro mohio.</span> <span class="verse"><a name="2">2</a>He pai hoki te kupu mohio ka hoatu nei e ahau ki a koutou, kaua taku ture e whakarerea.</span> <span class="verse"><a name="3">3</a>He tama ano hoki ahau ki toku papa, a he ngawari, he mea kotahi e matenuitia ana e toku whaea.</span> <span class="verse"><a name="4">4</a>I whakaako ano ia i ahau, i mea ki ahau, Puritia aku kupu e tou ngakau; kia mau ki aku whakahau, a e ora koe.</span> <span class="verse"><a name="5">5</a>Whaia mou te whakaaro nui, whaia mou te matauranga; kaua e wareware ki tera, kaua hoki e neke atu i nga kupu a toku mangai.</span> <span class="verse"><a name="6">6</a>Kaua ia e whakarerea, a mana koe e tiaki; arohaina ia, a mana koe e mau ai.</span> <span class="verse"><a name="7">7</a>Ko te whakaaro nui te tino mea; no reira whaia mau te whakaaro nui; a i ou whiwhinga katoa, kia whiwhi koe ki te matauranga.</span> <span class="verse"><a name="8">8</a>Whakanuia ia, a mana koe ka kake ai; ka whakahonore ia i a koe ki te awhitia e koe.</span> <span class="verse"><a name="9">9</a>Ka homai e ia he pare ataahua ki tou mahunga, ka potaea ano koe e ia ki te karauna whakapaipai.</span> <span class="verse"><a name="10">10</a>Whakarongo, e taku tama, maharatia aku kupu, a he maha nga tau e ora ai koe.</span> <span class="verse"><a name="11">11</a>He mea whakaako koe naku ki te ara o te whakaaro nui; he mea arahi koe naku i nga ara o te tika.</span> <span class="verse"><a name="12">12</a>Ka haere koe, e kore ou takahanga e whakakikitia mai; ki te rere koe, e kore koe e tutuki.</span> <span class="verse"><a name="13">13</a>Kia mau ki te ako, kaua e tukua atu; matapoporetia iho, ko tou oranga hoki ia.</span> <span class="verse"><a name="14">14</a>Kaua e haere i te ara o te hunga kino, kaua hoki e takahia te huarahi o te hunga he.</span> <span class="verse"><a name="15">15</a>Anga ke ake, kaua e tika na reira; peka ake i taua ara, haere tonu atu.</span> <span class="verse"><a name="16">16</a>E kore hoki ratou e moe ki te kore e oti tetahi mahi he ma ratou; riro rawa to ratou moe, ki te kahore tetahi tangata e hinga i a ratou.</span> <span class="verse"><a name="17">17</a>No te kino hoki te taro e kainga ana e ratou, no te nanakia te waina e inumia ana e ratou.</span> <span class="verse"><a name="18">18</a>Ko te huarahi ia o te hunga tika, koia ano kei te marama e whiti ana, a ka neke haere tonu ake tona marama, a taea noatia te tino ra.</span> <span class="verse"><a name="19">19</a>Ko te ara o te hunga kino, me he pouri; e kore ratou e mohio ki te mea i tutuki ai ratou.</span> <span class="verse"><a name="20">20</a>E taku tama, tahuri ki aku kupu; anga mai tou taringa ki aku korero.</span> <span class="verse"><a name="21">21</a>Kei kotiti ke enei i ou kanohi; puritia i waenganui o tou ngakau.</span> <span class="verse"><a name="22">22</a>He oranga enei mo te hunga e kitea ai, he rongoa mo o ratou kikokiko katoa.</span> <span class="verse"><a name="23">23</a>Kia pau ou mahara ki te tiaki i tou ngakau; no reira hoki nga putanga o te ora.</span> <span class="verse"><a name="24">24</a>Whakarerea te mangai whanoke, kia matara rawa i a koe nga ngutu tutu.</span> <span class="verse"><a name="25">25</a>Kia hangai tonu te titiro whakamua a ou kanohi; kia titiro ou kamo ki mua tonu i a koe.</span> <span class="verse"><a name="26">26</a>Whakatikaia te huarahi o ou waewae, kia u ano hoki ou ara katoa.</span> <span class="verse"><a name="27">27</a>Kaua e peka ki matau, ki maui; kia anga ke tou waewae i te kino.</span> </p></div</div></div></body></html>