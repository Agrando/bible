<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/prov/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/prov">Proverbs</a> &gt <strong>Chapter 14</strong></div><p><span class="verse"><a name="1">1</a>Ko ta te wahine whakaaro nui he hanga i tona whare; ko ta te wahine wairangi, ko ona ringa hei wahi iho.</span> <span class="verse"><a name="2">2</a>Ko te tangata e haere ana i runga i tona tika, e wehi ana i a Ihowa; ko te tangata he parori ki ona ara e whakahawea ana ki i ia.</span> <span class="verse"><a name="3">3</a>Kei te mangai o te wairangi he patu whakapehapeha; ma nga ngutu ia o te hunga whakaaro nui ratou ka ora ai.</span> <span class="verse"><a name="4">4</a>Ki te kahore he kau, ka ma te takotoranga kai; ma te kaha ia o te kau ka nui ai nga hua.</span> <span class="verse"><a name="5">5</a>E kore te kaiwhakaatu pono e teka; ka puaki ia te teka i te kaiwhakaatu teka.</span> <span class="verse"><a name="6">6</a>E rapu ana te tangata whakahi i te whakaaro nui, heoi kahore e kitea e ia; ki te tangata matau ia he mama noa te matauranga.</span> <span class="verse"><a name="7">7</a>Haere atu ki te aroaro o te kuware, ina kahore e kitea e koe he ngutu matau ona.</span> <span class="verse"><a name="8">8</a>Ko te whakaaro nui o te tangata tupato, he matau ki tona ara; ko te wairangi o nga kuware, he tinihanga.</span> <span class="verse"><a name="9">9</a>Ko ta nga wairangi he kata ki te he: na kei te hunga tika te whakaaro pai.</span> <span class="verse"><a name="10">10</a>E mohio ana te ngakau ki tona ake mamae, e kore ano hoki tona koa e pikitia e te tangata ke.</span> <span class="verse"><a name="11">11</a>Ka whakangaromia te whare o te hunga kino: ka tupu ia te teneti o te hunga tika.</span> <span class="verse"><a name="12">12</a>He huarahi ano tera e tika ana ki ta te tangata titiro, ko tona mutunga ia ko nga huarahi ki te mate.</span> <span class="verse"><a name="13">13</a>Ahakoa e kata ana, e mamae ana te ngakau; a, ko te mutunga o te koa, he pouri.</span> <span class="verse"><a name="14">14</a>Ko te tangata i te ngakau tahuri ke, ka makona i ona ara ake: a ko te tangata pai ka makona i tana ake ano.</span> <span class="verse"><a name="15">15</a>Ko ta te kuware he whakapono ki nga kupu katoa; tena ko te tangata tupato, ka ata titiro ki tana hikoi.</span> <span class="verse"><a name="16">16</a>E wehi ana te tangata whakaaro nui, ka neke atu i te kino; ko te kuware ia ka whakahi, ka tohe.</span> <span class="verse"><a name="17">17</a>Ko te tangata riri wawe ka mahi i te wairangi; ka kinongia ano hoki te tangata i nga rauhanga kino.</span> <span class="verse"><a name="18">18</a>He wairangi te whakarerenga iho mo nga kuware; ko te tangata tupato ia ka karaunatia ki te matauranga.</span> <span class="verse"><a name="19">19</a>E piko ana te hunga kino ki te aroaro o te hunga pai; a ko te hunga he ki nga kuwaha o te tangata tika.</span> <span class="verse"><a name="20">20</a>E kinongia ana te rawakore e tona hoa ake nei ano; he tokomaha ia nga tangata e aroha ana ki te tangata taonga.</span> <span class="verse"><a name="21">21</a>Ko te tangata e whakahawea ana ki tona hoa, e hara ana; ko te tangata ia e atawhai ana ki nga rawakore, ka hari.</span> <span class="verse"><a name="22">22</a>He teka ianei e kotiti ke ana nga kaiwhakatakoto i te kino? He atawhai ia, he pono, kei nga kaihanga i te pai.</span> <span class="verse"><a name="23">23</a>He hua to nga mauiuitanga katoa; tena ko te korero o nga ngutu e ahu ana ki te rawakore.</span> <span class="verse"><a name="24">24</a>Hei karauna mo nga whakaaro nui o ratou taonga; ko te wairangi ia o nga kuware, he wairangi kau.</span> <span class="verse"><a name="25">25</a>Ka ora nga wairua i te kaiwhakaatu pono: ko te tangata korero teka ia e mea ana kia tinihanga.</span> <span class="verse"><a name="26">26</a>U tonu, kaha tonu te whakaaro ina wehi ki a Ihowa; ka whai rerenga atu ano hoki ana tamariki.</span> <span class="verse"><a name="27">27</a>He puna ora te wehi ki a Ihowa, e mahue ai nga reti o te mate.</span> <span class="verse"><a name="28">28</a>Ma te nui o te iwi ka whai honore ai te kingi; ma te kore o te iwi ka taka ai te rangatira.</span> <span class="verse"><a name="29">29</a>He matauranga nui to te tangata manawanui; ko te tangata riri wawe ia, e whakaneke ake ana ia i te wairangi.</span> <span class="verse"><a name="30">30</a>He ora ki nga kikokiko te ngakau ora; ko te hae ia, he pirau ki nga wheua.</span> <span class="verse"><a name="31">31</a>Ko te tangata e tukino ana i te ware, he tawai tana ki tona Kaihanga; ko te tangata ia e atawhai ana i te rawakore, e whakahonore ana i a ia.</span> <span class="verse"><a name="32">32</a>E uakina iho ana te tangata kino i runga i tona he; ko te tangata tika ia ka whai tumanakohanga i tona matenga.</span> <span class="verse"><a name="33">33</a>Ka noho te whakaaro nui ki te ngakau o te tangata matau; engari ko te mea kei te wahi ki roto o nga kuware e whakaaturia ana.</span> <span class="verse"><a name="34">34</a>Ma te tika ka kake ai te iwi; ma te hara ia ka ingoa kino ai nga iwi.</span> <span class="verse"><a name="35">35</a>Ka manako te kingi ki te pononga mahara; a ka riri ki te tangata i takea ai te whakama.</span> </p></div</div></div></body></html>