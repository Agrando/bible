<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/prov/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/prov">Proverbs</a> &gt <strong>Chapter 15</strong></div><p><span class="verse"><a name="1">1</a>Ma te kupu ngawari e kaupare te riri; ma te kupu taimaha ia e whakaoho te riri.</span> <span class="verse"><a name="2">2</a>Ko te arero o te tangata whakaaro nui e whakahua tika ana i te matauranga: e whakapuaki ana ia te mangai o nga kuware i te wairangi.</span> <span class="verse"><a name="3">3</a>Kei nga wahi katoa nga kanohi o Ihowa, e titiro ana ki te hunga kino, ki te hunga pai.</span> <span class="verse"><a name="4">4</a>Ko te arero reka he rakau no te ora; tena ki te wanoke a roto he wawahi wairua.</span> <span class="verse"><a name="5">5</a>E whakahawea ana te wairangi ki te papaki a tona papa; ko te tangata ia e mahara ana ki te ako ka mohio ki te tupato.</span> <span class="verse"><a name="6">6</a>He nui te taonga kei te whare o te tangata tika; he raruraru ia kei roto i nga mea hua ki te tangata kino.</span> <span class="verse"><a name="7">7</a>E ruia ana te matauranga e nga ngutu o nga whakaaro nui: kahore ia he pena a te ngakau o nga kuware.</span> <span class="verse"><a name="8">8</a>He mea whakarihariha ki a Ihowa te whakahere a te hunga kino: engari e manako ana ia ki te inoi a te hunga tika.</span> <span class="verse"><a name="9">9</a>He mea whakarihariha ki a Ihowa te huarahi o te tangata kino: ko te tangata ia e whai ana i te tika tana e aroha ai.</span> <span class="verse"><a name="10">10</a>He kino te papaki ki te tangata e whakarere ana i te ara; a, ko te tangata e kino ana ki te ako, ka mate.</span> <span class="verse"><a name="11">11</a>Kei te aroaro o Ihowa te reinga me te whakangaromanga; engari rawa hoki nga ngakau o nga tama a te tangata.</span> <span class="verse"><a name="12">12</a>E kore te tangata whakahi e aroha ki te kaipapaki; e kore hoki e haere ki te hunga whakaaro nui.</span> <span class="verse"><a name="13">13</a>Ma te koa o te ngakau ka pai ai te mata: ma te pouri ia o te ngakau ka maru ai te wairua.</span> <span class="verse"><a name="14">14</a>E rapu ana te ngakau mohio i te matauranga; ko te kuware ia ta te mangai o nga wairangi e kai ai.</span> <span class="verse"><a name="15">15</a>He kino nga ra katoa o te hunga pouri; he hakari tonu ta te tangata i te ngakau marama.</span> <span class="verse"><a name="16">16</a>He pai ke te iti i kinakitia ki te wehi ki a Ihowa, i te nui taonga i kinakitia ki te raruraru.</span> <span class="verse"><a name="17">17</a>He pai ake te tina puwha ko te aroha hei kinaki, i te kau whangai e kinakitia ana ki te mauahara.</span> <span class="verse"><a name="18">18</a>He whakaoho tautohe ta te tangata pukuriri: he pehi pakanga ia ta te tangata manawanui.</span> <span class="verse"><a name="19">19</a>Ko te ara o te tangata mangere, ano he taiepa tataramoa; he ara nui ia to te tangata tika.</span> <span class="verse"><a name="20">20</a>He tama whakaaro nui, ka koa te papa: tena ko te tama kuware, he whakahawea ki tona whaea.</span> <span class="verse"><a name="21">21</a>Ki te tangata maharakore he mea whakahari te wairangi; he tika ia te haere a te tangata matau.</span> <span class="verse"><a name="22">22</a>Ki te kahore he runanga, ka pororaru nga tikanga: ma te tokomaha ia o nga kaiwhakatakoto whakaaro ka mau ai.</span> <span class="verse"><a name="23">23</a>Kei ta tona mangai i whakahoki ai he koa mo te tangata: ko te kupu i te wa i tika ai, ano te pai!</span> <span class="verse"><a name="24">24</a>Ki te tangata whakaaro nui e ahu whakarunga ana te ara ki te ora, he mea kia mahue ai i a ia te reinga o raro.</span> <span class="verse"><a name="25">25</a>Ka hutia ake e Ihowa te whare o te tangata whakakake: engari ka whakapumautia e ia te rohe o te pouaru.</span> <span class="verse"><a name="26">26</a>He mea whakarihariha ki a Ihowa nga whakaaro nanakia; he mea kohakore ia nga kupu ahuareka.</span> <span class="verse"><a name="27">27</a>Ko te tangata apo taonga, raruraru ana i a ia tona whare; ka ora ia te tangata e kino ana ki nga mea homai noa.</span> <span class="verse"><a name="28">28</a>Ko te ngakau o te tangata tika e ata whakaaro ana ki te kupu hei whakahokinga; ko te mangai ia o te tangata kino e tahoro ana i nga mea kikino.</span> <span class="verse"><a name="29">29</a>E matara ana a Ihowa i te hunga kino: otiia e rongo ana ia ki te inoi a te hunga tika.</span> <span class="verse"><a name="30">30</a>Ma te marama o nga kanohi ka koa ai te ngakau: a ma te rongo pai ka momona ai nga wheua.</span> <span class="verse"><a name="31">31</a>Ko te taringa e whakarongo ana ki te whakatupato e ora ai, ka noho i waenga i te hunga whakaaro nui.</span> <span class="verse"><a name="32">32</a>Ko te tangata e whakakahore ana ki te papaki, e whakahawea ana ki tona wairua; engari ko te tangata e rongo ana ki te ako, ka whiwhi ki te ngakau mahara.</span> <span class="verse"><a name="33">33</a>Ko te wehi ki a Ihowa te ako o te whakaaro nui; ko te ngakau whakaiti hoki e haere ana i mua i te honore.</span> </p></div</div></div></body></html>