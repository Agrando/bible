<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/prov/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/prov">Proverbs</a> &gt <strong>Chapter 2</strong></div><p><span class="verse"><a name="1">1</a>E taku tama, ki te tango koe i aku kupu, ki te huna i aku whakahau ki roto ki a koe;</span> <span class="verse"><a name="2">2</a>A ka tahuri tou taringa ki te whakaaro nui, ka anga ano tou ngakau ki te matauranga;</span> <span class="verse"><a name="3">3</a>Ae ra, ki te mea ka karangarangatia e koe te matauranga, a ka puaki tou reo ki te ngakau mohio;</span> <span class="verse"><a name="4">4</a>Ki te rapua hoki ia e koe ano he hiriwa, ki te kimihia ano he taonga huna;</span> <span class="verse"><a name="5">5</a>Ko reira koe matau ai ki te wehi o Ihowa, kite ai i te mohio ki te Atua.</span> <span class="verse"><a name="6">6</a>Ma Ihowa hoki e homai te whakaaro nui; no tona mangai te matauranga me te ngakau mohio.</span> <span class="verse"><a name="7">7</a>E rongoatia ana e ia te whakaaro nui ma te hunga tika; he whakangungu rakau ia mo te hunga he tapatahi nei te haere;</span> <span class="verse"><a name="8">8</a>Kia tiakina ai e ia nga ara o te whakawa, kia tohungia ai te ara o tana hunga tapu.</span> <span class="verse"><a name="9">9</a>Ko reira koe mohio ai ki te tika, ki te whakawa, ki te mea ano e rite ana, ae ra, ki nga ara pai katoa.</span> <span class="verse"><a name="10">10</a>Ka uru hoki te whakaaro nui ki roto ki tou ngakau, a ka reka te matauranga ki tou wairua;</span> <span class="verse"><a name="11">11</a>Ka ai te ngarahu pai hei tiaki i a koe, te ngakau mohio hei pupuri i a koe;</span> <span class="verse"><a name="12">12</a>Hei kukume mai i a koe i te ara o te kino, i te tangata e puta ke ana ana korero;</span> <span class="verse"><a name="13">13</a>I te hunga e whakarere nei i nga ara o te tika, e haere ana i nga ara o te pouri;</span> <span class="verse"><a name="14">14</a>E koa ana, i a ratou e mahi ana i te kino, e hari ana ki nga tikanga parori ke o te kino;</span> <span class="verse"><a name="15">15</a>He ara kopikopiko o ratou, he whanoke ratou i o ratou huarahi:</span> <span class="verse"><a name="16">16</a>Hei whakaora i a koe i te wahine tauhou, i te wahine tauhou e whakapati nei ki ana kupu;</span> <span class="verse"><a name="17">17</a>Kua whakarerea nei e ia te hoa o tona tamahinetanga, kua wareware ki te kawenata o tona Atua.</span> <span class="verse"><a name="18">18</a>E heke atu ana hoki tona whare ki te mate, ona ara ki nga tupapaku.</span> <span class="verse"><a name="19">19</a>Ko te hunga katoa e haere atu ana ki a ia e kore e hoki mai; e kore ano e mau i a ratou nga ara o te ora.</span> <span class="verse"><a name="20">20</a>A ka haere koe i nga ara o nga tangata pai, ka mau ano ki nga ara o te hunga tika.</span> <span class="verse"><a name="21">21</a>Ka noho hoki te hunga tika ki te whenua; ka mau te hunga ngakau tapatahi ki reira.</span> <span class="verse"><a name="22">22</a>Ka hatepea atu ia te hunga kino i runga i te whenua; ka hutia atu i reira te hunga he kopeka ta ratou mahi.</span> </p></div</div></div></body></html>