<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/prov/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/prov">Proverbs</a> &gt <strong>Chapter 6</strong></div><p><span class="verse"><a name="1">1</a>E taku tama, ki te mea ko tau hei whakakapi mo ta tou hoa, ki te mea kua papaki tou ringa mo te tangata ke,</span> <span class="verse"><a name="2">2</a>Kua oti koe te mahanga e nga kupu a tou mangai, kua mau koe i nga kupu a tou mangai.</span> <span class="verse"><a name="3">3</a>Meinga tenei inaianei, e taku tama, kia ora ai koe, he mea hoki kua taka koe ki roto ki te ringa o tou hoa; haere whakaiti i a koe, a ka tohe ki tou hoa.</span> <span class="verse"><a name="4">4</a>Kei tukua iho te moe ki ou kanohi; kei tunewha ou kamo.</span> <span class="verse"><a name="5">5</a>Whakaora i a koe ano he anaterope i roto i te ringa o te kaiwhai, ano he manu i roto i te ringa o te kaihopu.</span> <span class="verse"><a name="6">6</a>Haere ki te popokorua, e te tangata mangere, matakitakina iho ona ara, kia nui ai ou whakaaro:</span> <span class="verse"><a name="7">7</a>Kahore nei ona kaitohutohu, ona kaitirotiro, ona rangatira,</span> <span class="verse"><a name="8">8</a>Heoi e mahi kai ana mana i te raumati, e kohikohi ana i te kai mana i te kotinga witi.</span> <span class="verse"><a name="9">9</a>Kia pehea ake te roa o tau takoto, e te tangata mangere? A hea koe maranga ai i tau moe?</span> <span class="verse"><a name="10">10</a>Kia iti ake nei te wahi e parangia ai, kia iti ake nei te moe, kia iti ake te kotuinga o nga ringa i a koe e takoto na:</span> <span class="verse"><a name="11">11</a>Na ka rite ki te kaipahua te putanga mai o te muhore ki a koe, tou rawakore, ano he tangata he patu nei tana.</span> <span class="verse"><a name="12">12</a>Ko te tangata kahore ona painga, ko te tangata hara, e haereere ana me te mangai tu ke;</span> <span class="verse"><a name="13">13</a>E whakakini ana ona kanohi, e korero ana ona waewae, e tuhi ana ona maihao;</span> <span class="verse"><a name="14">14</a>Kei roto te whanoke i tona ngakau, e whakatakoto ana ia i te kino i nga wa katoa; e rui ana ia i te ngangare.</span> <span class="verse"><a name="15">15</a>Mo reira ka huaki tata te aitua ki a ia; e kore e aha ka whatiia ia, te taea te rongoa.</span> <span class="verse"><a name="16">16</a>E ono nga mea e kino ana ki a Ihowa; ae ra, e whitu nga mea e whakariharihangia ana e ia:</span> <span class="verse"><a name="17">17</a>Ko te kanohi whakakake, ko te arero teka, ko nga ringa whakaheke i te toto harakore;</span> <span class="verse"><a name="18">18</a>He ngakau e whakatakoto ana i nga whakaaro kikino, he waewae e hohoro ana te rere ki te hianga;</span> <span class="verse"><a name="19">19</a>He kaiwhakaatu teka e korero teka ana, ko te tangata hoki e rui ana i te ngangare ki waenganui i nga tuakana, i nga teina.</span> <span class="verse"><a name="20">20</a>E taku tama, puritia te whakahau a tou papa, kaua hoki e whakarerea te ture a tou whaea:</span> <span class="verse"><a name="21">21</a>Kia mau tonu te takai ki tou ngakau, heia ki tou kaki.</span> <span class="verse"><a name="22">22</a>Ko tou kaiarahi ano tera ina haere koe; mana koe e tiaki ina takoto koe; ka korero mai ano ki a koe; ina ara koe.</span> <span class="verse"><a name="23">23</a>He rama hoki te whakahau; a he marama te ture; ko nga riringa hoki, e whakaako ana, he ara ki te ora;</span> <span class="verse"><a name="24">24</a>Hei tiaki i a koe kei he i te wahine kino, i te whakapati a te arero o te wahine ke.</span> <span class="verse"><a name="25">25</a>Kei hiahia koe ki tona ataahua i roto i tou ngakau; kei mau ano koe i ona kamo.</span> <span class="verse"><a name="26">26</a>Ko te tukunga iho o te tangata he wahi taro, he mea mo te wahine kairau; ko ta te wahine purema e whai ana ko te wairua utu nui.</span> <span class="verse"><a name="27">27</a>E taea ranei e te tangata te tango i te ahi ki roto ki tona uma, a e kore ona kakahu e wera?</span> <span class="verse"><a name="28">28</a>E taea ranei e tetahi te haere i runga i nga waro ratarata, a e kore ona waewae e hunua?</span> <span class="verse"><a name="29">29</a>Ka pera ano te tangata e haere ana ki te wahine a tona hoa; e kore e kore ka whiua te tangata e pa ana ki a ia.</span> <span class="verse"><a name="30">30</a>E kore e whakahaweatia e te tangata te tahae, ki te tahaetia e ia he mea e makona ai tona wairua i a hiakai ia.</span> <span class="verse"><a name="31">31</a>Otiia ki te kitea ia, kia takiwhitu ana e whakautu ai; me homai e ia nga rawa katoa o tona whare.</span> <span class="verse"><a name="32">32</a>Ko te tangata e puremu ana ki te wahine, kahore ona mohio: ko te tangata e pera ana, kei te whakangaro ia i tona wairua.</span> <span class="verse"><a name="33">33</a>He kaiakiko, he whakama te wahi mona; e kore ano tona ingoa kino e horoia atu.</span> <span class="verse"><a name="34">34</a>He riri nui hoki na te tangata te hae; e kore ano e tohungia e ia i te ra rapu utu.</span> <span class="verse"><a name="35">35</a>E kore ia e manako ki tetahi utu; e kore hoki e tatu tona ngakau, ahakoa he nui au hakari e tapae ai.</span> </p></div</div></div></body></html>