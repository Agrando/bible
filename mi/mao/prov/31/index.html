<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/prov/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/prov">Proverbs</a> &gt <strong>Chapter 31</strong></div><p><span class="verse"><a name="1">1</a>Ko nga kupu a Kingi Remuera; ko te poropititanga i whakaakona ai ia e tona whaea.</span> <span class="verse"><a name="2">2</a>He aha, e taku tama? He aha, e te tama a toku kopu? A he aha, e te tama a aku kupu taurangi?</span> <span class="verse"><a name="3">3</a>Kaua e hoatu tou kaha ki nga wahine, ou ara hoki ki te mea whakangaro o nga kingi.</span> <span class="verse"><a name="4">4</a>Ehara ma nga kingi, e Remuera, ehara ma nga kingi te inu waina; ehara hoki ma nga rangatira te mea, Kei hea he wai kaha?</span> <span class="verse"><a name="5">5</a>Kei inu ratou, a ka wareware ki te ture, a ka whakapeau ke i te whakawa o te tangata e tukinotia ana.</span> <span class="verse"><a name="6">6</a>Hoatu he wai kaha ma te tangata e tata ana te marere, he waina hoki ki nga wairua pouri:</span> <span class="verse"><a name="7">7</a>Tukua ia kia inu, kia wareware ai ki tona rawakore, a kore ake he mahara ki ona mate.</span> <span class="verse"><a name="8">8</a>Kia puaki tou mangai mo te wahangu, i te whakawakanga o te hunga katoa kua waiho mo te mate.</span> <span class="verse"><a name="9">9</a>Kia puaki tou mangai, whakaritea te whakawa i runga i te tika, tohea te tohe a te ware, a te rawakore.</span> <span class="verse"><a name="10">10</a>Ko wai e kite i te wahine e u ana tona pai? Ko tona utu hoki kei runga noa atu i to nga rupi.</span> <span class="verse"><a name="11">11</a>Ka whakapono te ngakau o tana tane ki a ia, a kahore ona hapanga i te taonga.</span> <span class="verse"><a name="12">12</a>He pai tana e mea ai ki a ia, kahore hoki he kino, i nga ra katoa e ora ai ia.</span> <span class="verse"><a name="13">13</a>E kimi ana ia i te huruhuru hipi, i te muka, a ka ngakau nui te mahi a ona ringa.</span> <span class="verse"><a name="14">14</a>Ko tona rite kei nga kaipuke o nga kaihokohoko; e mauria mai ana e ia tana kai i tawhiti.</span> <span class="verse"><a name="15">15</a>E maranga ana hoki ia i te mea e po tonu ana, a hoatu ana e ia he kai ma tona whare, he mahi hoki e rite ana ma ana kotiro.</span> <span class="verse"><a name="16">16</a>E whakaaroaro ana ia ki tetahi mara, a ka hokona e ia: whakatokia ana e ia he mara waina, he hua na ona ringa.</span> <span class="verse"><a name="17">17</a>E whitiki ana ia i tona hope ki te kaha, e mea ana i ona takakau kia pakari.</span> <span class="verse"><a name="18">18</a>Ka kite ia he pai tana i hokohoko ai: e kore tana rama e mate i te po.</span> <span class="verse"><a name="19">19</a>Ka totoro atu ona ringa ki te mea takai miro, ka pupuri ona ringa ki te pou muka.</span> <span class="verse"><a name="20">20</a>Ka wherahia tona ringa ki te ware; ae ra, ka totoro atu ona ringa ki te rawakore.</span> <span class="verse"><a name="21">21</a>E kore ia e wehi i te hukarere mo tona whare; no te mea kua kakahuria tona whare katoa ki te ngangana.</span> <span class="verse"><a name="22">22</a>Oti ake i a ia te whatuwhatu he whariki mona; he rinena pai, he papura ona kakahu.</span> <span class="verse"><a name="23">23</a>E mohiotia ana tana tane i nga kuwaha, ina noho tahi ia ki nga kaumatua o te whenua.</span> <span class="verse"><a name="24">24</a>E hanga ana e ia he rinena pai, a hokona atu ana; e hoatu ana e ia he whitiki ki nga kaihoko.</span> <span class="verse"><a name="25">25</a>He kaha, he honore ona kakahu; a e kata ana ia ki nga ra o muri atu.</span> <span class="verse"><a name="26">26</a>He nui ona whakaaro ina puaki tona mangai; kei tona arero te ture o te atawhai.</span> <span class="verse"><a name="27">27</a>Ka ata tirohia e ia nga ara o tona whare, e kore ano ia e kai i te taro o te mangere.</span> <span class="verse"><a name="28">28</a>Ka whakatika ana tamariki, a he kupu manaaki ta ratou mona; Tana tane hoki, ka whakamoemiti ano ia ki a ia, ka mea:</span> <span class="verse"><a name="29">29</a>He tokomaha nga tamahine i u te pai o ta ratou mahi, otiia hira ake tau i a ratou katoa.</span> <span class="verse"><a name="30">30</a>He mea teka noa te manako, he mea horihori te ataahua: tena ko te wahine e wehi ana i a Ihowa, ko ia e whakamoemititia.</span> <span class="verse"><a name="31">31</a>Hoatu ki a ia o nga hua o ona ringa; a ma ana mahi ia e whakamoemiti i nga kuwaha.</span> </p></div</div></div></body></html>