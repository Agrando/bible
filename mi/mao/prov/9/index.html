<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/prov/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/prov">Proverbs</a> &gt <strong>Chapter 9</strong></div><p><span class="verse"><a name="1">1</a>Kua oti i te whakaaro nui tetahi whare mona te hanga, e whitu nga pou kua oti te tarai e ia:</span> <span class="verse"><a name="2">2</a>Kua oti ana kararehe te patu e ia; whakananu rawa tana waina; kua oti ano tana tepu te whakapai.</span> <span class="verse"><a name="3">3</a>Kua unga e ia ana kotiro, e karanga ana ia i runga i nga wahi tiketike rawa o te pa.</span> <span class="verse"><a name="4">4</a>Ki te mea he kuware tetahi, me peka mai ia ki konei: ko te tangata maharakore, ko tana kupu tenei ki a ia,</span> <span class="verse"><a name="5">5</a>Haere mai, kainga taku taro, inumia hoki te waina kua oti nei te whakananu e ahau.</span> <span class="verse"><a name="6">6</a>Kati ra, e te hunga kuware, kia ora ai koutou; haere hoki i te ara o te matauranga.</span> <span class="verse"><a name="7">7</a>Ko ia e papaki ana i te tangata whakahihi, ka whakama; a ko ia e riri ana i te tangata kino, ka piri mai he he ki a ia.</span> <span class="verse"><a name="8">8</a>Kaua e riria te tangata whakahi, kei kino ia ki a koe: riria ko te tangata whakaaro nui, a ka aroha ia ki a koe.</span> <span class="verse"><a name="9">9</a>Hoatu te mohio ki te tangata whakaaro nui, a ka neke ake ona whakaaro; whakaakona te tangata tika, a ka nui ake tona mohio.</span> <span class="verse"><a name="10">10</a>Ko te timatanga o te whakaaro nui ko te wehi ki a Ihowa; ko te matauranga, ko te mohio ki te Mea Tapu.</span> <span class="verse"><a name="11">11</a>Maku hoki ka maha ai ou ra, maku ka neke ake ai nga tau e ora ai koe.</span> <span class="verse"><a name="12">12</a>Ki te nui ou whakaaro, mou ano ou whakaaro nui; ki te whakahi koe, mau anake tau pikaunga.</span> <span class="verse"><a name="13">13</a>Ko te wahine wairangi, he mangai nui ia; he kuware ia, kahore ona mohio ki te aha, ki te aha.</span> <span class="verse"><a name="14">14</a>Noho ana ia i te kuwaha o tona whare i runga i te nohoanga i nga wahi tiketike o te pa;</span> <span class="verse"><a name="15">15</a>Kia karanga atu ai ia ki nga tangata e haere ana i te ara, e maro tonu ana o ratou huarahi,</span> <span class="verse"><a name="16">16</a>Ko te kuware, peka mai ki konei; tena ko te tangata whakaarokore, ko tana kupu tenei ki a ia,</span> <span class="verse"><a name="17">17</a>He reka te wai tahae, a he ahuareka te taro kai huna.</span> <span class="verse"><a name="18">18</a>Te mohio ia kei reira nga tupapaku; kei te reinga riro ana i karanga ai.</span> </p></div</div></div></body></html>