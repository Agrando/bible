<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/prov/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/prov">Proverbs</a> &gt <strong>Chapter 3</strong></div><p><span class="verse"><a name="1">1</a>E taku tama, kei wareware ki taku ture; kia puritia hoki aku whakahau e tou ngakau:</span> <span class="verse"><a name="2">2</a>Katahi ka nui ake nga ra roa mou, nga tau e ora ai, me te ata noho.</span> <span class="verse"><a name="3">3</a>Kei whakarerea koe e te atawhai, e te pono; heia ki tou kaki; tuhituhia iho, ko tou ngakau ano hei papa.</span> <span class="verse"><a name="4">4</a>Penei ka whiwhi koe ki te atawhai, ki te matauranga pai i te aroaro o te Atua, o te tangata.</span> <span class="verse"><a name="5">5</a>Whakapaua tou ngakau ki te whakawhirinaki ki a Ihowa, kaua hoki e okioki ki tou matauranga ake.</span> <span class="verse"><a name="6">6</a>I ou ara katoa whakaaro ki a ia, a mana e whakatika ou huarahi.</span> <span class="verse"><a name="7">7</a>Kei whakaaro ki a koe he mohio koe; e wehi ki a Ihowa, kia mawehe i te kino.</span> <span class="verse"><a name="8">8</a>Hei ora tena ki tou pito, hei makuku ki ou wheua.</span> <span class="verse"><a name="9">9</a>Kia whai kororia a Ihowa i ou rawa, i nga matamua ano hoki o au hua katoa.</span> <span class="verse"><a name="10">10</a>A ka ki au toa i nga mea maha, ka pakaru ano hoki au rua waina i te waina.</span> <span class="verse"><a name="11">11</a>E taku tama, kaua e whakahawea ki ta Ihowa papaki; kei ngakaukore ano koe ina akona e ia:</span> <span class="verse"><a name="12">12</a>Ka akona hoki e Ihowa tana e aroha ai, ka pera tana me ta te matua ki te tamaiti e matenuitia ana e ia.</span> <span class="verse"><a name="13">13</a>Ka hari te tangata kua kitea nei e ia te whakaaro nui, me te tangata ano kua whiwhi ki te matauranga.</span> <span class="verse"><a name="14">14</a>Pai atu hoki te hokohoko o tera i to te hiriwa e hokohokona nei, ona hua i te koura parakore.</span> <span class="verse"><a name="15">15</a>Nui atu ona utu i o nga rupi; e kore ano hoki nga mea katoa e minaminatia e koe e rite ki a ia.</span> <span class="verse"><a name="16">16</a>Kei tona ringa matau nga ra roa; kei tona maui nga taonga me te kororia.</span> <span class="verse"><a name="17">17</a>Ko ona ara he ara ahuareka, ko ona ara katoa he rangimarie.</span> <span class="verse"><a name="18">18</a>He rakau ia no te ora ki te hunga e u ana ki a ia; ka hari te tangata e pupuri ana i a ia.</span> <span class="verse"><a name="19">19</a>Na te whakaaro nui o Ihowa i whakaturia ai e ia te whenua; na tona mohio tana whakapumautanga i nga rangi.</span> <span class="verse"><a name="20">20</a>He mohio nona i pakaru ai nga rire, i maturuturu ai te tomairangi o nga kapua.</span> <span class="verse"><a name="21">21</a>E taku tama, kei kotiti ke ena i ou kanohi: puritia te whakaaro nui me te ngarahu pai.</span> <span class="verse"><a name="22">22</a>Kei ena he oranga mo tou wairua, he whakapaipai mo tou kaki.</span> <span class="verse"><a name="23">23</a>Penei ka haere koe i tou ara, te ai he wehi, e kore ano tou waewae e tutuki.</span> <span class="verse"><a name="24">24</a>Ka takoto koe, e kore e wehi, ina, ka takoto koe, ka reka ano tau moe.</span> <span class="verse"><a name="25">25</a>Kaua e wehi i te mataku huaki tata, i te whakangaromanga ranei o te hunga kino ina pa mai.</span> <span class="verse"><a name="26">26</a>Ko Ihowa hoki hei okiokinga mou, a mana e tiaki tou waewae kei mau.</span> <span class="verse"><a name="27">27</a>Kaua e kaiponuhia te pai ki te hunga i tika nei ma ratou, i nga wa e taea ai e tou ringa.</span> <span class="verse"><a name="28">28</a>Kaua e mea ki tou hoa, Haere, ka hoki mai ai, a apopo ka hoatu e ahau; i te mea kei a koe ano te mea e takoto ana.</span> <span class="verse"><a name="29">29</a>Kei whakatakoto i te kino mo tou hoa, kei te noho hu noa na hoki ia i tou taha.</span> <span class="verse"><a name="30">30</a>Kei ngangau pokanoa ki te tangata, ki te mea kahore ana mahi kino ki a koe.</span> <span class="verse"><a name="31">31</a>Kei hae ki te tangata nanakia, kaua hoki e whiriwhiria tetahi o ona ara.</span> <span class="verse"><a name="32">32</a>He mea whakarihariha hoki te whanoke ki a Ihowa; kei te hunga tika ia tona whakaaro ngaro.</span> <span class="verse"><a name="33">33</a>He kanga na Ihowa kei roto i te whare o te tangata kino, he mea manaaki ia nana te nohoanga o te hunga tika.</span> <span class="verse"><a name="34">34</a>He pono ka whakahi ia ki te hunga whakahi, ka puta ia tona atawhai ki te hunga whakaiti.</span> <span class="verse"><a name="35">35</a>Ka whiwhi te hunga whakaaro nui ki te kororia; he whakama ia te whakanui o nga wairangi.</span> </p></div</div></div></body></html>