<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/prov/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/prov">Proverbs</a> &gt <strong>Chapter 29</strong></div><p><span class="verse"><a name="1">1</a>Ko te tangata he maha nei nga riringa i tona he, a ka whakapakeke i tona kaki, ka whatiia ohoreretia ia; te taea te rongoa.</span> <span class="verse"><a name="2">2</a>Ka whakanuia te hunga tika, ka koa te iwi; ka kingi te tangata kino, ka aue te iwi.</span> <span class="verse"><a name="3">3</a>Ko te tangata e matenui ana ki te whakaaro nui e whakahari ana i tona papa; ko te tangata ia e piri ana ki nga wahine kairau, he maumau taonga tana.</span> <span class="verse"><a name="4">4</a>Ma te whakawa a te kingi e mau ai te whenua; ka whakataka ia e te tangata e tango ana i nga mea homai noa.</span> <span class="verse"><a name="5">5</a>Ko te tangata e whakapati ana ki tona hoa, e whakatakoto kupenga ana mo ona waewae.</span> <span class="verse"><a name="6">6</a>He rore kei roto i te he o te tangata kino; ko te tangata tika ia he waiata tana, he koa.</span> <span class="verse"><a name="7">7</a>E mahara ana te tangata tika ki te take a te rawakore: kahore o te tangata kino whakaaro kia mohiotia e ia.</span> <span class="verse"><a name="8">8</a>Ma nga tangata whakahi e tahu te pa kia mura: ko ta te hunga whakaaro nui ia he whakatahuri atu i te riri.</span> <span class="verse"><a name="9">9</a>Ki te totohe te tangata whakaaro nui ki te tangata wairangi, ahakoa riri ia, kata ranei, kahore he tanga.</span> <span class="verse"><a name="10">10</a>E mauahara ana te tangata whakaheke toto ki te tangata i te ngakau tapatahi: tena ko te hunga tika, ka whai ratou kia whakaorangia ia.</span> <span class="verse"><a name="11">11</a>E tuakina ana e te wairangi tona riri katoa ki waho: e puritia mai ana ia e te tangata whakaaro nui, e pehia ana.</span> <span class="verse"><a name="12">12</a>Ki te whakarongo te rangatira ki te teka, he kino katoa ana tangata.</span> <span class="verse"><a name="13">13</a>E tutaki ana te rawakore raua ko te kaitukino ki a raua; ko Ihowa te kaiwhakamarama o nga kanohi o raua tokorua.</span> <span class="verse"><a name="14">14</a>Ko te kingi e pono ana tana whakawa mo nga rawakore, ka whakapumautia tona torona ake ake.</span> <span class="verse"><a name="15">15</a>Ko te whiu, ko te riri i te he, he mea homai era i te whakaaro nui: tena ko te tamaiti mahue noa, ka whakama i a ia tona whaea.</span> <span class="verse"><a name="16">16</a>Ka tokomaha te hunga kino, ka nui te he: ka kite ia te hunga tika i to ratou hinganga.</span> <span class="verse"><a name="17">17</a>Pakia tau tama, a ka whai okiokinga koe i a ia; ae ra, he ahuareka tana e homai ai ki tou wairua.</span> <span class="verse"><a name="18">18</a>Ki te kahore he whakakitenga, ka kore te iwi e tupato: ko te kaipupuri ia i te ture, ka hari ia.</span> <span class="verse"><a name="19">19</a>Ehara te kupu i te papaki mo te pononga: ahakoa hoki ia matau, e kore ia e rongo.</span> <span class="verse"><a name="20">20</a>Ka kite ranei koe i te tangata kaika ki te korero? engari te wairangi ka totika ake i a ia.</span> <span class="verse"><a name="21">21</a>Ko te tangata e penapena ana i tana pononga mai o te tamarikitanga, ka waiho ia e ia i te mutunga hei tama tupu.</span> <span class="verse"><a name="22">22</a>He whakaoho whawhai ta te tangata pukuriri: he nui rawa hoki te he o te tangata aritarite.</span> <span class="verse"><a name="23">23</a>Ka whakaititia iho te tangata e tona whakapehapeha: ka whai honore ia te tangata ngakau papaku.</span> <span class="verse"><a name="24">24</a>Ko te tangata e whakauru ana ki ta te tahae, e kino ana ki tona ake wairua: e rongo ana ia i te kanga, kahore e kiki.</span> <span class="verse"><a name="25">25</a>He rore e homai ana e te wehi ki te tangata: ko te tangata ia e whakawhirinaki ana ki a Ihowa ka mawhiti.</span> <span class="verse"><a name="26">26</a>He tokomaha e whai ana kia paingia e te rangatira: otiia i ahu mai i a Ihowa te whakawa mo te tangata.</span> <span class="verse"><a name="27">27</a>He mea whakarihariha ki te hunga tika te tangata whakahaere he; a he mea whakarihariha hoki ki te tangata kino te tangata he tika tona ara.</span> </p></div</div></div></body></html>