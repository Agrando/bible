<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/prov/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/prov">Proverbs</a> &gt <strong>Chapter 8</strong></div><p><span class="verse"><a name="1">1</a>He teka ianei kei te karanga te whakaaro nui, e puaki ana ano te reo o te matauranga?</span> <span class="verse"><a name="2">2</a>I runga i nga wahi tiketike tona turanga, i te ara i te tutakitanga o nga huarahi;</span> <span class="verse"><a name="3">3</a>Hamama ana ia i te taha o nga kuwaha, i te ngutu o te pa, i te tomokanga atu i nga tatau:</span> <span class="verse"><a name="4">4</a>Ki a koutou, e nga tangata, taku karanga; ki nga tama ano a te tangata toku reo.</span> <span class="verse"><a name="5">5</a>E nga kuware, kia matau koutou ki te ngarahu tupato; e nga wairangi, kia mohio te ngakau.</span> <span class="verse"><a name="6">6</a>Whakarongo mai, ka korerotia hoki e ahau nga mea pai rawa; ko ta oku ngutu e whakapuaki ai ko nga mea e rite ana.</span> <span class="verse"><a name="7">7</a>He pono hoki te korero a toku mangai; he mea whakarihariha ano te kino ki oku ngutu.</span> <span class="verse"><a name="8">8</a>Kei runga i te tika nga kupu katoa a toku mangai; kahore he whakapeka, he whanoke ranei, i roto.</span> <span class="verse"><a name="9">9</a>Ko enei katoa he marama ki te tangata e matau ana, he tika ki te hunga i kitea ai te mohio.</span> <span class="verse"><a name="10">10</a>Manakohia mai taku ako, kaua te hiriwa; ko te matauranga, nui atu i te koura pai rawa.</span> <span class="verse"><a name="11">11</a>Pai atu hoki te whakaaro nui i nga rupi; e kore hoki nga mea katoa e minaminatia nei e tau hei whakarite mona.</span> <span class="verse"><a name="12">12</a>Kua meinga e ahau, e te whakaaro nui, ko te ngarahu pai hei nohoanga moku, e kitea ana e ahau te mohio me te ata whakaaro.</span> <span class="verse"><a name="13">13</a>Ko te wehi ki a Ihowa koia tena ko te kino ki te he: e kino ana ahau ki te whakapehapeha, ki te whakakake, ki te ara he, ki te mangai whanoke.</span> <span class="verse"><a name="14">14</a>Ko te whakaaro tika, ko te whakaaro nui, naku; ko ahau te matauranga, kei ahau te kaha.</span> <span class="verse"><a name="15">15</a>Naku nga kingi i kingi ai, naku nga rangatira i whakatakoto ai i te tika.</span> <span class="verse"><a name="16">16</a>Naku i whai rangatiratanga ai nga rangatira, nga tangata nunui, ara nga kaiwhakawa katoa o te whenua.</span> <span class="verse"><a name="17">17</a>E arohaina ana e ahau te hunga e aroha ana ki ahau; ko te hunga hoki e ata rapu ana i ahau, e kite ratou i ahau.</span> <span class="verse"><a name="18">18</a>He taonga, he kororia kei ahau; ae ra, he rawa mau tonu, he tika.</span> <span class="verse"><a name="19">19</a>Pai atu oku hua i te koura, ae ra, i te koura parakore; ko nga mea e puta ana i ahau, pai atu i te hiriwa kowhiri.</span> <span class="verse"><a name="20">20</a>Kei nga ara o te tika ahau e haere ana, kei waenganui i nga huarahi o te whakawa:</span> <span class="verse"><a name="21">21</a>Kia meinga ai e ahau te hunga e aroha ana ki ahau kia whiwhi ki te rawa, kia whakakiia ai e ahau a ratou takotoranga taonga.</span> <span class="verse"><a name="22">22</a>I a Ihowa ahau, no te timatanga ra ano o ona ara, no mua atu i ana mahi o nehera.</span> <span class="verse"><a name="23">23</a>Nonamata riro ahau i whakaritea ai, no te timatanga, no mua atu i te whenua.</span> <span class="verse"><a name="24">24</a>I te mea kahore ano nga rire, kua whanau ahau; i te mea kiano he puna whai wai.</span> <span class="verse"><a name="25">25</a>No mua atu i te whakaunga o nga maunga, no mua i nga pukepuke toku whanautanga:</span> <span class="verse"><a name="26">26</a>I te mea kahore ano i hanga noatia e ia te whenua, me nga parae, me te timatanga o te puehu o te ao.</span> <span class="verse"><a name="27">27</a>I tana whakaturanga i nga rangi, i reira ano ahau: i tana whakaritenga i te awhi mo te mata o te rire;</span> <span class="verse"><a name="28">28</a>I tana whakapumautanga i nga rangi i runga; i te tototanga o nga puna o te rire;</span> <span class="verse"><a name="29">29</a>I tana rohenga mai i te moana, kei takahia tana kupu e nga wai; i tana waitohutanga i nga turanga o te whenua;</span> <span class="verse"><a name="30">30</a>I reira ahau i tona taha, he tohunga ki nga mahi: he ahuarekatanga ahau nona i ia ra, i ia ra, e koa ana i nga wa katoa i tona aroaro;</span> <span class="verse"><a name="31">31</a>E koa ana ki tana ao; a ko taku i ahuareka ai ko nga tama a te tangata.</span> <span class="verse"><a name="32">32</a>No reira, e aku tamariki, whakarongo mai ki ahau: ka hari hoki te hunga e pupuri ana i oku ara.</span> <span class="verse"><a name="33">33</a>Whakarongo mai ki te ako, kia whai whakaaro ai koutou; kaua hoki e paopaongia.</span> <span class="verse"><a name="34">34</a>Ka hari te tangata e whakarongo ana ki ahau, e tatari ana i oku tatau i tenei ra, i tenei ra, e whanga ana i nga pou o oku kuwaha.</span> <span class="verse"><a name="35">35</a>Ko te tangata hoki e kite ana i ahau, e kite ana i te ora, ka whiwhi ano ia ki ta Ihowa manako mai.</span> <span class="verse"><a name="36">36</a>Ko te tangata ia e hara ana ki ahau, he mahi nanakia tana ki tona wairua ake; ko te hunga katoa e kino ana ki ahau, e aroha ana ki te mate.</span> </p></div</div></div></body></html>