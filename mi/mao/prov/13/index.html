<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/prov/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/prov">Proverbs</a> &gt <strong>Chapter 13</strong></div><p><span class="verse"><a name="1">1</a>Ko te tama whakaaro nui ka rongo ki ta tona papa ako: ko te tangata whakahi ia e kore e rongo ki te riri.</span> <span class="verse"><a name="2">2</a>E kai te tangata i te pai i te hua o tona mangai: ka kai ia te wairua o te hunga wanoke i te tutu.</span> <span class="verse"><a name="3">3</a>Ko te tangata e tiaki ana i tona mangai e pupuri ana i tona ora: ko te tangata ia e hamama nui ana ona ngutu, ko te whakangaromanga mona.</span> <span class="verse"><a name="4">4</a>E hiahia ana te wairua o te tangata mangere, a kahore he mea mana: ka meinga ia kia momona te wairua o te hunga uaua.</span> <span class="verse"><a name="5">5</a>E kino ana te tangata tika ki te korero teka: he mea whakarihariha ia te tangata kino, a whakama noa iho.</span> <span class="verse"><a name="6">6</a>Ko te tika hei kaitiaki mo te tangata e tapatahi ana te ara: ka whakataka ano te tangata kino e te hara.</span> <span class="verse"><a name="7">7</a>Tera tetahi kei te amene taonga mona, heoi kahore rawa he mea i a ia: tera tetahi kei te whakarawakore i a ia, heoi nui atu ona rawa.</span> <span class="verse"><a name="8">8</a>Ko nga utu mo te tangata kia ora, ko ona rawa: tena ko te rawakore, e kore e rongo i te riri.</span> <span class="verse"><a name="9">9</a>E koa ana te marama o te hunga tika: ka keto ia te rama o te hunga kino.</span> <span class="verse"><a name="10">10</a>He totohe anake i ahu mai i te whakapehapeha: he whakaaro nui ia kei te hunga i nga kupu tika.</span> <span class="verse"><a name="11">11</a>Ko nga taonga i puta mai i te whakamanamana ka iti haere: ko ta te tangata i whakaemi ai, he mea mahi, ka tupu haere.</span> <span class="verse"><a name="12">12</a>He manako taringa roa, he patu ngakau: ka tae te koronga, ko te rakau ia o te ora.</span> <span class="verse"><a name="13">13</a>Ko te tangata e whakahawea ana ki te kupu, ka ngaro i a ia ano; ko te tangata ia e wehi ana i te whakahau, ka whiwhi ki te utu.</span> <span class="verse"><a name="14">14</a>Ko te ture o te hunga whakaaro nui, he puna no te ora, e puta ai i nga reti o te mate.</span> <span class="verse"><a name="15">15</a>Ko to te ngarahu pai he homai atawhai; he taikaha ia te ara o te hunga nanakia.</span> <span class="verse"><a name="16">16</a>He mahi mohio ta te tangata tupato; ko ta te wairangi he hora i te kuwaretanga.</span> <span class="verse"><a name="17">17</a>Ka hinga te karere kino ki te kino; ko te karere pono ia, ano he rongoa.</span> <span class="verse"><a name="18">18</a>Ko te tangata kahore e pai ki te papaki, mana te rawakore, te whakama; engari ko te tangata e whai mahara ana ki te ako, ka whakahonoretia.</span> <span class="verse"><a name="19">19</a>Ko te hiahia kua rite, he reka ki te wairua: he whakarihariha ia ki nga kuware te whakarere i te kino.</span> <span class="verse"><a name="20">20</a>Haere i te taha o te hunga whakaaro nui, a ka whai whakaaro koe: ko te takahoa ia o nga kuware, ka mamae.</span> <span class="verse"><a name="21">21</a>Ka whai te kino i te hunga hara; ko te utu ia ki te hunga tika, he pai.</span> <span class="verse"><a name="22">22</a>He whakarerenga iho ta te tangata pai mo nga tamariki a nga tamariki; kei te rongoa mo te tangata tika nga taonga o te tangata hara.</span> <span class="verse"><a name="23">23</a>He nui te kai kei te ngakinga a nga rawakore; tera ia te mea e ngaro ana i te kore o te tikanga pai.</span> <span class="verse"><a name="24">24</a>Ko te tangata e kaiponu ana i tana whiu, e kino ana ia ki tana tama; ko te tangata ia e aroha ana ki a ia, ka papaki wawe i a ia.</span> <span class="verse"><a name="25">25</a>Kai ana te tangata tika, makona ana tona wairua; ka hapa ia te kopu o te tangata kino.</span> </p></div</div></div></body></html>