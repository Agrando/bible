<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/prov/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/prov">Proverbs</a> &gt <strong>Chapter 7</strong></div><p><span class="verse"><a name="1">1</a>E taku tama, puritia aku kupu, huna aku whakahau ki roto ki a koe.</span> <span class="verse"><a name="2">2</a>Puritia aku whakahau, a ka ora; taku ture, ano ko te whatupango o tou kanohi.</span> <span class="verse"><a name="3">3</a>Herea ki ou maihao; tuhituhia, ko tou ngakau ano hei papa.</span> <span class="verse"><a name="4">4</a>Ki atu ki te whakaaro nui, He tuahine koe noku; kiia hoki te matauranga ko tou whanaunga wahine:</span> <span class="verse"><a name="5">5</a>Kia ai enei hei tiaki i a koe kei he i te wahine ke, i te wahine ke, he korero whakapati nei ana.</span> <span class="verse"><a name="6">6</a>I titiro atu hoki ahau i te matapihi o toku whare i roto i toku whakakahokaho;</span> <span class="verse"><a name="7">7</a>A i matakitaki ahau i roto i nga kuware, i kite i roto i nga taitama, i tetahi tamaiti kahore rawa he whakaaro,</span> <span class="verse"><a name="8">8</a>E haere ana i te ara i te wahi tata e piko atu ai ki a ia, a haere ana ia i te ara ki tona whare.</span> <span class="verse"><a name="9">9</a>I te kakarauritanga, i te ahiahi o te ra, i te titiwhatanga o te po, i te pouri kerekere.</span> <span class="verse"><a name="10">10</a>Na, kua tutaki tetahi wahine ki a ia, he kakahu puremu tona, he ngakau hianga.</span> <span class="verse"><a name="11">11</a>He mangai koroki tona, he tohetohe; ko ona waewae, kahore e tau ki tona whare:</span> <span class="verse"><a name="12">12</a>Inaianei kei nga ara ia, inamata kei nga waharoa, e tauwhanga ana i nga kokinga katoa.</span> <span class="verse"><a name="13">13</a>Koia i hopukia ai ia e ia, kei te kihi i a ia, a ka mea atu ki a ia, me te whakatoi ano i tona mata,</span> <span class="verse"><a name="14">14</a>He patunga mo te pai kei ahau; no tenei ra nei ahau i whakamana ai i aku kupu taurangi;</span> <span class="verse"><a name="15">15</a>Koia ahau i haere mai ai ki te whakatau i a koe, ki te ata rapu i tou mata, a ka kitea nei koe e ahau.</span> <span class="verse"><a name="16">16</a>Ko toku moenga kua horahia e ahau, whakapaipai rawa ki te kaitaka, ki nga kakahu purepure no te rinena o Ihipa.</span> <span class="verse"><a name="17">17</a>Kua ruia e ahau toku moenga ki nga mea whakakakara, ki te maira, ki te aroe, ki te hinamona.</span> <span class="verse"><a name="18">18</a>Haere mai, kia whaowhina taua ki te aroha, a ao noa; kia ora o taua ngakau i te aroha.</span> <span class="verse"><a name="19">19</a>Kahore hoki taku tane i te whare: kua riro ia, he haere tawhiti:</span> <span class="verse"><a name="20">20</a>I maua atu e ia he putea moni i tona ringa; ka hoki mai ano ia i te kowhititanga o te marama.</span> <span class="verse"><a name="21">21</a>He maha no ana korero whakawai, riro ana ia i a ia ki tana; na te whakapati a ona ngutu ka kumea atu ia e ia.</span> <span class="verse"><a name="22">22</a>Haere tonu ia i muri i a ia, ano he kau e haere ana kia patua, he kuware ranei e haere ana ki nga rakau here waewae e whiua ai te he;</span> <span class="verse"><a name="23">23</a>A tu noa te tao ki tona ate puta rawa; rite tonu ia ki te manu e hohoro ana ki te mahanga, te mohio he matenga tera mona.</span> <span class="verse"><a name="24">24</a>No reira, e aku tamariki, whakarongo ki ahau, maharatia nga kupu a toku mangai.</span> <span class="verse"><a name="25">25</a>Kei peau ke tou ngakau ki ona ara, kei kotiti ke ki ona huarahi.</span> <span class="verse"><a name="26">26</a>He tokomaha hoki nga tangata i tu, i hinga i a ia, ae ra, he ope nui rawa tana i patu ai.</span> <span class="verse"><a name="27">27</a>He huarahi tona whare ki te reinga, e anga ana ki raro ki nga ruma o te mate.</span> </p></div</div></div></body></html>