<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/prov/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/prov">Proverbs</a> &gt <strong>Chapter 19</strong></div><p><span class="verse"><a name="1">1</a>He pai ke te rawakore e haere ana i runga i tona tapatahi, i te ngutu whanoke, i te whakaarokore.</span> <span class="verse"><a name="2">2</a>Na ehara hoki i te mea pai kia kaua he matauranga mo te wairua; a, ko te tangata e hohoro ana ona waewae, ka hara.</span> <span class="verse"><a name="3">3</a>E whakaparoritia ana te ara o te tangata e tona wairangi: e amuamu ana hoki tona ngakau ki a Ihowa.</span> <span class="verse"><a name="4">4</a>Ma te rawa ka tokomaha atu ai nga hoa aroha: e wehea atu ana ia te rawakore i tona hoa aroha.</span> <span class="verse"><a name="5">5</a>E kore te kaiwhakapae teka e whakaharakoretia; e kore hoki e mawhiti te tangata korero teka.</span> <span class="verse"><a name="6">6</a>He tokomaha e whai kia manakohia e te tangata ringa mahora; he hoa aroha hoki nga tangata katoa no te tangata e homai mea ana.</span> <span class="verse"><a name="7">7</a>E kino ana nga teina katoa o te rawakore ki a ia: na nui ke atu te mataratanga atu o ona hoa i a ia! Whai noa ana kupu i a ratou, heoi kua riro ratou.</span> <span class="verse"><a name="8">8</a>Ko te tangata e mea ana ki te whakaaro nui mona, e aroha ana ki tona wairua ake: ko te tangata e pupuri ana i te matauranga, ka tutaki ki te pai.</span> <span class="verse"><a name="9">9</a>E kore te kaiwhakapae teka e whakaharakoretia; ka huna hoki te tangata korero teka.</span> <span class="verse"><a name="10">10</a>E kore e tau te noho rangatira ki te whakaarokore; he makere rawa te noho ko te pononga hei rangatira mo nga rangatira.</span> <span class="verse"><a name="11">11</a>Ko te ngarahu tupato ka pupuri i tona riri; a hei whakakororia mona te whakarere noa iho i te he.</span> <span class="verse"><a name="12">12</a>Ko te riri o te kingi rite tonu ki te hamama o te raiona; ko tana manako ia ano he tomairangi i runga i te tarutaru.</span> <span class="verse"><a name="13">13</a>He aitua mo tona papa te tamaiti whakaarokore: a, ko nga ngangare a te wahine, me te maturuturu puputu tonu.</span> <span class="verse"><a name="14">14</a>He whare, he taonga i tuku iho i nga matua: ko te hoa wahine mahara i a Ihowa.</span> <span class="verse"><a name="15">15</a>Ma te mangere e mea kia moe i te moe reka; ka matekai hoki te wairua o te rora.</span> <span class="verse"><a name="16">16</a>Ko te tangata e pupuri ana i te whakahau e pupuri ana i tona wairua: engari ko te tangata kore whakaaro ki ona ara ka mate.</span> <span class="verse"><a name="17">17</a>Ko te tangata e ohaoha ana ki te rawakore e whakatarewa moni ana ki a Ihowa, a ka utua ki a ia tana mahi atawhai.</span> <span class="verse"><a name="18">18</a>Pakia tau tama, i te mea kua whai manakohanga; kaua hoki tou ngakau e whai tonu i te whakangaromanga mona.</span> <span class="verse"><a name="19">19</a>Ko te tangatariri nui mana e waha tona he: ki te whakaora hoki koe i a ia, ka waiho tonu tena hei mahi mau.</span> <span class="verse"><a name="20">20</a>Whakarongo ki te kupu tohutohu, tahuri mai hoki ki te ako, kia whai whakaaro ai koe i tou mutunga iho.</span> <span class="verse"><a name="21">21</a>He maha nga whakaaro i roto i te ngakau o te tangata; e tu tonu ana ia ta Ihowa tikanga.</span> <span class="verse"><a name="22">22</a>Ko te hiahia o te tangata te aronga o tana atawhai: engari te rawakore i te tangata teka.</span> <span class="verse"><a name="23">23</a>Ko te wehi ki a Ihowa te ara ki te ora: a, ko te tangata kei a ia tera, ka noho makona; e kore tetahi he e pa ki a ia.</span> <span class="verse"><a name="24">24</a>E kuhua ana e te mangere tona ringa ki te rihi, e kore rawa nei e whakahokia e ia ki tona mangai.</span> <span class="verse"><a name="25">25</a>Pakia te tangata whakahi, a ka tupato nga kuware: akona hoki te tangata mahara, a ka mohio ia ki te matauranga.</span> <span class="verse"><a name="26">26</a>Ko te tangata e pahua ana i tona papa, e pei atu ana hoki i tona whaea, he tama ia e whakama ai, e ingoa kino ai hoki.</span> <span class="verse"><a name="27">27</a>Kati, e taku tama, te whakarongo ki te ako hei mea kau e kotiti atu ai i nga kupu o te matauranga.</span> <span class="verse"><a name="28">28</a>E whakahi ana te kaiwhakaatu he ki te whakawa; e horomia ana hoki te kino e te mangai o te hunga kino.</span> <span class="verse"><a name="29">29</a>Kua rite he whakawa mo nga whakahi, he whiu mo te tuara o nga whakaarokore.</span> </p></div</div></div></body></html>