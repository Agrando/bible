<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/gen/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/gen">Genesis</a> &gt <strong>Chapter 9</strong></div><p><span class="verse"><a name="1">1</a>Na ka manaakitia a Noa ratou ko ana tama e te Atua. I mea ia ki a ratou, Kia hua, kia tini koutou, kia kapi ano hoki te whenua i a koutou.</span> <span class="verse"><a name="2">2</a>A ko to koutou wehi, ko to koutou whakamataku, ka tau ki runga ki nga kirehe katoa o te whenua, ki nga manu katoa o te rangi, ki nga mea katoa e ngahue ana i runga i te whenua, ki nga ika katoa ano hoki o te moana; kua hoatu ena mea ki to koutou ringa.</span> <span class="verse"><a name="3">3</a>Hei kai ma koutou nga mea korikori katoa, nga mea ora; rite tonu ki taku hoatutanga i nga otaota matomato taku hoatutanga i nga mea katoa ki a koutou.</span> <span class="verse"><a name="4">4</a>Otiia kaua e kainga e koutou te kikokiko me tona ora, ara ko ona toto.</span> <span class="verse"><a name="5">5</a>Na ko o koutou toto, ko te toto e ora nei koutou, he pono ka rapua e ahau he utu; ka rapua e ahau he utu i nga kirehe katoa; i te tangata ano hoki, ka rapua e ahau he utu mo te matenga o te tangata i te teina o ia tangata, o ia tangata.</span> <span class="verse"><a name="6">6</a>Ko ia e whakaheke i nga toto o te tangata, ma te tangata ano ona toto e whakaheke: no te Atua hoki te ahua i hanga ai e ia te tangata.</span> <span class="verse"><a name="7">7</a>A ko koutou, kia hua, kia tini; kia nui to koutou uri ki runga kite whenua, kia tini hoki ki reira.</span> <span class="verse"><a name="8">8</a>A i korero te Atua ki a Noa ratou ko ana tama, i mea,</span> <span class="verse"><a name="9">9</a>Ko ahau nei, nana, ka whakapumau ahau i taku kawenata ki a koutou, ki to koutou uri i muri i a koutou;</span> <span class="verse"><a name="10">10</a>Ki nga mea ora katoa hoki i a koutou, ki te manu, ki te kararehe, ki nga kirehe katoa hoki o te whenua e noho ana i a koutou; ki nga mea katoa i puta mai i roto i te aaka, puta noa ki nga kirehe katoa o te whenua.</span> <span class="verse"><a name="11">11</a>A ka whakapumautia e ahau taku kawenata ki a koutou; e kore e hatepea atu nga kikokiko katoa a muri ake nei e nga wai o te waipuke; e kore ano e puta mai he waipuke a muri ake nei hei whakangaro mo te whenua.</span> <span class="verse"><a name="12">12</a>Ka mea te Atua, Ko te tohu tenei o te kawenata, e whakatakotoria nei e ahau ki waenganui oku, o koutou tae atu ki nga mea ora katoa i a koutou, mo nga whakatupuranga mutungakore:</span> <span class="verse"><a name="13">13</a>Ka whakatakotoria e ahau taku kopere ki te kapua, a ka waiho hei tohu mo te kawenata i waenganui oku, o te whenua.</span> <span class="verse"><a name="14">14</a>Tenei ake ano, i te wa e whakaputa ai ahau i te kapua ki runga ki te whenua, ka kitea te kopere i te kapua:</span> <span class="verse"><a name="15">15</a>A ka mahara ahau ki taku kawenata i waenganui oku, o koutou me nga mea ora katoa, ara nga kikokiko katoa; e kore nga wai e pupuke a muri ake nei hei whakangaro i nga kikokiko katoa.</span> <span class="verse"><a name="16">16</a>A ka piri te kopere ki te kapua; a ka titiro atu ahau ki taua mea, kia mahara ai ahau ki te kawenata mau tonu i waenganui o te Atua, o nga wairua ora katoa o nga kikokiko katoa i runga i te whenua.</span> <span class="verse"><a name="17">17</a>Na ka mea te Atua ki a Noa, Ko te tohu tenei o te kawenata e whakapumautia nei e ahau ki waenganui oku, o nga kikokiko katoa i runga i te whenua.</span> <span class="verse"><a name="18">18</a>Na ko nga tama a Noa, i puta mai nei i roto i te aaka, ko Hema, ko Hama, ko Iapeta: a ko Hama te matua o Kanaana.</span> <span class="verse"><a name="19">19</a>Ko nga tama tokotoru enei a Noa: a na enei i kapi ai te whenua katoa.</span> <span class="verse"><a name="20">20</a>Na ka timata a Noa te ngaki whenua, a whakatokia ana e ia he mara waina:</span> <span class="verse"><a name="21">21</a>A ka inumia e ia te waina, ka haurangi; na ka takoto tahanga i roto i tona teneti.</span> <span class="verse"><a name="22">22</a>A, i te kitenga o Hama, o te matua o Kanaana, i tona matua e takoto tahanga ana, ka korerotia e ia ki ona tuakana tokorua i waho.</span> <span class="verse"><a name="23">23</a>Na ka tango a Hema raua ko Iapeta i tetahi kakahu, maka iho e raua ki runga ki o raua pokohiwi, na ka haere whakatuara atu raua, a hipokina ana te wahi takoto kau o to raua papa; me te ahu ano o raua kanohi ki muri, a kihai raua i kite i te wahi takoto kau o to raua papa.</span> <span class="verse"><a name="24">24</a>Na ka maranga ake a Noa i tana waina, ka mohio ki ta tana potiki i mea ai ki a ia.</span> <span class="verse"><a name="25">25</a>Na ka mea ia, Ka kanga a Kanaana, ka waiho ia hei tino pononga ma ona tuakana.</span> <span class="verse"><a name="26">26</a>I mea ano ia, Kia whakapaingia a Ihowa, te Atua o Hema; a ka waiho a Kanaana hei pononga mana.</span> <span class="verse"><a name="27">27</a>Ka meinga a Iapeta e te Atua kia tohatoha noa atu, kia noho hoki ia ki nga teneti o Hema; a hei pononga a Kanaana mana.</span> <span class="verse"><a name="28">28</a>A e toru rau e rima tekau nga tau i ora ai a Noa i muri i te waipuke.</span> <span class="verse"><a name="29">29</a>A ko nga ra katoa o Noa e iwa rau e rima tekau tau: a ka mate ia.</span> </p></div</div></div></body></html>