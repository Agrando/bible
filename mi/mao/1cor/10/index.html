<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/1cor/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/1cor">1 Corinthians</a> &gt <strong>Chapter 10</strong></div><p><span class="verse"><a name="1">1</a>E kore ahau e pai, e oku teina, kia kuware koutou, i raro katoa o matou matua i te kapua, i haere katoa ano hoki ra roto i te moana;</span> <span class="verse"><a name="2">2</a>I iriiria ano ratou katoa ki a Mohi i roto i te kapua, i roto hoki i te moana;</span> <span class="verse"><a name="3">3</a>A i kai ratou i te kai kotahi, he mea wairua;</span> <span class="verse"><a name="4">4</a>I inu hoki ratou katoa i te wai kotahi, he mea wairua; no te mea i inu ratou i ta te mea wairua, ara i ta te toka i whai nei i a ratou: a ko taua toka ra ko te Karaiti.</span> <span class="verse"><a name="5">5</a>Otiia kihai te Atua i ahuareka ki te nuinga o ratou; i turakina iho hoki ratou i te koraha.</span> <span class="verse"><a name="6">6</a>Na, hei tohu enei mea ki a tatou, kia kaua tatou e hiahia ki nga mea kino, kei pera me ratou i hiahia ra.</span> <span class="verse"><a name="7">7</a>Kaua ano koutou e karakia ki nga whakapakoko, kei pera me etahi o ratou; kua oti ra hoki te tuhituhi, I noho te iwi ki te kai, ki te inu, a whakatika ana ki te takaro.</span> <span class="verse"><a name="8">8</a>Kaua hoki tatou e moepuku, kei pera me etahi o ratou i moepuku, a hinga ana e rua tekau ma toru nga mano i te ra kotahi.</span> <span class="verse"><a name="9">9</a>Kaua hoki tatou e whakamatautau i a te Karaiti, kei pera me etahi o ratou i whakamatautau ra, a ngaro ana i te nakahi.</span> <span class="verse"><a name="10">10</a>Kaua hoki koutou e amuamu, kei pera me etahi o ratou i amuamu, a ngaro ana ratou i te kaiwhakangaro.</span> <span class="verse"><a name="11">11</a>Na, i pa enei mea ki a ratou hei tohu: kua tuhituhia nei hoki hei whakatupato i a tatou, i te hunga ka tae nei ki nga whakamutunga o te ao.</span> <span class="verse"><a name="12">12</a>Na reira ko te tangata e mea ana e tu ana ia, kia tupato ia kei hinga.</span> <span class="verse"><a name="13">13</a>Kahore ano kia pono ki a koutou tetahi whakamatautau e rere ke ana i to te tangata: he pono hoki te Atua, e kore nei e tuku kia nui ake i to koutou kaha te whakamatautau mo koutou; engari tahi me te whakamatautau ka meatia e ia he putanga, kia u ake ai koutou.</span> <span class="verse"><a name="14">14</a>Na reira, e oku hoa aroha, rere atu i te karakia whakapakoko.</span> <span class="verse"><a name="15">15</a>Ko taku korero nei he mea ki te hunga mahara; whakaaroa taku e mea nei.</span> <span class="verse"><a name="16">16</a>Ko te kapu whakapainga e whakapai nei tatou, ehara koia i te inu tahi i nga toto o te Karaiti? Ko te taro e whatiwhatia nei e tatou, ehara ianei i te kai tahi i te tinana o te Karaiti?</span> <span class="verse"><a name="17">17</a>Ina hoki ko tatou tokomaha nei, kotahi ano taro, kotahi ano tinana; kotahi tonu nei hoki taua taro e kainga nei e tatou katoa.</span> <span class="verse"><a name="18">18</a>Whakaaroa a Iharaira o te kikokiko; he teka ianei ko te hunga e kai ana i nga patunga tapu, e uru tahi ana ki to te aata?</span> <span class="verse"><a name="19">19</a>Na, he pehea ra taku korero? he tikanga mea ranei te mea e patua na ma te whakapakoko? he tikanga mea ranei te whakapakoko?</span> <span class="verse"><a name="20">20</a>Otira e ki ana ahau, ko nga mea e patua ana e nga tauiwi, e patua ana ma nga rewera, he teka ma te Atua: e kore hoki ahau e pai kia uru tahi koutou ko nga rewera.</span> <span class="verse"><a name="21">21</a>E kore koutou e ahei te inu i te kapu a te Ariki, i te kapu ano a nga rewera: e kore koutou e ahei te kai i te tepu a te Ariki, i te tepu hoki a nga rewera.</span> <span class="verse"><a name="22">22</a>E mea ana ranei tatou kia hae mai te Ariki? he kaha koia tatou i a ia?</span> <span class="verse"><a name="23">23</a>He tika nga mea katoa, otira e kore e pai katoa: he tika nga mea katoa, otira e kore e oti te waihanga e nga mea katoa.</span> <span class="verse"><a name="24">24</a>Kaua tetahi e rapu ki tana ake, engari me rapu katoa i te pai mo tera, mo tera.</span> <span class="verse"><a name="25">25</a>Ko nga mea katoa e hokona ana i te makete, kainga, kaua e uiui, kei he te hinengaro:</span> <span class="verse"><a name="26">26</a>No te Ariki hoki te whenua me ona tini mea.</span> <span class="verse"><a name="27">27</a>Ki te karangatia koutou e tetahi o te hunga whakaponokore, a ka pai koutou kia haere; ko nga mea katoa e whakatakotoria mai ki to koutou aroaro, kainga, kaua e uiui, kei he te hinengaro.</span> <span class="verse"><a name="28">28</a>Ki te mea ia tetahi ki a koutou, I patua tenei ma te whakapakoko, kaua e kai, me whakaaro ki te kaiwhakaatu, ki te hinengaro hoki:</span> <span class="verse"><a name="29">29</a>Ko te hinengaro, e ki ana ahau, ehara i tou, engari ko to tetahi; he aha toku herekoretanga kia whakakorea e tera atu hinengaro?</span> <span class="verse"><a name="30">30</a>Ki te mea hoki na te aroha noa ahau i kai ai, he aha ahau i korerotia kinotia ai mo te mea i whakawhetai ai ahau?</span> <span class="verse"><a name="31">31</a>Na reira, ahakoa kai, ahakoa inu, aha ranei, meinga katoatia hei whakakororia mo te Atua.</span> <span class="verse"><a name="32">32</a>Kei waiho koutou hei tutukitanga waewae ki nga Hurai, ki nga Kariki ranei, ki te hahi ranei a te Atua;</span> <span class="verse"><a name="33">33</a>Kia penei me ahau e whakamanawareka nei i te katoa i nga mea katoa, i ahau kahore nei e rapu i te pai moku ake, engari i to te tokomaha, kia ora ai ratou.</span> </p></div</div></div></body></html>