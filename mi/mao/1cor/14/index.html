<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/mi/mao/1cor/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/mi">Maori</a> &gt; <a href="/mi/mao">Maori Version</a> &gt; <a href="/mi/mao/1cor">1 Corinthians</a> &gt <strong>Chapter 14</strong></div><p><span class="verse"><a name="1">1</a>Whaia te aroha; kia matenui ki nga mea wairua, ko te mea nui rawa ia kia poropiti koutou.</span> <span class="verse"><a name="2">2</a>Ki te mea he reo ke te korero a tetahi, ehara tana i te korero ki nga tangata, engari ki te Atua: e kore hoki te tangata e matau; heoi e korero ana ia, ara te wairua, i nga mea ngaro.</span> <span class="verse"><a name="3">3</a>Ko te tangata ia e poropiti ana, e korero ana ia ki nga tangata hei hanga i te pai, hei whakahirihiri, hei whakamarie.</span> <span class="verse"><a name="4">4</a>Ko te tangata e korero ana he reo ke, e hanga ana i te pai mona ake; ko te tangata ia e poropiti ana e hanga ana i te hahi.</span> <span class="verse"><a name="5">5</a>He pai tonu ki ahau me i korero koutou i nga reo ke, erangi ia kia poropiti koutou: nui atu hoki te poropiti i te tangata korero i nga reo, ki te kore ia e whakamaori, hei hanga mo te whare, ara mo te hahi.</span> <span class="verse"><a name="6">6</a>Na, e oku teina, ki te haere atu ahau ki a koutou me te korero i nga reo ke, ma te aha ka whiwhi ai koutou i te pai i ahau, ki te mea ehara taku korero ki a koutou i te whakakite, i te matauranga, i te mahi poropiti, i te whakaako ranei?</span> <span class="verse"><a name="7">7</a>Na ahakoa nga mea kahore he ora, he reo tona, he putorino ranei, he hapa ranei, ki te kore e puta ke te tangi, me pehea e mohiotia ai te rangi o te putorino, o te hapa ranei?</span> <span class="verse"><a name="8">8</a>Ki te kahore hoki e marama te tangi o te tetere, ko wai e takatu ki te whawhai?</span> <span class="verse"><a name="9">9</a>Waihoki ko koutou, ki te kahore o koutou arero e korero i te kupu marama, me pehea ka mohiotia ai te mea i korerotia? e korero hoki koutou ki te hau.</span> <span class="verse"><a name="10">10</a>Tena pea kei te ao aua reo maha, heoi kahore he reo tikangakore.</span> <span class="verse"><a name="11">11</a>Na, ki te kore e kitea e ahau te tikanga o te reo, ka meinga ahau e te tangata e korero ana he tautangata; hei tautangata ano ki ahau taua tangata e korero ana.</span> <span class="verse"><a name="12">12</a>Me koutou ano, ka matenui na koutou ki nga mea wairua, me whai kia hira to koutou pai hei hanga i te whare, ara i te hahi.</span> <span class="verse"><a name="13">13</a>Na, ko te tangata e korero ana i te reo ke, me inoi kia taea e ia te whakamaori.</span> <span class="verse"><a name="14">14</a>Ki te mea hoki he reo he toku ina inoi, ko toku wairua te inoi ana; ko toku mahara ia kahore he hua.</span> <span class="verse"><a name="15">15</a>Me pehea ra? Ka inoi ahau i runga i te wairua, a ka inoi ano i runga i te mahara; ka waiata ahau i runga i te wairua, ka waiata ano i runga i te mahara.</span> <span class="verse"><a name="16">16</a>Penei, mehemea ki te whakapai koe i runga i te wairua, me pehea te tangata e noho ana i te wahi o te kuware ka mea ai, Amine, ki tau whakawhetai? e kore hoki ia e mohio ki tau e korero ai.</span> <span class="verse"><a name="17">17</a>He pono ka pai tau whakawhetai, otiia e kore e hanga te pai o tera.</span> <span class="verse"><a name="18">18</a>E whakawhetai ana ahau ki te Atua, moku i korero i nga reo maha atu i o koutou katoa:</span> <span class="verse"><a name="19">19</a>Otiia i roto i te hahi, pai ke atu ki ahau te korero i nga kupu e rima i runga i te mahara, hei ako mo era atu, i te korero i nga kupu tekau mano i te reo ke.</span> <span class="verse"><a name="20">20</a>E oku teina, aua o koutou mahara e whakatupu tamariki; ko te mauahara ia, tena hei kohungahunga koutou, engari ko nga mahara kia kaumatua.</span> <span class="verse"><a name="21">21</a>Ka oti te tuhituhi i roto i te ture, He tangata reo ke, he ngutu ke hei kaikorero maku ki tenei iwi; heoi e kore tonu ratou e rongo ki ahau, e ai ta te Ariki.</span> <span class="verse"><a name="22">22</a>No reira hei tohu nga reo ke, ehara ki te hunga whakapono, engari ki te hunga kahore e whakapono: ko te mahi poropiti ia he tohu, ehara ki te hunga kahore e whakapono, engari ki te hunga e whakapono ana.</span> <span class="verse"><a name="23">23</a>Na, kite huihui te hahi katoa ki te wahi kotahi, a ka korero te katoa i nga reo, a ka tomo mai te hunga kuware, te hunga whakaponokore, e kore ranei ratou e mea he porangi koutou?</span> <span class="verse"><a name="24">24</a>Tena ka poropiti katoa, a ka tapoko mai tetahi tangata whakaponokore, kuware ranei, ka mau tona he i te katoa, ka whakawakia e te katoa;</span> <span class="verse"><a name="25">25</a>Ka whakakitea nga mea ngaro o tona ngakau; na ka takoto tapapa ia, ka koropiko ki te Atua, me tana ki ake ano, he pono kei roto i a koutou te Atua.</span> <span class="verse"><a name="26">26</a>Na, e pehea ana tena, e oku teina? Ka huihui koutou, he waiata ta tetahi o koutou, he whakaako ta tetahi, he reo ta tetahi, he whakakitenga ta tetahi, he whakamaoritanga ta tetahi. Meinga nga mea katoa hei hanga mo te whare.</span> <span class="verse"><a name="27">27</a>Ki te korero tetahi i te reo ke, kia tokorua, kei neke ake i te tokotoru ki te korero, me takikotahi; kia kotahi hoki hei whakamaori:</span> <span class="verse"><a name="28">28</a>Ki te kahore ia he kaiwhakamaori, kaua ia e korero i roto i te hahi; engari me korero ki a ia ano, ki te Atua hoki.</span> <span class="verse"><a name="29">29</a>Kia tokorua, kia tokotoru nga poropiti hei korero, ma etahi e hurihuri atu.</span> <span class="verse"><a name="30">30</a>Ki te whakakitea mai ia he mea ki tetahi e noho noa ana, me noho puku to mua.</span> <span class="verse"><a name="31">31</a>E ahei hoki koutou katoa te poropiti takitahi, kia ako ai te katoa, kia whakamarietia ai te katoa;</span> <span class="verse"><a name="32">32</a>E ngohengohe ana hoki ki nga poropiti nga wairua o nga poropiti.</span> <span class="verse"><a name="33">33</a>Ehara hoki te Atua i te Atua o te whakararuraru, engari no te rangimarie; e pera ana hoki i roto i nga hahi katoa o te hunga tapu.</span> <span class="verse"><a name="34">34</a>Kaua nga wahine e korero i roto i nga hahi: e kore hoki ratou e tukua kia korero; engari me whakarongo marie, ko ta te ture hoki tena e mea nei.</span> <span class="verse"><a name="35">35</a>Ki te hiahia hoki ratou ki te ako i tetahi mea, me ui ki a ratou tahu i roto i te whare: he mea whakama hoki kia korero te wahine i roto i te hahi.</span> <span class="verse"><a name="36">36</a>He aha? i puta mai koia te kupu a te Atua i a koutou? i tae atu ranei ki a koutou anake?</span> <span class="verse"><a name="37">37</a>Ki te mea tetahi he poropiti ia, he tangata ranei i te Wairua, mana e whakaae ki aku e tuhituhi atu nei ki a koutou, he ture ena na te Ariki.</span> <span class="verse"><a name="38">38</a>Otira ki te kuware tetahi, waiho atu kia kuware ana.</span> <span class="verse"><a name="39">39</a>Na, e oku teina, matenuitia te mahi poropiti, kaua hoki e riria te korero i nga reo ke.</span> <span class="verse"><a name="40">40</a>Otira kia atanga te mahi i nga mea katoa, kia totika.</span> </p></div</div></div></body></html>