<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czbkr/matt/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czbkr">Czech Bible Kralicka</a> &gt; <a href="/cs/czbkr/matt">Matthew</a> &gt <strong>Chapter 27</strong></div><p><span class="verse"><a name="1">1</a>A když bylo ráno, vešli v radu všickni přední kněží a starší lidu proti Ježíšovi, aby jej na smrt vydali.</span> <span class="verse"><a name="2">2</a>I svázavše jej, vedli, a vydali ho Pontskému Pilátovi hejtmanu.</span> <span class="verse"><a name="3">3</a>Tedy vida Jidáš, zrádce jeho, že by odsouzen byl, želeje toho, navrátil zase třidceti stříbrných předním kněžím a starším,</span> <span class="verse"><a name="4">4</a>Řka: Zhřešil jsem, zradiv krev nevinnou. Oni pak řekli: Co nám do toho? Ty viz.</span> <span class="verse"><a name="5">5</a>A on povrh ty stříbrné v chrámě, odšel pryč, a odšed, oběsil se.</span> <span class="verse"><a name="6">6</a>A přední kněží vzavše peníze, řekli: Neslušíť jich vložiti do pokladnice, nebo mzda krve jest.</span> <span class="verse"><a name="7">7</a>A poradivše se, koupili za ně pole to hrnčířovo, ku pohřebu poutníků.</span> <span class="verse"><a name="8">8</a>Protož nazváno jest pole to pole krve, až do dnešního dne.</span> <span class="verse"><a name="9">9</a>A tehdy naplnilo se povědění skrze Jeremiáše proroka řkoucího: A vzali třidceti stříbrných, mzdu ceněného, kterýž šacován byl od synů Izraelských,</span> <span class="verse"><a name="10">10</a>A dali je za pole hrnčířovo, jakož mi ustanovil Pán.</span> <span class="verse"><a name="11">11</a>Ježíš pak stál před vladařem. A otázal se ho vladař, řka: Ty-li jsi ten král Židovský? Řekl jemu Ježíš: Ty pravíš.</span> <span class="verse"><a name="12">12</a>A když na něj přední kněží a starší žalovali, nic neodpověděl.</span> <span class="verse"><a name="13">13</a>Tedy dí mu Pilát: Neslyšíš-li, kteraké věci proti tobě svědčí?</span> <span class="verse"><a name="14">14</a>Ale on neodpověděl jemu k žádnému slovu, takže se vladař tomu velmi divil.</span> <span class="verse"><a name="15">15</a>Měl pak obyčej vladař v svátek propustiti lidu vězně jednoho, kteréhož by chtěli.</span> <span class="verse"><a name="16">16</a>I měli v ten čas vězně jednoho znamenitého, kterýž sloul Barabbáš.</span> <span class="verse"><a name="17">17</a>Protož když se lidé sešli, řekl: Kterého chcete, ať vám propustím? Barabbáše-li, čili Ježíše, jenž slove Kristus?</span> <span class="verse"><a name="18">18</a>Neboť věděl, že jej z závisti vydali.</span> <span class="verse"><a name="19">19</a>A když seděl na soudné stolici, poslala k němu žena jeho, řkuci: Nic neměj činiti s spravedlivým tímto, nebo jsem mnoho trpěla dnes ve snách pro něho.</span> <span class="verse"><a name="20">20</a>Ale přední kněží a starší navedli lid, aby prosili za Barabbáše, Ježíše pak aby zahubili.</span> <span class="verse"><a name="21">21</a>I odpověděv vladař, řekl jim: Kterého chcete ze dvou, ať vám propustím? A oni řekli: Barabbáše.</span> <span class="verse"><a name="22">22</a>Dí jim Pilát: Co pak učiním s Ježíšem, jenž slove Kristus? Řekli mu všickni: Ukřižován buď.</span> <span class="verse"><a name="23">23</a>Vladař pak řekl: I což jest zlého učinil? Oni pak více volali, řkouce: Ukřižován buď.</span> <span class="verse"><a name="24">24</a>A vida Pilát, že by nic neprospěl, ale že by větší rozbroj byl, vzav vodu, umyl ruce před lidem, řka: Čist jsem já od krve spravedlivého tohoto. Vy vizte.</span> <span class="verse"><a name="25">25</a>A odpověděv všecken lid, řekl: Krev jeho na nás i na naše syny.</span> <span class="verse"><a name="26">26</a>Tedy propustil jim Barabbáše, ale Ježíše zbičovav, vydal, aby byl ukřižován.</span> <span class="verse"><a name="27">27</a>Tedy žoldnéři hejtmanovi, vzavše Ježíše do radného domu, shromáždili k němu všecku svou rotu.</span> <span class="verse"><a name="28">28</a>A svlékše jej, přiodíli ho pláštěm brunátným.</span> <span class="verse"><a name="29">29</a>A spletše korunu z trní, vstavili na hlavu jeho, a dali třtinu v pravou ruku jeho, a klekajíce před ním, posmívali se jemu, řkouce: Zdráv buď, ó králi Židovský.</span> <span class="verse"><a name="30">30</a>A plijíce na něho, brali třtinu a bili jej v hlavu.</span> <span class="verse"><a name="31">31</a>A když se mu naposmívali, svlékli s něho plášť, a oblékli jej v roucho jeho. I vedli ho, aby byl ukřižován.</span> <span class="verse"><a name="32">32</a>A vyšedše, nalezli člověka Cyrenenského, jménem Šimona. Toho přinutili, aby nesl kříž jeho.</span> <span class="verse"><a name="33">33</a>I přišedše na místo, kteréž slove Golgata, to jest popravné místo,</span> <span class="verse"><a name="34">34</a>Dali mu píti octa, smíšeného se žlučí. A okusiv ho, nechtěl píti.</span> <span class="verse"><a name="35">35</a>Ukřižovavše pak jej, rozdělili roucha jeho, mecíce o ně los, aby se naplnilo povědění proroka, řkoucího: Rozdělili sobě roucho mé, a o můj oděv metali los.</span> <span class="verse"><a name="36">36</a>A sedíce, ostříhali ho tu.</span> <span class="verse"><a name="37">37</a>I vstavili nad hlavu jeho vinu jeho napsanou: Totoť jest Ježíš, ten král Židovský.</span> <span class="verse"><a name="38">38</a>I ukřižováni jsou s ním dva lotři, jeden na pravici a druhý na levici.</span> <span class="verse"><a name="39">39</a>Ti pak, kteříž chodili tudy, rouhali mu se, ukřivujíce hlav svých,</span> <span class="verse"><a name="40">40</a>A říkajíce: Hej, ty jako rušíš chrám Boží a ve třech dnech jej zase vzděláváš, pomoziž sám sobě. Jsi-li Syn Boží, sestupiž s kříže.</span> <span class="verse"><a name="41">41</a>Tak podobně i přední kněží posmívajíce se s zákoníky a staršími, pravili:</span> <span class="verse"><a name="42">42</a>Jiným pomáhal, sám sobě nemůž pomoci. Jestliže jest král Židovský, nechať nyní sstoupí s kříže, a uvěříme jemu.</span> <span class="verse"><a name="43">43</a>Doufalť v Boha, nechať ho nyní vysvobodí, chce-liť mu; nebo pravil: Syn Boží jsem.</span> <span class="verse"><a name="44">44</a>Takž také i lotři, kteříž byli s ním ukřižováni, utrhali jemu.</span> <span class="verse"><a name="45">45</a>Od šesté pak hodiny tma se stala po vší té zemi až do hodiny deváté.</span> <span class="verse"><a name="46">46</a>A při hodině deváté zvolal Ježíš hlasem velikým, řka: Eli, Eli, lama zabachtani? To jest: Bože můj, Bože můj, proč jsi mne opustil?</span> <span class="verse"><a name="47">47</a>A někteří z těch, jenž tu stáli, slyšíce, pravili, že Eliáše volá tento.</span> <span class="verse"><a name="48">48</a>A hned jeden z nich běžev, vzal houbu, naplnil ji octem a vloživ na tresť, dával jemu píti.</span> <span class="verse"><a name="49">49</a>Ale jiní pravili: Nech tak, pohledíme, přijde-li Eliáš, aby ho vysvobodil.</span> <span class="verse"><a name="50">50</a>Ježíš pak opět volaje hlasem velikým, vypustil duši.</span> <span class="verse"><a name="51">51</a>A aj, opona chrámová roztrhla se na dvé, od vrchu až dolů, a země se třásla a skálé se pukalo,</span> <span class="verse"><a name="52">52</a>A hrobové se otvírali, a mnohá těla zesnulých svatých vstala jsou.</span> <span class="verse"><a name="53">53</a>A vyšedše z hrobů, po vzkříšení jeho přišli do svatého města a ukázali se mnohým.</span> <span class="verse"><a name="54">54</a>Tedy centurio a ti, kteříž s ním byli, ostříhajíce Ježíše, vidouce zemětřesení a to, co se dálo, báli se velmi, řkouce: Jistě Syn Boží byl tento.</span> <span class="verse"><a name="55">55</a>Byly také tu ženy mnohé, zdaleka se dívajíce, kteréž byly přišly za Ježíšem od Galilee, posluhujíce jemu,</span> <span class="verse"><a name="56">56</a>Mezi nimiž byla Maria Magdaléna a Maria, matka Jakubova a Jozesova, a matka synů Zebedeových.</span> <span class="verse"><a name="57">57</a>A když byl večer, přišel jeden člověk bohatý od Arimatie, jménem Jozef, kterýž také byl učedlník Ježíšův.</span> <span class="verse"><a name="58">58</a>Ten přistoupil ku Pilátovi a prosil za tělo Ježíšovo. Tedy Pilát rozkázal dáti tělo.</span> <span class="verse"><a name="59">59</a>A vzav tělo Ježíšovo Jozef, obvinul je v plátno čisté,</span> <span class="verse"><a name="60">60</a>A vložil do svého nového hrobu, kterýž byl vytesal v skále; a přivaliv kámen veliký ke dveřům hrobovým, odšel.</span> <span class="verse"><a name="61">61</a>A byla tu Maria Magdaléna a druhá Maria, sedíce naproti hrobu.</span> <span class="verse"><a name="62">62</a>Druhého pak dne, kterýž byl po velikém pátku, sešli se přední kněží a farizeové ku Pilátovi,</span> <span class="verse"><a name="63">63</a>Řkouce: Pane, rozpomenuli jsme se, že ten svůdce řekl, ještě živ jsa: Po třech dnech vstanu.</span> <span class="verse"><a name="64">64</a>Rozkažiž tedy ostříhati hrobu až do třetího dne, ať by snad učedlníci jeho, přijdouce v noci, neukradli ho, a řekli by lidu: Vstalť jest z mrtvých. I budeť poslední blud horší nežli první.</span> <span class="verse"><a name="65">65</a>Řekl jim Pilát: Máte stráž; jděte, ostříhejte, jakž víte.</span> <span class="verse"><a name="66">66</a>A oni šedše, osadili hrob strážnými, zapečetivše kámen.</span> </p></div</div></div></body></html>