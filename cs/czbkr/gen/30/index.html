<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czbkr/gen/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czbkr">Czech Bible Kralicka</a> &gt; <a href="/cs/czbkr/gen">Genesis</a> &gt <strong>Chapter 30</strong></div><p><span class="verse"><a name="1">1</a>Viduci pak Ráchel, že by nerodila Jákobovi, záviděla sestře své, a řekla Jákobovi: Dej mi syny; pakli nedáš, umru.</span> <span class="verse"><a name="2">2</a>Pročež rozhněval se velmi Jákob na Ráchel, a řekl: Zdali já jsem za Boha, kterýžť nedal plodu života?</span> <span class="verse"><a name="3">3</a>Řekla ona: Hle, děvka má Bála; vejdi k ní, aby rodila na kolena má, a budu míti já také syny z ní.</span> <span class="verse"><a name="4">4</a>I dala mu Bálu děvku svou za ženu; a všel k ní Jákob.</span> <span class="verse"><a name="5">5</a>Tedy počavši Bála, porodila Jákobovi syna.</span> <span class="verse"><a name="6">6</a>I řekla Ráchel: Soudil Bůh při mou, a uslyšel také hlas můj, a dal mi syna. Protož nazvala jméno jeho Dan.</span> <span class="verse"><a name="7">7</a>Opět počavši Bála, děvka Ráchel, porodila syna druhého Jákobovi.</span> <span class="verse"><a name="8">8</a>I řekla Ráchel: Tuhé jsem odpory měla s sestrou svou, a všakť jsem přemohla. A nazvala jméno jeho Neftalím.</span> <span class="verse"><a name="9">9</a>Viduci pak Lía, že by přestala roditi, vzala Zelfu děvku svou, a dala ji Jákobovi za ženu.</span> <span class="verse"><a name="10">10</a>A porodila Zelfa, děvka Líe, Jákobovi syna.</span> <span class="verse"><a name="11">11</a>Protož řekla Lía: Již přišel zástup. A nazvala jméno jeho Gád.</span> <span class="verse"><a name="12">12</a>Porodila také Zelfa děvka Líe syna druhého Jákobovi.</span> <span class="verse"><a name="13">13</a>A řekla Lía: To na mé štěstí; nebo šťastnou mne nazývati budou ženy. A nazvala jméno jeho Asser.</span> <span class="verse"><a name="14">14</a>Vyšel pak Ruben v čas žně pšeničné, a nalezl pěkná jablečka na poli, a přinesl je Líe matce své. I řekla Ráchel Líe: Dej mi, prosím, těch jableček syna svého.</span> <span class="verse"><a name="15">15</a>Jížto ona odpověděla: Máloť se snad zdá, že jsi vzala muže mého; chceš také užívati jableček syna mého? I řekla Ráchel: Nechažť tedy spí s tebou této noci za jablečka syna tvého.</span> <span class="verse"><a name="16">16</a>Když pak navracoval se Jákob s pole večer, vyšla Lía proti němu, a řekla: Ke mně vejdeš; nebo ze mzdy najala jsem tě za jablečka syna svého. I spal s ní té noci.</span> <span class="verse"><a name="17">17</a>A uslyšel Bůh Líu; kterážto počala a porodila Jákobovi syna pátého.</span> <span class="verse"><a name="18">18</a>I řekla Lía: Dal mi Bůh mzdu mou, i potom, když jsem dala děvku svou muži svému. Pročež nazvala jméno jeho Izachar.</span> <span class="verse"><a name="19">19</a>A počala opět Lía, a porodila šestého syna Jákobovi.</span> <span class="verse"><a name="20">20</a>I řekla Lía: Obdařil mne Bůh darem dobrým; již nyní bydliti bude se mnou muž můj, nebo porodila jsem mu šest synů. A nazvala jméno jeho Zabulon.</span> <span class="verse"><a name="21">21</a>Potom porodila dceru; a nazvala jméno její Dína.</span> <span class="verse"><a name="22">22</a>A rozpomenuv se Bůh na Ráchel,uslyšel jí, a otevřel život její.</span> <span class="verse"><a name="23">23</a>Tedy počala a porodila syna, a řekla: Odjal Bůh pohanění mé.</span> <span class="verse"><a name="24">24</a>A nazvala jméno jeho Jozef, řkuci: Přidejž mi Hospodin syna jiného.</span> <span class="verse"><a name="25">25</a>Stalo se pak, když porodila Ráchel Jozefa, řekl Jákob Lábanovi: Propusť mne, ať odejdu na místo své a do země své.</span> <span class="verse"><a name="26">26</a>Dej mi ženy mé a dítky mé, za kteréž jsem sloužil tobě, ať odejdu; nebo ty znáš službu mou, kterouž jsem sloužil tobě.</span> <span class="verse"><a name="27">27</a>I řekl mu Lában: Jestliže nyní nalezl jsem milost před očima tvýma, zůstaň se mnou, nebo v skutku jsem poznal, že požehnal mi Hospodin pro tebe.</span> <span class="verse"><a name="28">28</a>Řekl také: Oznam mi ze jména mzdu svou a dámť ji.</span> <span class="verse"><a name="29">29</a>Jemužto odpověděl: Ty víš, jak jsem sloužil tobě, a jaký byl dobytek tvůj při mně.</span> <span class="verse"><a name="30">30</a>Nebo to málo, kteréž jsi měl přede mnou, zrostlo velmi, a požehnalť Hospodin, jakž jsem k tobě nohou vkročil. A nyní, kdy pak já své hospodářství opatrovati budu?</span> <span class="verse"><a name="31">31</a>A řekl: Coť mám dáti? Odpověděl Jákob: Nedávej mi nic. Jestliže mi učiníš toto, zase pásti budu a ostříhati dobytka tvého:</span> <span class="verse"><a name="32">32</a>Projdu skrze všecka stáda tvá dnes, vyměšuje z nich každé dobytče peřesté a strakaté, a každé dobytče načernalé mezi ovcemi, a strakaté a peřesté mezi kozami; a takové budou mzda má.</span> <span class="verse"><a name="33">33</a>A osvědčena potom bude spravedlnost má před tebou, když přijde na mzdu mou: Cožkoli nebude peřestého, neb strakatého mezi kozami, a načernalého mezi ovcemi, za krádež bude mi to počteno.</span> <span class="verse"><a name="34">34</a>I řekl Lában: Hle, ó by tak bylo, jakž jsi mluvil.</span> <span class="verse"><a name="35">35</a>A odloučil toho dne kozly přepásané na nohách a strakaté, a všecky kozy peřesté a strakaté, všecko, na čemž byla místa bílá, všecko také načernalé mezi dobytkem, a dal v ruce synů svých.</span> <span class="verse"><a name="36">36</a>Uložil pak mezi sebou a Jákobem místo vzdálí tří dní cesty; a Jákob pásl ostatek dobytka Lábanova.</span> <span class="verse"><a name="37">37</a>Nabral pak sobě Jákob prutů topolových zelených, a lískových a kaštanových; a poobloupil s nich po místech kůru až do bělosti, kteráž byla na prutech.</span> <span class="verse"><a name="38">38</a>A nakladl těch prutů tak obloupených do žlábků a koryt, (v nichž bývá voda, k nimž přicházel dobytek, aby pil), proti dobytku, aby počínaly, když by přicházely píti.</span> <span class="verse"><a name="39">39</a>I počínaly ovce, hledíce na ty pruty, a rodily jehňata přepásaná na nohách, a peřestá i strakatá.</span> <span class="verse"><a name="40">40</a>Potom ta jehňata odloučil Jákob, a dobytek stáda Lábanova obrátil tváří k těm přepásaným na nohách, a ke všemu načernalému; a své stádo postavil obzvlášť, a neobrátil ho k stádu Lábanovu.</span> <span class="verse"><a name="41">41</a>A bylo, že kdyžkoli silnější připouštíny bývaly, kladl Jákob ty pruty před oči ovcem do koryt, aby počínaly, hledíce na pruty.</span> <span class="verse"><a name="42">42</a>Když pak pozdní dobytek připouštín býval, nekladl jich; a tak býval pozdní Lábanův a ranný Jákobův.</span> <span class="verse"><a name="43">43</a>Vzrostl tedy muž ten náramně velmi, a měl dobytka mnoho, děvek i služebníků, velbloudů i oslů.</span> </p></div</div></div></body></html>