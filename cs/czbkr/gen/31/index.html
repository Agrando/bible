<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czbkr/gen/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czbkr">Czech Bible Kralicka</a> &gt; <a href="/cs/czbkr/gen">Genesis</a> &gt <strong>Chapter 31</strong></div><p><span class="verse"><a name="1">1</a>Když pak uslyšel Jákob slova synů Lábanových, ani praví: Pobral Jákob všecko, co měl otec náš, a z těch věcí, kteréž byly otce našeho, způsobil sobě tu všecku slávu;</span> <span class="verse"><a name="2">2</a>A viděl tvář Lábanovu, a aj, nebyla k němu tak jako prvé:</span> <span class="verse"><a name="3">3</a>I řekl mu Hospodin: Navrať se do země otců svých, a k příbuznosti své, a budu s tebou.</span> <span class="verse"><a name="4">4</a>Protož poslav Jákob, vyvolal Ráchele a Líe na pole k stádu svému.</span> <span class="verse"><a name="5">5</a>A řekl jim: Vidím tvář otce vašeho, že není ke mně tak jako prvé, ješto Bůh otce mého byl se mnou.</span> <span class="verse"><a name="6">6</a>A vy samy víte, že vší svou silou sloužil jsem otci vašemu.</span> <span class="verse"><a name="7">7</a>Ale otec váš oklamal mne, a na desetkráte změnil mzdu mou; však nedopustil mu Bůh, aby mi zle učinil.</span> <span class="verse"><a name="8">8</a>Když takto řekl: Co bude peřestého,to nechť jest mzda tvá, tedy všecky ovce rodily peřestý plod. Když pak takto řekl: Co přepásaného na nohách, to bude mzda tvá, tedy všecky ovce rodily přepásané na nohách.</span> <span class="verse"><a name="9">9</a>A tak odjal Bůh stádo otce vašeho a dal mně.</span> <span class="verse"><a name="10">10</a>Nebo takto bylo: Tehdáž, když se dobytek běžel, já jsem pozdvihl očí svých, a viděl jsem ve snách, a aj, berani scházející se s ovcemi byli přepásaní na nohách, peřestí a skropení.</span> <span class="verse"><a name="11">11</a>Tedy řekl mi anděl Boží ve snách: Jákobe! A já jsem odpověděl: Teď jsem.</span> <span class="verse"><a name="12">12</a>I řekl: Pozdvihni nyní očí svých a pohleď, že všickni berani scházející se s ovcemi jsou přepásaní na nohách, peřestí a skropení; nebo jsem viděl všecko, co tobě Lában dělá.</span> <span class="verse"><a name="13">13</a>Já jsem ten silný Bůh, kterýž jsem se ukázal tobě v Bethel, kdež jsi pomazal kamene, kdež jsi mi se slibem zavázal; vstaniž nyní, vyjdi z země této, a navrať se do země příbuznosti své.</span> <span class="verse"><a name="14">14</a>Tedy odpověděly mu Ráchel a Lía, řkouce: Zdaž ještě máme díl jaký a dědictví v domě otce našeho?</span> <span class="verse"><a name="15">15</a>Zdaliž nejsme počteny před ním za cizí? Nebo prodal nás, ano i peníze naše do čista utratil.</span> <span class="verse"><a name="16">16</a>Všecko zajisté bohatství, kteréž odjal Bůh otci našemu, naše jest a synů našich; protož nyní učiň vše, což mluvil tobě Bůh.</span> <span class="verse"><a name="17">17</a>Vstav tedy Jákob, vsadil syny své a ženy své na velbloudy.</span> <span class="verse"><a name="18">18</a>A pobral všecken dobytek svůj, a všecko jmění své, kteréhož byl dosáhl, dobytek svého vychování, kteréhož nabyl v Pádan Syrské, aby se navrátil k Izákovi otci svému do země Kananejské.</span> <span class="verse"><a name="19">19</a>(Lában pak byl odšel, aby střihl ovce své. V tom ukradla Ráchel modly, kteréž měl otec její.</span> <span class="verse"><a name="20">20</a>I ušel Jákob tajně od Lábana Syrského, neoznámiv mu, že jde pryč.)</span> <span class="verse"><a name="21">21</a>Takž ušel se vším, což měl; a vstav, přepravil se přes řeku, a bral se přímo k hoře Galádské.</span> <span class="verse"><a name="22">22</a>I povědíno jest Lábanovi dne třetího, že utekl Jákob.</span> <span class="verse"><a name="23">23</a>Tedy on vzav bratří své s sebou, honil ho za dnů sedm; a postihl ho na hoře Galádské.</span> <span class="verse"><a name="24">24</a>(Přišed pak Bůh k Lábanovi Syrskému ve snách noci té, řekl mu: Varuj se, abys nemluvil s Jákobem nic jináč než přátelsky.)</span> <span class="verse"><a name="25">25</a>Dohonil tedy Lában Jákoba; a Jákob již byl rozbil stan svůj na té hoře; Lában také položil se s bratřími svými na též hoře Galádské.</span> <span class="verse"><a name="26">26</a>I řekl Lában k Jákobovi: Cos to učinil? Nebo jsi ušel tajně, a odvedls dcery mé jako zjímané mečem.</span> <span class="verse"><a name="27">27</a>Proč jsi tajně utekl, a vykradl se ode mne, a nepověděls mi, ješto bych tě byl vesele sprovodil s zpěvy, s bubnem a s harfou?</span> <span class="verse"><a name="28">28</a>A nedopustils mi, abych políbil synů svých a dcer svých? Nemoudřes jistě udělal, čině tak.</span> <span class="verse"><a name="29">29</a>Mělť bych dosti s to moci, abych vám zle učinil, ale Bůh otce vašeho mluvil mi noci pominulé, řka: Hleď, abys nemluvil s Jákobem nic jináč, než přátelsky.</span> <span class="verse"><a name="30">30</a>Ale již to tam, poněvadž jsi předce odšel, roztouživ se po domu otce svého; než proč jsi ukradl bohy mé?</span> <span class="verse"><a name="31">31</a>Tedy Jákob odpovídaje Lábanovi, řekl: Ušel jsem tajně; nebo jsem se bál a řekl jsem, že bys snad mocí odjal dcery své.</span> <span class="verse"><a name="32">32</a>Nalezneš-li pak u koho bohy své,nechať ten umře; před bratřími našimi ohledej sobě, jest-li co u mne tvého, a vezmi sobě. Ale nevěděl Jákob, že Ráchel je ukradla.</span> <span class="verse"><a name="33">33</a>Všed tedy Lában do stanu Jákobova, a do stanu Líe, a do stanu obou děvek, nic nenalezl. A vyšed z stanu Líe, všel do stanu Ráchel.</span> <span class="verse"><a name="34">34</a>Ráchel pak vzavši modly, vložila je pod sedlo, kteréž na velbloudu bývá, a sedla na ně. I přemetal Lában všecken stan, ale nic nenalezl.</span> <span class="verse"><a name="35">35</a>A ona řekla otci svému: Nechť to není proti mysli, pane můj, že nemohu povstati proti tobě; nebo vedlé běhu ženského nyní mi se přihodilo. A všecko přehledav, nenalezl modl.</span> <span class="verse"><a name="36">36</a>Protož rozhněvav se Jákob, tuze se domlouval na Lábana. I odpověděl Jákob, a řekl Lábanovi: Jaké jest přestoupení mé? Jaký hřích můj, že rozpáliv se, honíš mne?</span> <span class="verse"><a name="37">37</a>Nu již jsi přemetal všecky mé věci, a cos nalezl ze všech věcí domu svého? Polož teď před bratřími mými a bratřími svými, nechť rozeznají mezi námi dvěma.</span> <span class="verse"><a name="38">38</a>Byl jsem již dvadceti let s tebou; ovce tvé ani kozy tvé nikdy nezmetaly; a skopců stáda tvého nejedl jsem.</span> <span class="verse"><a name="39">39</a>Co od zvěři roztrháno, toho jsem neodvodil tobě; sám jsem tu škodu nahražoval, a ty jsi z ruky mé vyhledával toho, jako i toho, co bylo ukradeno ve dne aneb v noci.</span> <span class="verse"><a name="40">40</a>Bývalo tak, že ve dne trápilo mne horko, a v noci mráz, tak že odcházel i sen můj od očí mých.</span> <span class="verse"><a name="41">41</a>Již dvadceti let, jakž jsem v domě tvém; sloužil jsem tobě čtrnácte let za dvě dcery tvé, a šest let za dobytek tvůj, a změnils mzdu mou na desetkrát.</span> <span class="verse"><a name="42">42</a>A kdyby Bůh otce mého, Bůh Abrahamův, a strach Izákův nebyl se mnou, jistě bys ty byl nyní pustil mne prázdného; ale trápení mé, a práci rukou mých viděl Bůh, protož tě pominulé noci trestal.</span> <span class="verse"><a name="43">43</a>Odpovídaje pak Lában, dí Jákobovi: Dcery tyto jsou dcery mé a synové tito jsou synové moji, i dobytek tento můj dobytek jest, ano cokoli vidíš, mé jest; ale což mám již učiniti dcerám těmto svým aneb synům jich, kteréž zrodily?</span> <span class="verse"><a name="44">44</a>Protož poď, vejděme v smlouvu já a ty, aby byla na svědectví mezi mnou a tebou.</span> <span class="verse"><a name="45">45</a>Tedy Jákob vzal kámen, a postavil jej vzhůru na znamení.</span> <span class="verse"><a name="46">46</a>A řekl bratřím svým: Nasbírejte kamení. A nabravše kamení, udělali hromadu, a jedli tu na té hromadě.</span> <span class="verse"><a name="47">47</a>I nazval ji Lában Jegar Sahadutha, a Jákob nazval ji Gál Ed.</span> <span class="verse"><a name="48">48</a>Nebo řekl Lában: Tato hromada nechžť jest svědkem od dnešku mezi mnou a tebou. Protož nazval jméno její Gál Ed,</span> <span class="verse"><a name="49">49</a>A Mispah; nebo řekl Lában: Nechať Hospodin hledí na mne a na tebe, když se rozejdeme od sebe.</span> <span class="verse"><a name="50">50</a>Jestliže bys trápil dcery mé, a uvedl bys jiné ženy na dcery mé, žádného člověka není s námi; hlediž, Bůh jest svědek mezi mnou a tebou.</span> <span class="verse"><a name="51">51</a>A řekl ještě Lában Jákobovi: Aj, hromada tato, a aj, sloup, kterýž jsem postavil mezi sebou a tebou,</span> <span class="verse"><a name="52">52</a>Svědkem ať jest hromada tato, svědkem také sloup tento, já že nepůjdu dále k tobě za hromadu tuto, a ty tolikéž že nepůjdeš dále ke mně za hromadu tuto a sloup tento, k činění zlého.</span> <span class="verse"><a name="53">53</a>Bůh Abrahamův, a Bůh Náchorův, Bůh otce jejich nechť soudí mezi námi. Přisáhl tedy Jákob skrze strach otce svého Izáka.</span> <span class="verse"><a name="54">54</a>Nabil také Jákob hovad na té hoře, a pozval bratří svých, aby hodovali; i hodovali a zůstali přes noc na též hoře.</span> <span class="verse"><a name="55">55</a>I vstal Lában velmi ráno, a políbiv synů svých a dcer svých, požehnal jich; i odšel a navrátil se k místu svému.</span> </p></div</div></div></body></html>