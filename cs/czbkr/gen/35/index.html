<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czbkr/gen/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czbkr">Czech Bible Kralicka</a> &gt; <a href="/cs/czbkr/gen">Genesis</a> &gt <strong>Chapter 35</strong></div><p><span class="verse"><a name="1">1</a>Potom mluvil Bůh k Jákobovi: Vstana, vstup do Bethel, a bydli tam; a udělej tam oltář Bohu silnému, kterýž se ukázal tobě, kdyžs utíkal před Ezau bratrem svým.</span> <span class="verse"><a name="2">2</a>Tedy řekl Jákob čeládce své, a všechněm, kteříž s ním byli: Odvrzte bohy cizí, kteréž máte mezi sebou, a očisťte se, a změňte roucha svá.</span> <span class="verse"><a name="3">3</a>A vstanouce, vstupme do Bethel, a udělám tam oltář silnému Bohu, kterýž vyslyšel mne v den ssoužení mého, a byl se mnou na cestě, kterouž jsem šel.</span> <span class="verse"><a name="4">4</a>Tedy dali Jákobovi všecky bohy cizí, kteréž měli, i náušnice, kteréž byly na uších jejich; i zakopal je Jákob pod tím dubem, kterýž byl u Sichem.</span> <span class="verse"><a name="5">5</a>I brali se odtud. (A byl strach Boží na městech, kteráž byla vůkol nich, a nehonili synů Jákobových.)</span> <span class="verse"><a name="6">6</a>Tedy přišel Jákob do Lůz, kteréž jest v zemi Kananejské, (to již slove Bethel,) on i všecken lid, kterýž byl s ním.</span> <span class="verse"><a name="7">7</a>I vzdělal tu oltář, a nazval to místo Bůh silný Bethel; nebo tu se mu byl zjevil Bůh, když utíkal před bratrem svým.</span> <span class="verse"><a name="8">8</a>Tehdy umřela Debora, chovačka Rebeky, a pochována jest pod Bethel, pod dubem; i nazval jméno jeho Allon Bachuth.</span> <span class="verse"><a name="9">9</a>Ukázal se pak opět Bůh Jákobovi, když se navracoval z Pádan Syrské, a požehnal mu.</span> <span class="verse"><a name="10">10</a>I řekl jemu Bůh: Jméno tvé jest Jákob. Nebude více nazývano jméno tvé toliko Jákob, ale Izrael také bude jméno tvé. Protož nazval jméno jeho Izrael.</span> <span class="verse"><a name="11">11</a>Řekl ještě Bůh jemu: Já jsem Bůh silný všemohoucí; rostiž a množ se; národ, nýbrž množství národů bude z tebe, i králové z bedr tvých vyjdou.</span> <span class="verse"><a name="12">12</a>A zemi tu, kterouž jsem dal Abrahamovi a Izákovi, tobě ji dám; semeni také tvému po tobě dám tu zemi.</span> <span class="verse"><a name="13">13</a>I vstoupil od něho Bůh z místa, na kterémž mluvil s ním.</span> <span class="verse"><a name="14">14</a>Jákob pak vyzdvihl znamení pamětné na místě tom, na kterémž mluvil s ním, sloup kamenný; a pokropil ho skropením, a svrchu polil jej olejem.</span> <span class="verse"><a name="15">15</a>A nazval Jákob jméno místa toho, na kterémž mluvil s ním Bůh, Bethel.</span> <span class="verse"><a name="16">16</a>I brali se z Bethel, a bylo již nedaleko do Efraty. I porodila Ráchel, a těžkosti trpěla roděci.</span> <span class="verse"><a name="17">17</a>A když s těžkostí rodila, řekla jí baba: Neboj se, nebo také tohoto syna míti budeš.</span> <span class="verse"><a name="18">18</a>I stalo se, když k smrti pracovala, (nebo umřela), nazvala jméno jeho Ben Oni; ale otec jeho nazval ho Beniaminem.</span> <span class="verse"><a name="19">19</a>I umřela Ráchel, a pochována jest na cestě k Efratě, jenž jest Betlém.</span> <span class="verse"><a name="20">20</a>A postavil Jákob znamení pamětné nad hrobem jejím; toť jest znamení hrobu Ráchel až do dnešního dne.</span> <span class="verse"><a name="21">21</a>I odebral se odtud Izrael, a rozbil stan svůj za věží Eder.</span> <span class="verse"><a name="22">22</a>Stalo se pak také, když bydlil Izrael v té krajině, že Ruben šel, a spal s Bálou, ženinou otce svého; o čemž uslyšel Izrael. Bylo pak synů Jákobových dvanácte.</span> <span class="verse"><a name="23">23</a>Synové pak Líe: Prvorozený Jákobův Ruben, potom Simeon, a Léví, a Juda, a Izachar, a Zabulon.</span> <span class="verse"><a name="24">24</a>Synové Ráchel: Jozef a Beniamin.</span> <span class="verse"><a name="25">25</a>A synové Bály, děvky Ráchel: Dan a Neftalím.</span> <span class="verse"><a name="26">26</a>A synové Zelfy, děvky Líe: Gád a Asser. Tiť jsou synové Jákobovi, kteříž mu zrozeni jsou v Pádan Syrské.</span> <span class="verse"><a name="27">27</a>Tedy přišel Jákob k Izákovi otci svému do Mamre, do města Arbe, jenž jest Hebron, kdežto bydlil pohostinu Abraham a Izák.</span> <span class="verse"><a name="28">28</a>A bylo dnů Izákových sto osmdesáte let.</span> <span class="verse"><a name="29">29</a>I dokonal Izák, a umřel, a připojen jest k lidu svému, stár jsa a plný dnů; i pochovali ho Ezau a Jákob, synové jeho.</span> </p></div</div></div></body></html>