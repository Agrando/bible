<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/2sam/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/2sam">2 Samuel</a> &gt <strong>Chapter 11</strong></div><p><span class="verse"><a name="1">1</a>Na přelomu roku, v době, kdy králové táhnou do boje, poslal David Jóaba a s ním své služebníky i celý Izrael, aby hubili Amónovce a oblehli Rabu. David však zůstal v Jeruzalémě.</span> <span class="verse"><a name="2">2</a>Jednou k večeru vstal David z lože a procházel se po střeše královského domu. Tu spatřil ze střechy ženu, která se právě omývala. Byla to žena velmi půvabného vzhledu.</span> <span class="verse"><a name="3">3</a>David si dal zjistit, kdo je ta žena. Ptal se: "Není to Bat-šeba, dcera Elíamova, manželka Chetejce Urijáše?"</span> <span class="verse"><a name="4">4</a>David pak pro ni poslal posly. Ona k němu přišla a on s ní spal; očistila se totiž od své nečistoty. Potom se vrátila do svého domu.</span> <span class="verse"><a name="5">5</a>Ta žena však otěhotněla a poslala Davidovi zprávu: "Jsem těhotná."</span> <span class="verse"><a name="6">6</a>David vzkázal Jóabovi: "Pošli mi Chetejce Urijáše." Jóab tedy poslal Urijáše k Davidovi.</span> <span class="verse"><a name="7">7</a>Urijáš k němu přišel a David se ho ptal, jak se daří Jóabovi, jak se daří lidu a jak se daří v boji.</span> <span class="verse"><a name="8">8</a>Pak řekl David Urijášovi: "Zajdi do svého domu a umyj si nohy." Urijáš vyšel z královského domu a za ním nesli královský dar.</span> <span class="verse"><a name="9">9</a>Urijáš však ulehl se všemi služebníky svého pána u vchodu do královského domu a do svého domu nezašel.</span> <span class="verse"><a name="10">10</a>Když oznámili Davidovi, že Urijáš do svého domu nezašel, otázal se David Urijáše: "Což jsi nepřišel z cesty? Proč jsi tedy nezašel do svého domu?"</span> <span class="verse"><a name="11">11</a>Urijáš Davidovi odvětil: "Schrána, Izrael i Juda sídlí v stáncích, můj pán Jóab i služebníci mého pána táboří v poli. A já bych měl vstoupit do svého domu, jíst a pít a spát se svou ženou? Jakože jsi živ, jakože živa je tvá duše, něčeho takového se nedopustím!"</span> <span class="verse"><a name="12">12</a>David Urijášovi řekl: "Pobuď tu ještě dnes, zítra tě propustím." Urijáš tedy zůstal v Jeruzalémě toho dne i nazítří.</span> <span class="verse"><a name="13">13</a>David ho pozval, aby s ním jedl a pil, a opil ho. On však večer vyšel a ulehl na svém loži se služebníky svého pána. Do svého domu nezašel.</span> <span class="verse"><a name="14">14</a>Ráno David napsal Jóabovi dopis a poslal jej po Urijášovi.</span> <span class="verse"><a name="15">15</a>V tom dopise psal: "Postavte Urijáše do nejtužšího boje a pak od něho ustupte, ať je zabit a zemře."</span> <span class="verse"><a name="16">16</a>Jóab tedy obhlédl město a určil Urijášovi místo, o kterém věděl, že tam jsou vybraní válečníci.</span> <span class="verse"><a name="17">17</a>Vtom vytrhli mužové města a bojovali s Jóabem. Z lidu padlo několik Davidových služebníků, též Chetejec Urijáš našel smrt.</span> <span class="verse"><a name="18">18</a>Jóab poslal Davidovi zprávu o všem, co se v té bitvě stalo.</span> <span class="verse"><a name="19">19</a>Poslovi přikázal: "Vypovíš králi všechno o té bitvě.</span> <span class="verse"><a name="20">20</a>On ti v návalu královského rozhořčení jistě vytkne: »Proč jste bojovali tak blízko města? Což jste nevěděli, že z hradeb střílejí?</span> <span class="verse"><a name="21">21</a>Kdo zabil Abímeleka, syna Jerúbešetova? Nebyla to žena, která na něho svrhla ze zdi mlýnský kámen, takže umřel v Tebesu? Proč jste se přibližovali k hradbám?« Pak řekneš: »Také tvůj služebník Chetejec Urijáš je mrtev.«"</span> <span class="verse"><a name="22">22</a>Posel šel, přišel k Davidovi a oznámil všechno, s čím ho Jóab poslal.</span> <span class="verse"><a name="23">23</a>Posel Davidovi řekl: "Ti muži byli v přesile a vytrhli proti nám do pole, ale my jsme na ně dotírali až do vrat brány.</span> <span class="verse"><a name="24">24</a>Vtom začali z hradeb na tvé služebníky střílet lučištníci a usmrtili několik královských služebníků. Také tvůj služebník Chetejec Urijáš je mrtev."</span> <span class="verse"><a name="25">25</a>David řekl poslovi: "Vyřiď Jóabovi: »Nepokládej to za nic zlého, vždyť meč požírá tak i onak. Zesil svůj boj proti městu a zboř je.« Posilni ho!"</span> <span class="verse"><a name="26">26</a>Když Urijášova žena uslyšela, že její muž Urijáš je mrtev, naříkala nad svým manželem.</span> <span class="verse"><a name="27">27</a>Jakmile však smutek pominul, David pro ni poslal, přijal ji do svého domu a ona se stala jeho ženou. Porodila mu pak syna. Ale v očích Hospodinových bylo zlé, co David spáchal.</span> </p></div</div></div></body></html>