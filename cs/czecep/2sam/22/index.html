<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/2sam/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/2sam">2 Samuel</a> &gt <strong>Chapter 22</strong></div><p><span class="verse"><a name="1">1</a>Slova této písně přednášel David Hospodinu v den, kdy jej Hospodin vysvobodil ze spárů všech jeho nepřátel i ze spárů Saulových.</span> <span class="verse"><a name="2">2</a>Pravil: "Hospodine, skalní štíte můj, má pevná tvrzi, můj vysvoboditeli,</span> <span class="verse"><a name="3">3</a>Bože můj, má skálo, utíkám se k tobě, štíte můj a rohu spásy, nedobytný hrade, moje útočiště, zachránce můj, ty mě před násilím zachraňuješ!</span> <span class="verse"><a name="4">4</a>Když jsem vzýval Hospodina, jemuž patří chvála, byl jsem zachráněn před svými nepřáteli.</span> <span class="verse"><a name="5">5</a>Ovinuly mě příboje smrti, zachvátily mě dravé proudy Ničemníka,</span> <span class="verse"><a name="6">6</a>provazy podsvětí se kolem mne stáhly, dostihly mě léčky smrti.</span> <span class="verse"><a name="7">7</a>V soužení jsem vzýval Hospodina, ke svému Bohu jsem volal. Uslyšel můj hlas ze svého chrámu, mé volání proniklo až k jeho sluchu.</span> <span class="verse"><a name="8">8</a>Zachvěla se země, roztřásla se, nebesa v základech se hnula, chvěla se před jeho plamenným hněvem.</span> <span class="verse"><a name="9">9</a>Z chřípí se mu valil dým, z úst sžírající oheň, planoucí řeřavé uhlí.</span> <span class="verse"><a name="10">10</a>Sklonil nebesa a sestupoval, pod nohama černé mračno.</span> <span class="verse"><a name="11">11</a>Na cheruba usedl a letěl, ukázal se na perutích větru.</span> <span class="verse"><a name="12">12</a>Temno učinil stánkem kolem sebe, vířící vodstvo, mračna prachu.</span> <span class="verse"><a name="13">13</a>Před jeho jasem vzplálo hořící uhlí.</span> <span class="verse"><a name="14">14</a>Hospodin zaburácel z nebe, Nejvyšší vydal svůj hlas.</span> <span class="verse"><a name="15">15</a>Vyslal šípy a rozehnal je, blesky je uvedl v zmatek.</span> <span class="verse"><a name="16">16</a>Tu se objevila koryta moře, základy světa se obnažily, když Hospodin zaútočil, když zadul svým hněvivým dechem.</span> <span class="verse"><a name="17">17</a>Vztáhl ruku z výše, uchopil mě, vytáhl mě z nesmírného vodstva.</span> <span class="verse"><a name="18">18</a>Nepříteli mocnému mě vyrval, těm, kdo nenáviděli mě, kdo zdatnější byli.</span> <span class="verse"><a name="19">19</a>Přepadli mě v den mých běd, ale Hospodin mě podepíral.</span> <span class="verse"><a name="20">20</a>Učinil mě volným, ubránil mě, protože si mě oblíbil.</span> <span class="verse"><a name="21">21</a>Hospodin mi odplatil podle mé spravedlnosti, odměnil mě podle čistoty mých rukou,</span> <span class="verse"><a name="22">22</a>neboť jsem dbal na Hospodinovy cesty, neodvrátil jsem se svévolně od svého Boha.</span> <span class="verse"><a name="23">23</a>Všechny jeho řády jsem měl na zřeteli, neodbočil jsem od jeho nařízení.</span> <span class="verse"><a name="24">24</a>Jemu jsem náležel dokonale, varoval se nepravosti.</span> <span class="verse"><a name="25">25</a>Podle mé spravedlnosti mě Hospodin odměňoval, podle čistoty mé tak, jak jevila se jemu.</span> <span class="verse"><a name="26">26</a>Ty věrnému osvědčuješ věrnost, muži dokonalému svou dokonalost,</span> <span class="verse"><a name="27">27</a>ryzímu svou ryzost osvědčuješ, s neupřímným se však pouštíš do zápasu.</span> <span class="verse"><a name="28">28</a>A lid ponížený zachraňuješ, ale svým pohledem ponižuješ povýšené.</span> <span class="verse"><a name="29">29</a>Ty jsi moje světlo, Hospodine. Hospodin mi září do mých temnot.</span> <span class="verse"><a name="30">30</a>S tebou proběhnu i nepřátelskou vřavou, se svým Bohem zdolám hradbu,</span> <span class="verse"><a name="31">31</a>s Bohem, jehož cesta je tak dokonalá! To, co řekne Hospodin, je protříbené. On je štítem všech, kteří se k němu utíkají.</span> <span class="verse"><a name="32">32</a>Kdo je Bůh krom Hospodina, kdo je skála, ne-li Bůh náš!</span> <span class="verse"><a name="33">33</a>Bůh je má záštita pevná a vodí mě cestou dokonalou,</span> <span class="verse"><a name="34">34</a>on dává mým nohám hbitost laně, na mých posvátných návrších mi dopřává stanout,</span> <span class="verse"><a name="35">35</a>učí bojovat mé ruce a mé paže napnout bronzový luk.</span> <span class="verse"><a name="36">36</a>Podal jsi mi štít své spásy, tvá péče mé síly rozmnožila.</span> <span class="verse"><a name="37">37</a>Dals volnost mým krokům, nohy se mi nepodvrtnou.</span> <span class="verse"><a name="38">38</a>Budu stíhat nepřátele, vyhladím je. Nevrátím se zpět, dokud je neudolám.</span> <span class="verse"><a name="39">39</a>Docela je rozdrtím, už nepovstanou, pod nohy mi padnou.</span> <span class="verse"><a name="40">40</a>Opásals mě statečností k boji; ty, kdo povstávají proti mně, sám srazíš.</span> <span class="verse"><a name="41">41</a>Obrátil jsi na útěk mé nepřátele, navždy umlčím ty, kdo mě nenávidí.</span> <span class="verse"><a name="42">42</a>Budou volat o pomoc, a nespasí je nikdo, volat k Hospodinu, ale neodpoví.</span> <span class="verse"><a name="43">43</a>Roztluču je, budou jako prach země, pošlapu a podupu je jako bláto ulic.</span> <span class="verse"><a name="44">44</a>Dals mi vyváznout z rozbrojů mého lidu, jako vůdce pronárodů jsi mě střežil. Sloužit bude mi i lid, který jsem neznal.</span> <span class="verse"><a name="45">45</a>Cizinci se budou vtírat do mé přízně, na slovo mě uposlechnou.</span> <span class="verse"><a name="46">46</a>Cizinci jak tráva zvadnou, vypotácejí se ze svých hradišť.</span> <span class="verse"><a name="47">47</a>Živ je Hospodin! Buď požehnána moje skála, vyvýšen buď Bůh, má spásná skála!</span> <span class="verse"><a name="48">48</a>Bůh, jenž mě pověřil vykonáním pomsty, národy mi podřizuje.</span> <span class="verse"><a name="49">49</a>Ty mě z rukou mých nepřátel vytrhuješ, pozvedáš mě nad ty, kdo proti mně povstávají, ty mě násilníku vyrveš.</span> <span class="verse"><a name="50">50</a>Proto ti vzdám, Hospodine, mezi pronárody chválu, budu zpívat žalmy tvému jménu.</span> <span class="verse"><a name="51">51</a>Velká vítězství dopřává svému králi, prokazuje milosrdenství svému pomazanému, Davidovi a jeho potomstvu, navěky."</span> </p></div</div></div></body></html>