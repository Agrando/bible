<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/prov/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/prov">Proverbs</a> &gt <strong>Chapter 11</strong></div><p><span class="verse"><a name="1">1</a>Falešné váhy jsou Hospodinu ohavností, kdežto v přesném závaží má zalíbení.</span> <span class="verse"><a name="2">2</a>Za zpupností přichází hanba, kdežto s umírněnými je moudrost.</span> <span class="verse"><a name="3">3</a>Přímé vede bezúhonnost, kdežto věrolomné zahubí pokřivenost.</span> <span class="verse"><a name="4">4</a>V den prchlivosti neprospěje majetek, kdežto spravedlnost vysvobodí od smrti.</span> <span class="verse"><a name="5">5</a>Spravedlnost napřimuje bezúhonnému cestu, kdežto svévolník svou svévolí padne.</span> <span class="verse"><a name="6">6</a>Spravedlnost přímé vysvobodí, kdežto věrolomní se lapí do svých choutek.</span> <span class="verse"><a name="7">7</a>Když zemře člověk svévolný, naděje přijde vniveč, vniveč přijde očekávání ničemníků.</span> <span class="verse"><a name="8">8</a>Spravedlivý bývá zachován, je-li v soužení, kdežto svévolník se dostane na jeho místo.</span> <span class="verse"><a name="9">9</a>Rouhač ústy uvádí druha do zkázy, kdežto spravedliví budou zachováni věděním.</span> <span class="verse"><a name="10">10</a>Když je dobře spravedlivým, město jásá, když zhynou svévolníci, plesá.</span> <span class="verse"><a name="11">11</a>Žehnáním přímých se město pozvedá, kdežto ústy svévolníků se boří.</span> <span class="verse"><a name="12">12</a>Kdo je bez rozumu, pohrdá svým druhem, kdežto muž rozumný mlčí.</span> <span class="verse"><a name="13">13</a>Utrhač, kudy chodí, roznáší důvěrnosti, kdežto kdo je duchem věrný, ukryje to.</span> <span class="verse"><a name="14">14</a>Pro nerozvážné vedení padá lid, kdežto v množství rádců je záchrana.</span> <span class="verse"><a name="15">15</a>Velmi zle dopadne ten, kdo se zaručil za cizího, kdežto kdo zaručování nenávidí, je v bezpečí.</span> <span class="verse"><a name="16">16</a>Ušlechtilá žena se drží cti, kdežto ukrutníci se drží bohatství.</span> <span class="verse"><a name="17">17</a>Muž milosrdný činí dobře i sám sobě, kdežto nelítostný drásá i vlastní tělo.</span> <span class="verse"><a name="18">18</a>Svévolníka výdělek z jeho práce zklame, kdežto kdo rozsévá spravedlnost, má mzdu jistou.</span> <span class="verse"><a name="19">19</a>Tak spravedlnost vede k životu, kdežto kdo se žene za zlem, spěje k smrti.</span> <span class="verse"><a name="20">20</a>Hospodin má v ohavnosti lidi falešného srdce, kdežto zalíbení má v těch, jejichž cesta je bezúhonná.</span> <span class="verse"><a name="21">21</a>Zlý zaručeně nezůstane bez trestu, kdežto potomstvo spravedlivých bude ušetřeno.</span> <span class="verse"><a name="22">22</a>Zlatý kroužek na rypáku vepře je žena krásná, ale svéhlavá a rozmarná.</span> <span class="verse"><a name="23">23</a>Touhou spravedlivých je jen dobro, kdežto nadějí svévolníků je prosadit se zuřivostí.</span> <span class="verse"><a name="24">24</a>Někdo rozdává a přibývá mu stále, kdežto ten, kdo je skoupý, mívá nedostatek.</span> <span class="verse"><a name="25">25</a>Duše štědrá bude nasycena tukem, a kdo občerstvuje, bude též občerstven.</span> <span class="verse"><a name="26">26</a>Na toho, kdo zadržuje obilí, láteří národ, kdežto žehnání se snáší na hlavu toho, kdo je prodává.</span> <span class="verse"><a name="27">27</a>Kdo usilovně hledá dobro, hledá Boží zalíbení, kdežto kdo se pídí po zlu, toho zlo postihne.</span> <span class="verse"><a name="28">28</a>Kdo doufá ve své bohatství, padne, kdežto spravedliví budou rašit jako listí.</span> <span class="verse"><a name="29">29</a>Kdo rozvrací svůj dům, zdědí vítr, a pošetilec bude otrokem toho, kdo je moudrého srdce.</span> <span class="verse"><a name="30">30</a>Ovoce spravedlivého je jako strom života, a kdo se ujímá duší, je moudrý.</span> <span class="verse"><a name="31">31</a>Hle, spravedlivý dochází na zemi odplaty, tím spíše svévolník a hříšník.</span> </p></div</div></div></body></html>