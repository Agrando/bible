<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/prov/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/prov">Proverbs</a> &gt <strong>Chapter 3</strong></div><p><span class="verse"><a name="1">1</a>Můj synu, na mé učení nezapomínej, ať tvé srdce příkazy mé dodržuje.</span> <span class="verse"><a name="2">2</a>Prodlouží ti dny a léta života a přidají ti pokoj.</span> <span class="verse"><a name="3">3</a>Ať tě neopouští milosrdenství a věrnost! Přivaž si je na hrdlo, napiš je na tabulku svého srdce.</span> <span class="verse"><a name="4">4</a>Tak najdeš milost a uznání v očích Božích i lidských.</span> <span class="verse"><a name="5">5</a>Důvěřuj Hospodinu celým srdcem, na svoji rozumnost nespoléhej.</span> <span class="verse"><a name="6">6</a>Poznávej ho na všech svých cestách, on sám napřímí tvé stezky.</span> <span class="verse"><a name="7">7</a>Nebuď moudrý sám u sebe, boj se Hospodina, od zlého se odvrať.</span> <span class="verse"><a name="8">8</a>To dá tvému tělu zdraví a svěžest tvým kostem.</span> <span class="verse"><a name="9">9</a>Cti Hospodina ze svého majetku i prvotinami z celé své úrody!</span> <span class="verse"><a name="10">10</a>Bohatě se naplní tvé sýpky, moštem budou přetékat tvé kádě.</span> <span class="verse"><a name="11">11</a>Neodvrhuj, můj synu, Hospodinovo kárání, neprotiv se jeho domlouvání.</span> <span class="verse"><a name="12">12</a>Vždyť Hospodin domlouvá tomu, koho miluje, jako otec synu, v němž nalezl zalíbení.</span> <span class="verse"><a name="13">13</a>Blaze člověku, jenž našel moudrost, člověku, jenž došel rozumnosti.</span> <span class="verse"><a name="14">14</a>Nabýt jí je lepší nežli nabýt stříbra, její výnos je nad ryzí zlato.</span> <span class="verse"><a name="15">15</a>Je drahocennější než perly, nevyrovnají se jí žádné tvé skvosty.</span> <span class="verse"><a name="16">16</a>V její pravici je dlouhověkost, v její levici bohatství a čest.</span> <span class="verse"><a name="17">17</a>Její cesty vedou k blaženosti, všechny její stezky ku pokoji.</span> <span class="verse"><a name="18">18</a>Stromem života je těm, kdo se jí chopí, blaze těm, kdo se jí drží.</span> <span class="verse"><a name="19">19</a>Hospodin moudrostí založil zemi, nebesa upevnil rozumností,</span> <span class="verse"><a name="20">20</a>propastné tůně se jeho věděním rozpoltily a mraky vydaly krůpěje rosy.</span> <span class="verse"><a name="21">21</a>Můj synu, ať toto ti nesejde z očí. Zachovej si pohotovost a důvtip.</span> <span class="verse"><a name="22">22</a>To dá tvé duši život a milost tvému hrdlu.</span> <span class="verse"><a name="23">23</a>Tehdy půjdeš bezpečně svou cestou, tvá noha se neporaní.</span> <span class="verse"><a name="24">24</a>Ulehneš-li, nebudeš se strachovat, ulehneš a příjemný bude tvůj spánek.</span> <span class="verse"><a name="25">25</a>Neboj se náhlého strachu, až přijde spoušť na svévolníky.</span> <span class="verse"><a name="26">26</a>Hospodin bude po tvém boku, bude střežit před pastí tvou nohu.</span> <span class="verse"><a name="27">27</a>Neodpírej dobrodiní těm, kteří je potřebují, je-li v tvé moci je prokázat.</span> <span class="verse"><a name="28">28</a>Neříkej svému bližnímu: "Jdi a přijď zase a dám ti to zítra", když to máš s sebou.</span> <span class="verse"><a name="29">29</a>Nechystej nic zlého na svého bližního, který s tebou důvěřivě bydlí.</span> <span class="verse"><a name="30">30</a>S nikým neměj spory bez důvodu, jestliže se proti tobě nedopustil zlého.</span> <span class="verse"><a name="31">31</a>Nezáviď násilníkovi, žádnou z jeho cest si nezvol.</span> <span class="verse"><a name="32">32</a>Neboť Hospodin má neupřímného v ohavnosti, s přímými však je v důvěrném obecenství.</span> <span class="verse"><a name="33">33</a>Hospodinovo prokletí spočívá na domě svévolníka, jeho požehnání na obydlí spravedlivých.</span> <span class="verse"><a name="34">34</a>Vysmívá se posměvačům, pokorným však dává milost.</span> <span class="verse"><a name="35">35</a>Čest připadne moudrým do dědictví, hlupáci si však odnesou hanbu.</span> </p></div</div></div></body></html>