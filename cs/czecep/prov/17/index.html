<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/prov/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/prov">Proverbs</a> &gt <strong>Chapter 17</strong></div><p><span class="verse"><a name="1">1</a>Lepší suchá skýva a k tomu klid než dům plný obětních hodů a spory.</span> <span class="verse"><a name="2">2</a>Prozíravý otrok panuje nad synem, který dělá ostudu, a mezi bratry mu připadne dědictví.</span> <span class="verse"><a name="3">3</a>Na stříbro kelímek, na zlato pec; srdce však Hospodin prozkoumává.</span> <span class="verse"><a name="4">4</a>Zlé je věnovat pozornost ničemným rtům, klamné dopřávat sluchu zkázonosnému jazyku.</span> <span class="verse"><a name="5">5</a>Kdo se posmívá chudému, tupí toho, kdo jej učinil, kdo má radost z běd, ten bez trestu nezůstane.</span> <span class="verse"><a name="6">6</a>Korunou starců jsou vnuci, ozdobou synů otcové.</span> <span class="verse"><a name="7">7</a>Nesluší bloudovi mnoho řečí, tím méně urozenému řeči lživé.</span> <span class="verse"><a name="8">8</a>Jako vzácný kámen je úplatek v očích dárce, kamkoli se obrátí, má úspěch.</span> <span class="verse"><a name="9">9</a>Kdo stojí o lásku, přikrývá přestoupení, ale kdo je přetřásá, rozlučuje důvěrné přátele.</span> <span class="verse"><a name="10">10</a>Pohrůžka zapůsobí na rozumného víc než na hlupáka sto ran.</span> <span class="verse"><a name="11">11</a>Jen o vzpouru usiluje zlý, ale bude proti němu vyslán nelítostný posel.</span> <span class="verse"><a name="12">12</a>Raději potkat medvědici zbavenou mláďat než hlupáka s jeho pošetilostí.</span> <span class="verse"><a name="13">13</a>Tomu, kdo za dobré odplácí zlým, zlo se nehne z domu.</span> <span class="verse"><a name="14">14</a>Protrhne vodní hráz, kdo začne svár, přestaň dřív, než propukne spor.</span> <span class="verse"><a name="15">15</a>Prohlásit svévolníka za spravedlivého a spravedlivého za svévolníka, to obojí je Hospodinu ohavností.</span> <span class="verse"><a name="16">16</a>K čemu peníze v rukou hlupáka? Chce koupit moudrost? Vždyť nemá rozum!</span> <span class="verse"><a name="17">17</a>V každičkém čase miluje přítel, zrodil se bratrem pro doby soužení.</span> <span class="verse"><a name="18">18</a>Člověk bez rozumu dává ruku a svému druhovi se zaručuje.</span> <span class="verse"><a name="19">19</a>Má rád přestoupení, kdo má rád hádky, kdo si zvyšuje vchod, říká si o zkázu.</span> <span class="verse"><a name="20">20</a>Kdo má falešné srdce, nenajde dobro, kdo má proradný jazyk, upadne do zla.</span> <span class="verse"><a name="21">21</a>Kdo zplodil hlupáka, sobě k žalu ho zplodil, otec blouda nemůže mít radost.</span> <span class="verse"><a name="22">22</a>Radostné srdce hojí rány, kdežto ubitý duch vysušuje kosti.</span> <span class="verse"><a name="23">23</a>Svévolník po straně přijímá úplatek, tak převrací stezky práva.</span> <span class="verse"><a name="24">24</a>Na tváři rozumného se zračí moudrost, ale oči hlupáka těkají po končinách země.</span> <span class="verse"><a name="25">25</a>Hloupý syn působí svému otci hoře a své rodičce hořkost.</span> <span class="verse"><a name="26">26</a>Pokutovat spravedlivého není dobré, natož urozené bít pro přímost.</span> <span class="verse"><a name="27">27</a>Kdo se krotí v řeči, má správné poznání, kdo je klidného ducha, je rozumný člověk.</span> <span class="verse"><a name="28">28</a>I pošetilec, když mlčí, může být pokládán za moudrého, nechá-li rty zavřené, za rozumného.</span> </p></div</div></div></body></html>