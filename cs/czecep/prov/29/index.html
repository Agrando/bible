<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/prov/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/prov">Proverbs</a> &gt <strong>Chapter 29</strong></div><p><span class="verse"><a name="1">1</a>Kdo zatvrdí šíji proti domluvám, bude nenadále rozdrcen a nezhojí ho nikdo.</span> <span class="verse"><a name="2">2</a>Když přibývá spravedlivých, lid se raduje, panuje-li svévolník, lid vzdychá.</span> <span class="verse"><a name="3">3</a>Kdo miluje moudrost, působí radost svému otci, ale kdo se přátelí s nevěstkami, mrhá majetek.</span> <span class="verse"><a name="4">4</a>Král zajistí zemi právem, ale kdo ji vydírá dávkami, pustoší ji.</span> <span class="verse"><a name="5">5</a>Muž, který lichotí bližnímu, rozprostírá síť jeho krokům.</span> <span class="verse"><a name="6">6</a>V přestoupení zlého člověka je léčka, ale spravedlivý plesá a raduje se.</span> <span class="verse"><a name="7">7</a>Spravedlivý zná při nemajetných, svévolník pro takové poznání nemá porozumění.</span> <span class="verse"><a name="8">8</a>Posměvači pobuřují město, kdežto moudří hněv odvracejí.</span> <span class="verse"><a name="9">9</a>Když se moudrý soudí s pošetilcem, ten se rozčiluje a posmívá bez ustání.</span> <span class="verse"><a name="10">10</a>Krvežíznivci nenávidí bezúhonného, kdežto přímí usilují zachránit mu život.</span> <span class="verse"><a name="11">11</a>Hlupák soptí, co mu dech stačí, ale moudrý se vždycky ovládne.</span> <span class="verse"><a name="12">12</a>Když vládce věnuje pozornost klamnému slovu, všichni jeho sluhové se stanou svévolníky.</span> <span class="verse"><a name="13">13</a>Chudý a utlačovatel se střetávají, ale oběma dal světlo očí Hospodin.</span> <span class="verse"><a name="14">14</a>Jestliže král soudí nuzné podle pravdy, jeho trůn bude upevněn provždy.</span> <span class="verse"><a name="15">15</a>Hůl a domluva dávají moudrost, ale bezuzdný mladík dělá ostudu své matce.</span> <span class="verse"><a name="16">16</a>Rozhojní se přestupky, kde se rozhojňují svévolníci, ale spravedliví spatří jejich pád.</span> <span class="verse"><a name="17">17</a>Trestej svého syna, připraví ti odpočinek, zpříjemní ti život.</span> <span class="verse"><a name="18">18</a>Není-li žádného vidění, lid pustne, ale blaze tomu, kdo zachovává Zákon.</span> <span class="verse"><a name="19">19</a>Otroka nelze ukáznit slovy; chápe sice, ale odezva žádná.</span> <span class="verse"><a name="20">20</a>Spatříš-li muže ukvapeného v řeči, věz, že hlupák má víc naděje než on.</span> <span class="verse"><a name="21">21</a>Když někdo otroka od mládí hýčká, bude mít nakonec příživníka.</span> <span class="verse"><a name="22">22</a>Hněvivý člověk podnítí svár a vznětlivý napáchá mnoho přestupků.</span> <span class="verse"><a name="23">23</a>Člověka poníží jeho povýšenost, kdežto kdo je poníženého ducha, dojde slávy.</span> <span class="verse"><a name="24">24</a>Kdo se dělí se zlodějem, nenávidí vlastní život: slyší kletbu, a nic neprozradí.</span> <span class="verse"><a name="25">25</a>Kdo se třese před lidmi, ten klade sobě léčku, kdo však doufá v Hospodina, má v něm svůj hrad.</span> <span class="verse"><a name="26">26</a>Mnozí usilují naklonit si vladaře, ale soudcem všech je Hospodin.</span> <span class="verse"><a name="27">27</a>Spravedlivým se hnusí podlý člověk, svévolníkovi se hnusí, kdo jde přímou cestou.</span> </p></div</div></div></body></html>