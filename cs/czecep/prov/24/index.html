<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/prov/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/prov">Proverbs</a> &gt <strong>Chapter 24</strong></div><p><span class="verse"><a name="1">1</a>Nezáviď zlým lidem a nedychti být s nimi,</span> <span class="verse"><a name="2">2</a>neboť jejich srdce rozjímá, jak připravit zhoubu, a jejich rty mluví, aby potrápily.</span> <span class="verse"><a name="3">3</a>Moudrostí se dům buduje, rozumností se zajišťuje;</span> <span class="verse"><a name="4">4</a>kde je poznání, tam se komory naplňují vším drahocenným a příjemným majetkem.</span> <span class="verse"><a name="5">5</a>Moudrý muž je mocný, a kdo má poznání, upevňuje svou sílu.</span> <span class="verse"><a name="6">6</a>Boj veď s rozvahou, ve množství rádců je vítězství.</span> <span class="verse"><a name="7">7</a>Příliš vysoko je moudrost pro pošetilého, ten v bráně neotevře ústa.</span> <span class="verse"><a name="8">8</a>Kdo přemýšlí, jak páchat zlo, toho nazvou pletichářem.</span> <span class="verse"><a name="9">9</a>Vymýšlet pošetilost je hřích, posměvač se lidem hnusí.</span> <span class="verse"><a name="10">10</a>Budeš-li v čas soužení liknavý, budeš se svou silou v úzkých.</span> <span class="verse"><a name="11">11</a>Vysvoboď ty, kdo jsou vlečeni na smrt; což se neujmeš těch, kdo se potácejí na popravu?</span> <span class="verse"><a name="12">12</a>Řekneš-li: "My jsme to nevěděli", což ten, který zpytuje nitro, tomu nerozumí? Ten, který chrání tvůj život, to neví? On odplatí člověku podle jeho činů.</span> <span class="verse"><a name="13">13</a>Můj synu, jez med, je dobrý, plástev medu je tvému patru sladká.</span> <span class="verse"><a name="14">14</a>Právě tak poznávej moudrost pro svou duši. Když ji najdeš, máš budoucnost, tvá naděje nebude zmařena.</span> <span class="verse"><a name="15">15</a>Svévolníku, nestroj úklady obydlí spravedlivého a nepleň místo, kde on odpočívá!</span> <span class="verse"><a name="16">16</a>Spravedlivý, i když sedmkrát padne, zase povstane, svévolníci zaklopýtnou a zle končí.</span> <span class="verse"><a name="17">17</a>Neraduj se z pádu svého nepřítele, nejásej nad jeho klopýtnutím ani v srdci,</span> <span class="verse"><a name="18">18</a>nebo to Hospodin uvidí a bude to zlé v jeho očích a odvrátí od něho svůj hněv.</span> <span class="verse"><a name="19">19</a>Nerozčiluj se kvůli zlovolníkům, nezáviď svévolníkům.</span> <span class="verse"><a name="20">20</a>Zlý žádnou budoucnost nemá, svévolníkům zhasne světlo.</span> <span class="verse"><a name="21">21</a>Můj synu, boj se Hospodina a krále a nezaplétej se s lidmi vrtkavými;</span> <span class="verse"><a name="22">22</a>kdo ví, kdy se na ně náhle snese zničující pohroma od obou?</span> <span class="verse"><a name="23">23</a>I toto jsou výroky moudrých: Stranit osobám při soudu není dobré.</span> <span class="verse"><a name="24">24</a>Kdo řekne svévolníkovi: "Jsi spravedlivý", na toho bude láteřit lid, na toho zanevřou národy.</span> <span class="verse"><a name="25">25</a>Ti, kdo mu domluví, dojdou blaha, a budou požehnáni vším dobrým.</span> <span class="verse"><a name="26">26</a>Na rty líbá ten, kdo dává správné odpovědi.</span> <span class="verse"><a name="27">27</a>Zajisti své dílo venku, starej se o ně na svém poli a potom si postavíš i dům.</span> <span class="verse"><a name="28">28</a>Nebuď bezdůvodně svědkem proti bližnímu! Chceš svými rty klamat?</span> <span class="verse"><a name="29">29</a>Neříkej: "Jak jednal se mnou, tak budu jednat s ním, odplatím každému podle jeho činů".</span> <span class="verse"><a name="30">30</a>Šel jsem kolem pole muže lenivého, kolem vinice člověka bez rozumu,</span> <span class="verse"><a name="31">31</a>a hle, byla celá zarostlá plevelem, celý její povrch pokrývaly kopřivy a její kamenná zeď byla pobořena.</span> <span class="verse"><a name="32">32</a>Když jsem na to hleděl, vzal jsem si to k srdci, přijal jako napomenutí to, co jsem viděl:</span> <span class="verse"><a name="33">33</a>Trochu si pospíš, trochu zdřímneš, trochu složíš ruce v klín a poležíš si</span> <span class="verse"><a name="34">34</a>a tvá chudoba přijde jak pobuda a tvá nouze jako ozbrojenec.</span> </p></div</div></div></body></html>