<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/prov/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/prov">Proverbs</a> &gt <strong>Chapter 22</strong></div><p><span class="verse"><a name="1">1</a>Výborné jméno je nad hojné bohatství, lepší než stříbro a zlato je přízeň.</span> <span class="verse"><a name="2">2</a>Boháč a chudák se střetávají, Hospodin učinil oba.</span> <span class="verse"><a name="3">3</a>Chytrý vidí nebezpečí a ukryje se, kdežto prostoduší půjdou dál a doplatí na to.</span> <span class="verse"><a name="4">4</a>Pokoru doprovází bázeň před Hospodinem, bohatství, sláva a život.</span> <span class="verse"><a name="5">5</a>Háky a osidla jsou na cestě falešníka; kdo střeží svůj život, vzdaluje se od nich.</span> <span class="verse"><a name="6">6</a>Zasvěť už chlapce do jeho cesty, neodchýlí se od ní, ani když zestárne.</span> <span class="verse"><a name="7">7</a>Boháč panuje nad chudáky, dlužník se stává otrokem věřitele.</span> <span class="verse"><a name="8">8</a>Kdo rozsévá bezpráví, sklidí ničemnost, hůl jeho prchlivosti vezme za své.</span> <span class="verse"><a name="9">9</a>Kdo hledí vlídným okem, bude požehnán, neboť dal ze svého chleba nuznému.</span> <span class="verse"><a name="10">10</a>Vyžeň posměvače a odejde i svár, ustane pře i hanba.</span> <span class="verse"><a name="11">11</a>Kdo miluje čistotu srdce a má ušlechtilé rty, tomu bude přítelem i král.</span> <span class="verse"><a name="12">12</a>Hospodin dohlíží na pravé poznání, ale slova věrolomného vyvrací.</span> <span class="verse"><a name="13">13</a>Lenoch říká: "Venku je lev! Na náměstí by mě zadávil."</span> <span class="verse"><a name="14">14</a>Ústa cizaček jsou hluboká jáma; na koho se Hospodin rozhněvá, ten tam spadne.</span> <span class="verse"><a name="15">15</a>Vězí-li v srdci chlapce pošetilost, trestající hůl ji od něho vzdálí.</span> <span class="verse"><a name="16">16</a>Kdo utiskuje nuzného, aby mu přibylo, nebo kdo dává bohatému, bude mít nedostatek.</span> <span class="verse"><a name="17">17</a>Nakloň své ucho a slyš slova moudrých, zaměř srdce k tomu, co jsem poznal.</span> <span class="verse"><a name="18">18</a>Bude ti k blahu, budeš-li je ve svém nitru zachovávat, budou rovněž pohotově na tvých rtech.</span> <span class="verse"><a name="19">19</a>Abys na Hospodina spoléhal, poučím tě dnes - ano, tebe.</span> <span class="verse"><a name="20">20</a>Zdali jsem ti již dříve nenapsal rady a poznání,</span> <span class="verse"><a name="21">21</a>abych tě poučil o spolehlivé jistotě slov pravdy, abys mohl pravdivě odpovědět tomu, kdo tě poslal?</span> <span class="verse"><a name="22">22</a>Neodírej nuzného, vždyť nic nemá, po utištěném nešlapej v bráně.</span> <span class="verse"><a name="23">23</a>Neboť jejich spor povede Hospodin, uchvátí život jejich uchvatitelům.</span> <span class="verse"><a name="24">24</a>Nepřátel se s hněvivým člověkem a s mužem vznětlivým se nestýkej,</span> <span class="verse"><a name="25">25</a>ať se nepřizpůsobíš jeho stezkám a nenastražíš léčku své duši.</span> <span class="verse"><a name="26">26</a>Nebuď mezi těmi, kdo dají druhému ruku, kdo se zaručují za půjčku,</span> <span class="verse"><a name="27">27</a>nemáš-li čím splatit; proč ti má někdo vzít pod tebou lůžko?</span> <span class="verse"><a name="28">28</a>Nepřenášej dávné mezníky, které zasadili tvoji otcové.</span> <span class="verse"><a name="29">29</a>Viděls muže, který je zběhlý v svém díle? Před králi bude stávat; nebude stávat před bezvýznamnými.</span> </p></div</div></div></body></html>