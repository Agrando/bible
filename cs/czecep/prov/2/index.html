<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/prov/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/prov">Proverbs</a> &gt <strong>Chapter 2</strong></div><p><span class="verse"><a name="1">1</a>Můj synu, jestliže přijmeš mé výroky, uchováš-li mé příkazy ve svém nitru,</span> <span class="verse"><a name="2">2</a>abys věnoval pozornost moudrosti a naklonil své srdce k rozumnosti,</span> <span class="verse"><a name="3">3</a>jestliže přivoláš porozumění a hlasitě zavoláš na rozumnost,</span> <span class="verse"><a name="4">4</a>budeš-li ji hledat jako stříbro a pátrat po ní jako po skrytých pokladech,</span> <span class="verse"><a name="5">5</a>tehdy pochopíš, co je bázeň před Hospodinem, a dojdeš k poznání Boha.</span> <span class="verse"><a name="6">6</a>Neboť moudrost dává Hospodin, poznání i rozumnost pochází z jeho úst.</span> <span class="verse"><a name="7">7</a>Pro přímé má pohotovou pomoc, je štítem těm, kdo žijí bezúhonně,</span> <span class="verse"><a name="8">8</a>chrání stezky práva a střeží cestu svých věrných.</span> <span class="verse"><a name="9">9</a>Tehdy porozumíš spravedlnosti, právu a přímosti, všemu, co zanechává dobré stopy.</span> <span class="verse"><a name="10">10</a>Neboť moudrost vejde do tvého srdce a poznání oblaží tvou duši.</span> <span class="verse"><a name="11">11</a>Tvou stráží stane se důvtip, rozumnost tě bude chránit.</span> <span class="verse"><a name="12">12</a>Ochrání tě před zlou cestou, před každým, kdo proradně mluví,</span> <span class="verse"><a name="13">13</a>před těmi, kdo opouštějí přímé stezky a chodí po temných cestách,</span> <span class="verse"><a name="14">14</a>kdo se radují, když páchají zlo, jásají nad zhoubnými proradnostmi,</span> <span class="verse"><a name="15">15</a>jejichž stezky jsou křivolaké; jsou neupřímní na každém kroku.</span> <span class="verse"><a name="16">16</a>Moudrost tě ochrání před cizí ženou, před cizinkou, která se lísá svými řečmi,</span> <span class="verse"><a name="17">17</a>která opouští druha svého mládí, a na smlouvu svého Boha zapomíná.</span> <span class="verse"><a name="18">18</a>Propadla smrti i se svým domem, její stopy směřují do říše stínů.</span> <span class="verse"><a name="19">19</a>Nikdo z těch, kdo k ní vcházejí, se nevrátí, stezek života nedosáhne.</span> <span class="verse"><a name="20">20</a>Kéž bys jen chodil po cestě dobrých a bedlivě dbal na stezky spravedlivých.</span> <span class="verse"><a name="21">21</a>Neboť zemi budou obývat přímí a zůstanou v ní bezúhonní.</span> <span class="verse"><a name="22">22</a>Ale svévolníci budou ze země vyťati, věrolomní budou z ní vyrváni.</span> </p></div</div></div></body></html>