<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/prov/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/prov">Proverbs</a> &gt <strong>Chapter 30</strong></div><p><span class="verse"><a name="1">1</a>Slova Agúra, syna Jákeova. Výnos. Výrok toho muže k Itíelovi, k Itíelovi a Ukalovi.</span> <span class="verse"><a name="2">2</a>Já jsem nejtupější z mužů a lidskou rozumnost nemám.</span> <span class="verse"><a name="3">3</a>Moudrosti jsem se neučil ani jsem si neosvojil poznání Svatého.</span> <span class="verse"><a name="4">4</a>Kdo vystoupil do nebe i sestoupil? Kdo si nabral vítr do hrstí? Kdo svázal vody do pláště? Kdo vytyčil všechny dálavy země? Jaké je jeho jméno a jaké je jméno jeho syna? Vždyť je znáš.</span> <span class="verse"><a name="5">5</a>Všechna Boží řeč je protříbená, on je štítem těch, kteří se k němu utíkají.</span> <span class="verse"><a name="6">6</a>K jeho slovům nic nepřidávej, jinak tě potrestá a budeš shledán lhářem.</span> <span class="verse"><a name="7">7</a>O dvě věci tě prosím; neodpírej mi je, dříve než umřu:</span> <span class="verse"><a name="8">8</a>Vzdal ode mne šálení a lživé slovo, nedávej mi chudobu ani bohatství! Opatřuj mě chlebem podle mé potřeby,</span> <span class="verse"><a name="9">9</a>tak abych přesycen neselhal a neřekl: "Kdo je Hospodin?" ani abych z chudoby nekradl a nezneuctil jméno svého Boha.</span> <span class="verse"><a name="10">10</a>Nepomlouvej otroka před jeho pánem, aby ti nezlořečil a ty bys pykal za svou vinu.</span> <span class="verse"><a name="11">11</a>Je pokolení, které zlořečí svému otci a své matce nežehná,</span> <span class="verse"><a name="12">12</a>pokolení, které se pokládá za čisté, ale není umyto od své špíny,</span> <span class="verse"><a name="13">13</a>pokolení, jež zvysoka hledí a přezíravě zvedá víčka,</span> <span class="verse"><a name="14">14</a>pokolení, jehož zuby jsou meče a jehož špičáky jsou dýky, aby požíralo v zemi utištěné a ubožáky mezi lidmi.</span> <span class="verse"><a name="15">15</a>Upír má dvě dcery: "Dej! Dej!" - Tyto tři věci se nenasytí a čtyři neřeknou: "Dost":</span> <span class="verse"><a name="16">16</a>podsvětí a neplodné lůno, země, která se nenasytí vodou, a oheň, jenž neřekne: "Dost!"</span> <span class="verse"><a name="17">17</a>Oko, které se vysmívá otci a pohrdá poslušností matky, vyklovou havrani od potoka, nebo je sezobou supí mláďata.</span> <span class="verse"><a name="18">18</a>Tyto tři věci mám za podivuhodné a čtyři nemohu pochopit:</span> <span class="verse"><a name="19">19</a>cestu orla po nebi, cestu hada po skále, cestu lodi v srdci moře a cestu muže při dívce.</span> <span class="verse"><a name="20">20</a>Stejně je tomu s cestou cizoložné ženy: pojí, otře si ústa a řekne: "Nedopustila jsem se ničemnosti."</span> <span class="verse"><a name="21">21</a>Pod třemi věcmi se chvěje země a čtyři nemůže unést:</span> <span class="verse"><a name="22">22</a>otroka, který kraluje, blouda, který se přesytí chlebem,</span> <span class="verse"><a name="23">23</a>vdanou ženu, která není milována, a služku, která vyžene svou paní.</span> <span class="verse"><a name="24">24</a>Tito čtyři jsou na zemi nejmenší, a přece znamenití mudrci:</span> <span class="verse"><a name="25">25</a>mravenci, národ bez síly, a přece si zajišťuje v létě pokrm;</span> <span class="verse"><a name="26">26</a>damani, národ bez moci, a přece si staví obydlí v skalách;</span> <span class="verse"><a name="27">27</a>kobylky, které nemají krále, a přece všechny vytáhnou válečně seřazeny;</span> <span class="verse"><a name="28">28</a>ještěrka, kterou můžeš vzít do ruky, a přece bývá v královských palácích.</span> <span class="verse"><a name="29">29</a>Tito tři pěkně vykračují a čtyři pěkně pochodují:</span> <span class="verse"><a name="30">30</a>lev, bohatýr mezi zvířaty, před nikým neustoupí;</span> <span class="verse"><a name="31">31</a>oř silných beder nebo kozel a král se svým válečným lidem.</span> <span class="verse"><a name="32">32</a>Jsi bloud, vynášíš-li se; máš-li nějaký záměr, ruku na ústa!</span> <span class="verse"><a name="33">33</a>Stloukáním smetany vznikne máslo, tlak na nos přivodí krvácení, tlak hněvu vyvolá spor.</span> </p></div</div></div></body></html>