<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/prov/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/prov">Proverbs</a> &gt <strong>Chapter 28</strong></div><p><span class="verse"><a name="1">1</a>Svévolníci utíkají, i když je nikdo nepronásleduje, ale spravedliví žijí v bezpečí jako lvíče.</span> <span class="verse"><a name="2">2</a>Když je v zemi nevěrnost, bývá v ní mnoho velmožů, ale člověk rozumný a znalý udrží řád.</span> <span class="verse"><a name="3">3</a>Chudý muž, který utiskuje nuzné, je jako déšť, který odplavuje půdu a nedává chléb.</span> <span class="verse"><a name="4">4</a>Ti, kteří opouštějí Zákon, vychvalují svévolníka, ale ti, kteří jej zachovávají, se jim stavějí na odpor.</span> <span class="verse"><a name="5">5</a>Lidé zlí nerozumějí právu, kdežto ti, kdo hledají Hospodina, rozumějí všemu.</span> <span class="verse"><a name="6">6</a>Lepší je chudák žijící bezúhonně než falešný obojetník, byť bohatý.</span> <span class="verse"><a name="7">7</a>Rozumný syn dodržuje Zákon, ale kdo se přátelí se žrouty, dělá svému otci hanbu.</span> <span class="verse"><a name="8">8</a>Kdo rozmnožuje svůj statek lichvou a úrokem, shromažďuje jej pro toho, kdo se smilovává nad nuznými.</span> <span class="verse"><a name="9">9</a>Odvrací-li se někdo od slyšení Zákona, i jeho modlitba je ohavností.</span> <span class="verse"><a name="10">10</a>Kdo svede přímé na špatnou cestu, padne sám do jámy, kterou přichystal, ale bezúhonní nabudou dobrého dědictví.</span> <span class="verse"><a name="11">11</a>Boháč se zdá sám sobě moudrý, ale nuzný, který má rozum, ho prohlédne.</span> <span class="verse"><a name="12">12</a>Když jásají spravedliví, je to nádherné, ale když se pozdvihují svévolníci, člověk se ukrývá.</span> <span class="verse"><a name="13">13</a>Kdo kryje svá přestoupení, nebude mít zdar, ale kdo je vyznává a opouští, dojde slitování.</span> <span class="verse"><a name="14">14</a>Blaze člověku, který se stále bojí Boha, ale kdo zatvrdí své srdce, upadne do neštěstí.</span> <span class="verse"><a name="15">15</a>Řvoucí lev a sápající se medvěd je svévolný vladař nad nuzným lidem.</span> <span class="verse"><a name="16">16</a>Vévoda bez rozumu znamená mnoho útisku. Kdo nenávidí zištnost, bude dlouho živ.</span> <span class="verse"><a name="17">17</a>Člověk obtížený vraždou spěje k jámě; nikdo ho nezadržuj!</span> <span class="verse"><a name="18">18</a>Kdo žije bezúhonně, bude zachráněn, ale falešný obojetník rázem padne.</span> <span class="verse"><a name="19">19</a>Kdo obdělává svou půdu, nasytí se chlebem, kdežto kdo následuje povaleče, nasytí se chudobou.</span> <span class="verse"><a name="20">20</a>Věrný muž má mnoho požehnání, ale kdo se žene za bohatstvím, nezůstane bez trestu.</span> <span class="verse"><a name="21">21</a>Stranit někomu není dobré. Leckdo se proviní pro skývu chleba.</span> <span class="verse"><a name="22">22</a>Závistivec se honí za majetkem a neví, že na něj přijde nedostatek.</span> <span class="verse"><a name="23">23</a>Kdo domlouvá člověku, dojde později vděku spíše než ten, kdo má úlisný jazyk.</span> <span class="verse"><a name="24">24</a>Kdo odírá otce a matku a říká: "To není žádný přestupek", je společníkem zhoubce.</span> <span class="verse"><a name="25">25</a>Nadutec podněcuje spor, ale kdo spoléhá na Hospodina, bude nasycen tukem.</span> <span class="verse"><a name="26">26</a>Kdo spoléhá na svůj rozum, je hlupák, ale kdo žije moudře, unikne zlému.</span> <span class="verse"><a name="27">27</a>Kdo dává chudému, nebude mít nedostatek, ale kdo dělá, že nevidí, sklidí hojnost kleteb.</span> <span class="verse"><a name="28">28</a>Když se pozdvihují svévolníci, člověk se skrývá, když však mizí, rozhojní se spravedliví.</span> </p></div</div></div></body></html>