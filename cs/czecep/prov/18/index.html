<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/prov/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/prov">Proverbs</a> &gt <strong>Chapter 18</strong></div><p><span class="verse"><a name="1">1</a>Za svými choutkami jde, kdo se zříká druhých, pohotově rozpoutává sváry.</span> <span class="verse"><a name="2">2</a>Hlupák si nelibuje v rozumnosti, nýbrž v obnažování svého srdce.</span> <span class="verse"><a name="3">3</a>Kam vejde svévolník, vchází opovržení a potupa s hanbou.</span> <span class="verse"><a name="4">4</a>Hluboké vody jsou slova z úst muže, potok plný vody, zdroj moudrosti.</span> <span class="verse"><a name="5">5</a>Není dobré nadržovat svévolníkovi a odstrčit na soudu spravedlivého.</span> <span class="verse"><a name="6">6</a>Hlupáka zavedou jeho rty do sporu, jeho ústa volají po výprasku.</span> <span class="verse"><a name="7">7</a>Ústa přinesou hlupákovi zkázu, jeho rty jsou léčkou jeho duši.</span> <span class="verse"><a name="8">8</a>Řeči klevetníkovy jsou jak pamlsky, sestoupí až do nejvnitřnějších útrob.</span> <span class="verse"><a name="9">9</a>Ten, kdo při své práci otálí, je bratrem zhoubce.</span> <span class="verse"><a name="10">10</a>Pevná věž je Hospodinovo jméno, k němu se uteče spravedlivý jak do hradu.</span> <span class="verse"><a name="11">11</a>Pevnou tvrzí je boháčovi jeho majetek, jeví se mu jako nedostupná hradba.</span> <span class="verse"><a name="12">12</a>Srdce člověka bývá před pádem zpupné, kdežto slávu předchází pokora.</span> <span class="verse"><a name="13">13</a>Odpoví-li kdo dřív, než vyslechl, toť pošetilost a hanba pro něj.</span> <span class="verse"><a name="14">14</a>Mužný duch snáší nemoc, ale ducha ubitého kdo unese?</span> <span class="verse"><a name="15">15</a>Rozumné srdce získává poznání, ucho moudrých je vyhledává.</span> <span class="verse"><a name="16">16</a>Dar otvírá člověku dveře, uvádí ho i k velmožům.</span> <span class="verse"><a name="17">17</a>Kdo při sporu mluví první, jeví se spravedlivý, pak přijde druhá strana a podrobí ho zkoušce.</span> <span class="verse"><a name="18">18</a>Losování činí přítrž svárům, odtrhne od sebe i zarputilce.</span> <span class="verse"><a name="19">19</a>Zhrzený bratr je nepřístupnější než pevná tvrz a sváry jsou jako závora paláce.</span> <span class="verse"><a name="20">20</a>Nitro člověka se sytí ovocem úst, sytí je úroda rtů.</span> <span class="verse"><a name="21">21</a>V moci jazyka je život i smrt, kdo ho rád používá, nají se jeho plodů.</span> <span class="verse"><a name="22">22</a>Kdo našel ženu, našel dobro a došel u Hospodina zalíbení.</span> <span class="verse"><a name="23">23</a>Chudák prosí o smilování, ale boháč odpovídá tvrdě.</span> <span class="verse"><a name="24">24</a>Přátelit se s kdekým je ke škodě; kdo však miluje, přilne víc než bratr.</span> </p></div</div></div></body></html>