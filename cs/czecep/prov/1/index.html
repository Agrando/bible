<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/prov/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/prov">Proverbs</a> &gt <strong>Chapter 1</strong></div><p><span class="verse"><a name="1">1</a>Přísloví Šalomouna, syna Davidova, krále Izraele,</span> <span class="verse"><a name="2">2</a>jak poznat moudrost a kázeň, jak pochopit výroky rozumnosti,</span> <span class="verse"><a name="3">3</a>jak si prozíravě osvojit kázeň, spravedlnost, právo a přímost,</span> <span class="verse"><a name="4">4</a>aby prostoduší byli obdařeni chytrostí, mladík poznáním a důvtipem.</span> <span class="verse"><a name="5">5</a>Bude-li naslouchat moudrý, přibude mu znalostí, a rozumný získá schopnost</span> <span class="verse"><a name="6">6</a>porozumět přísloví a jinotaji, slovům mudrců i jejich hádankám.</span> <span class="verse"><a name="7">7</a>Počátek poznání je bázeň před Hospodinem, moudrostí a kázní pohrdají pošetilci.</span> <span class="verse"><a name="8">8</a>Můj synu, poslouchej otcovo kárání a matčiným poučováním neopovrhuj.</span> <span class="verse"><a name="9">9</a>Budou ti půvabným věncem na hlavě a náhrdelníkem na tvém hrdle.</span> <span class="verse"><a name="10">10</a>Můj synu, kdyby tě lákali hříšníci, nepřivoluj!</span> <span class="verse"><a name="11">11</a>Kdyby tě přemlouvali: "Pojď s námi, vražedné úklady nastrojíme, počíháme si na nevinného bez důvodu,</span> <span class="verse"><a name="12">12</a>pohltíme je, jako podsvětí pohlcuje živé, bezúhonní budou jako ti, kdo sestupují do jámy,</span> <span class="verse"><a name="13">13</a>přijdeme si na rozličný drahocenný majetek a domy kořistí si naplníme,</span> <span class="verse"><a name="14">14</a>spoj svůj úděl s námi, budeme mít všichni jeden měšec" -</span> <span class="verse"><a name="15">15</a>můj synu, nechoď s nimi jejich cestou, zdržuj svou nohu od jejich stezky,</span> <span class="verse"><a name="16">16</a>neboť jejich nohy běží za zlem, pospíchají prolévat krev.</span> <span class="verse"><a name="17">17</a>Je zbytečné sypat pod síť, když to každý okřídlenec vidí.</span> <span class="verse"><a name="18">18</a>Oni však strojí ty vražedné úklady proti sobě, číhají na vlastní duši.</span> <span class="verse"><a name="19">19</a>Takové jsou stezky všech, kdo za ziskem se honí; ten stojí své pány život.</span> <span class="verse"><a name="20">20</a>Moudrost pronikavě volá na ulici, na náměstích vydává svůj hlas.</span> <span class="verse"><a name="21">21</a>Volá na nároží plném hluku, pronáší své výroky u vchodů do městských bran:</span> <span class="verse"><a name="22">22</a>"Dokdy budete, vy prostoduší, milovat prostoduchost, dokdy posměvači budou mít zálibu v posmívání, hlupáci poznání nenávidět?</span> <span class="verse"><a name="23">23</a>Obraťte se, když vám domlouvám. Hle, nechám na vás proudit svého ducha, uvedu vám ve známost svá slova:</span> <span class="verse"><a name="24">24</a>Protože jsem volala, a vy jste odmítali, ruce jsem vztahovala, a nikdo na to nedbal,</span> <span class="verse"><a name="25">25</a>každé mé radě jste se vyhýbali, nedali jste na mé domlouvání,</span> <span class="verse"><a name="26">26</a>i já se budu smát, až budete v bídě, budu se vysmívat, až na vás přijde strach,</span> <span class="verse"><a name="27">27</a>až na vás přijde strach jako ničivá bouře a vaše bída se přižene jako vichřice, až na vás přijde soužení a tíseň.</span> <span class="verse"><a name="28">28</a>Tehdy mě budou volat, a neodpovím, budou mě hledat za úsvitu, a nenaleznou,</span> <span class="verse"><a name="29">29</a>protože měli poznání v nenávisti a bázeň před Hospodinem si nezvolili,</span> <span class="verse"><a name="30">30</a>nedali na mou radu, každou mou domluvu znevážili.</span> <span class="verse"><a name="31">31</a>Budou jíst plody své cesty, přesytí se svými plány.</span> <span class="verse"><a name="32">32</a>Prostoduché zavraždí jejich odmítavost, hlupáky zahubí jejich netečnost.</span> <span class="verse"><a name="33">33</a>Ale kdo mě poslouchá, v bezpečí bude bydlet a žít klidně, beze strachu z něčeho zlého."</span> </p></div</div></div></body></html>