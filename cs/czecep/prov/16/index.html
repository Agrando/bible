<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/prov/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/prov">Proverbs</a> &gt <strong>Chapter 16</strong></div><p><span class="verse"><a name="1">1</a>Člověku je dáno pořádat, co má na srdci, ale na Hospodinu záleží, co odpoví jazyk.</span> <span class="verse"><a name="2">2</a>Člověku se všechny jeho cesty zdají ryzí, ale pohnutky zpytuje Hospodin.</span> <span class="verse"><a name="3">3</a>Svěř Hospodinu své počínání a tvé plány budou zajištěny.</span> <span class="verse"><a name="4">4</a>Hospodin učinil vše k svému cíli, i svévolníka pro zlý den.</span> <span class="verse"><a name="5">5</a>Hospodin má každého domýšlivce v ohavnosti, zaručeně nezůstane bez trestu.</span> <span class="verse"><a name="6">6</a>Milosrdenstvím a věrností se usmiřuje provinění a bázeň před Hospodinem odvrací od zlého.</span> <span class="verse"><a name="7">7</a>Líbí-li se Hospodinu cesty člověka, vede ku pokoji s ním i jeho nepřátele.</span> <span class="verse"><a name="8">8</a>Lepší je maličko se spravedlností než mnoho výtěžků s bezprávím.</span> <span class="verse"><a name="9">9</a>Člověk uvažuje v srdci o své cestě, ale jeho kroky řídí Hospodin.</span> <span class="verse"><a name="10">10</a>Na rtech králových je božský výrok, při soudu se jeho ústa nezpronevěří.</span> <span class="verse"><a name="11">11</a>Vahadla i správné misky patří Hospodinu, všechna závaží jsou jeho dílem.</span> <span class="verse"><a name="12">12</a>Králům se hnusí svévolně jednat, vždyť spravedlnost upevňuje trůn.</span> <span class="verse"><a name="13">13</a>Králové mají zalíbení ve spravedlivých rtech, a toho, kdo mluví přímo, milují.</span> <span class="verse"><a name="14">14</a>Královo rozhořčení je poselstvo smrti, ale moudrý muž je usmíří.</span> <span class="verse"><a name="15">15</a>V jasné tváři králově je život, jeho přízeň je jak oblak s jarním deštěm.</span> <span class="verse"><a name="16">16</a>Získat moudrost je lepší než ryzí zlato a získat rozumnost je výbornější než stříbro.</span> <span class="verse"><a name="17">17</a>Přímí se na své dráze odvracejí od zlého; střeží svůj život, kdo hlídá svou cestu.</span> <span class="verse"><a name="18">18</a>Pýcha předchází pád, domýšlivost klopýtnutí.</span> <span class="verse"><a name="19">19</a>Je lépe být poníženého ducha s pokornými, než se dělit o kořist s pyšnými.</span> <span class="verse"><a name="20">20</a>Kdo je prozíravý ve slovu, nalézá dobro, blaze tomu, kdo doufá v Hospodina.</span> <span class="verse"><a name="21">21</a>Kdo je moudrého srdce, je nazýván rozumným; lahodná řeč přidává znalostí.</span> <span class="verse"><a name="22">22</a>Prozíravost je zdrojem života těm, kdo ji mají, ale kárat pošetilce je pošetilost.</span> <span class="verse"><a name="23">23</a>Srdce moudrého dává jeho ústům prozíravost a na jeho rty přidává znalosti.</span> <span class="verse"><a name="24">24</a>Pláství medu je řeč vlídná, lahodou duši a uzdravením kostem.</span> <span class="verse"><a name="25">25</a>Někdy se člověku zdá cesta přímá, ale nakonec přivede k smrti.</span> <span class="verse"><a name="26">26</a>Ten, kdo se plahočí, plahočí se pro sebe, popohánějí ho vlastní ústa.</span> <span class="verse"><a name="27">27</a>Ničema vyhrabává zlo, na jeho rtech jako by byl spalující oheň.</span> <span class="verse"><a name="28">28</a>Proradný člověk vyvolává sváry a klevetník rozlučuje důvěrné přátele.</span> <span class="verse"><a name="29">29</a>Násilník svého bližního láká a svádí ho na nedobrou cestu.</span> <span class="verse"><a name="30">30</a>Kdo přimhuřuje oči, myslí na proradnost, kdo svírá rty, už dokonal zlo.</span> <span class="verse"><a name="31">31</a>Šediny jsou ozdobnou korunou, lze je nalézt na cestě spravedlnosti.</span> <span class="verse"><a name="32">32</a>Lepší je shovívavý než bohatýr, a kdo ovládá sebe, je nad dobyvatele města.</span> <span class="verse"><a name="33">33</a>Los se vytahuje ze záňadří, ale každé rozhodnutí je od Hospodina.</span> </p></div</div></div></body></html>