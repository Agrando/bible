<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/prov/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/prov">Proverbs</a> &gt <strong>Chapter 7</strong></div><p><span class="verse"><a name="1">1</a>Můj synu, dbej na mé výroky, chovej mé příkazy ve svém nitru.</span> <span class="verse"><a name="2">2</a>Dbej na mé příkazy a budeš živ, střez moje učení jak zřítelnici oka.</span> <span class="verse"><a name="3">3</a>Přivaž si je k prstům, napiš je na tabulku svého srdce.</span> <span class="verse"><a name="4">4</a>Moudrosti řekni: "Jsi moje sestra", rozumnost nazvi svou příbuznou,</span> <span class="verse"><a name="5">5</a>aby tě střežila před cizí ženou, před cizinkou, která lichotí svými řečmi.</span> <span class="verse"><a name="6">6</a>Jednou jsem vyhlížel mříží z okna svého domu</span> <span class="verse"><a name="7">7</a>a díval jsem se na prostoduché; pozoroval jsem mezi těmi synky mladíka, který neměl rozum.</span> <span class="verse"><a name="8">8</a>Přecházel ulici kolem jejího nároží, vykročil směrem k jejímu domu</span> <span class="verse"><a name="9">9</a>na sklonku dne, za soumraku, pod záštitou temnoty noční.</span> <span class="verse"><a name="10">10</a>A hle, žena mu jde vstříc v nevěstčím úboru se záludným srdcem.</span> <span class="verse"><a name="11">11</a>Je halasná, dotěrná, její nohy nemají doma stání.</span> <span class="verse"><a name="12">12</a>Hned je na ulici, hned na náměstí, na každém nároží úklady strojí.</span> <span class="verse"><a name="13">13</a>Uchopí jej, políbí ho, s nestoudnou tváří mu řekne:</span> <span class="verse"><a name="14">14</a>"Vystrojila jsem pokojné obětní hody, vyplnila jsem dnes svoje sliby.</span> <span class="verse"><a name="15">15</a>Proto jsem ti vyšla vstříc a za úsvitu jsem tě hledala, až jsem tě našla.</span> <span class="verse"><a name="16">16</a>Prostřela jsem na své lehátko přehozy, pestrá egyptská prostěradla.</span> <span class="verse"><a name="17">17</a>Navoněla jsem své lůžko myrhou, aloe a skořicí.</span> <span class="verse"><a name="18">18</a>Pojď, opájejme se laskáním až do jitra, potěšme se milováním.</span> <span class="verse"><a name="19">19</a>Muž není doma, odešel na dalekou cestu.</span> <span class="verse"><a name="20">20</a>Váček s penězi vzal s sebou, vrátí se domů až v den úplňku."</span> <span class="verse"><a name="21">21</a>Naklonila si ho mnohým přemlouváním, svými úlisnými rty ho svedla.</span> <span class="verse"><a name="22">22</a>Hned šel za ní jako vůl na porážku, jako pošetilec v poutech k potrestání,</span> <span class="verse"><a name="23">23</a>než mu šíp rozetne játra; spěchá do osidla jako ptáče, neví, že mu jde o život.</span> <span class="verse"><a name="24">24</a>Nyní tedy, synové, slyšte mě, věnujte pozornost výrokům mých úst.</span> <span class="verse"><a name="25">25</a>Ať tvé srdce nesejde na její cesty, na její pěšiny se nedej zavést.</span> <span class="verse"><a name="26">26</a>Mnohé už sklála, přivedla k pádu, všichni, i ti nejzdatnější, byli od ní zavražděni.</span> <span class="verse"><a name="27">27</a>Její dům - toť cesty do podsvětí, vedoucí do komor smrti.</span> </p></div</div></div></body></html>