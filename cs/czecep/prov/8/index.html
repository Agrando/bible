<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/prov/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/prov">Proverbs</a> &gt <strong>Chapter 8</strong></div><p><span class="verse"><a name="1">1</a>Cožpak moudrost nevolá, nevydává rozumnost svůj hlas?</span> <span class="verse"><a name="2">2</a>Na nejvyšším místě, nad cestou, na křižovatce stojí.</span> <span class="verse"><a name="3">3</a>Při branách, kudy se chodí do města, u vchodu pronikavě volá:</span> <span class="verse"><a name="4">4</a>"Na vás, muži, volám, můj hlas je určen synům lidským.</span> <span class="verse"><a name="5">5</a>Prostoduší, pochopte, v čem je chytrost, hlupáci, pochopte, v čem je rozum!</span> <span class="verse"><a name="6">6</a>Slyšte! Vyhlašuji, co je směrodatné, otevírám rty a plyne z nich přímost.</span> <span class="verse"><a name="7">7</a>O pravdě hovoří můj jazyk, mým rtům se svévole hnusí.</span> <span class="verse"><a name="8">8</a>Všechny výroky mých úst jsou spravedlivé, není v nich nic potměšilého či falešného.</span> <span class="verse"><a name="9">9</a>Všechny jsou správné pro toho, kdo porozumí, přímé těm, kdo naleznou poznání.</span> <span class="verse"><a name="10">10</a>Přijměte mé napomenutí, nikoli stříbro, spíše poznání, než převýborné ryzí zlato.</span> <span class="verse"><a name="11">11</a>Moudrost je lepší než perly, nevyrovnají se jí žádné skvosty.</span> <span class="verse"><a name="12">12</a>Já, Moudrost, bydlím s chytrostí, nalézám obezřetné poznání.</span> <span class="verse"><a name="13">13</a>Bázeň před Hospodinem znamená nenávidět zlo; nenávidím povýšenost, pýchu, cestu zlou, proradná ústa.</span> <span class="verse"><a name="14">14</a>U mne je rada i pohotová pomoc, jsem rozumnost, u mne je bohatýrská síla.</span> <span class="verse"><a name="15">15</a>Skrze mne kralují králové a vydávají spravedlivá nařízení vládci,</span> <span class="verse"><a name="16">16</a>skrze mne velí velitelé a všichni urození soudí spravedlivě.</span> <span class="verse"><a name="17">17</a>Já miluji ty, kdo milují mne, a kdo mě za úsvitu hledají, naleznou mne.</span> <span class="verse"><a name="18">18</a>Bohatství a čest jsou u mne, ustavičný dostatek i spravedlnost.</span> <span class="verse"><a name="19">19</a>Mé ovoce je lepší než ryzí a čisté zlato, má úroda je nad výborné stříbro.</span> <span class="verse"><a name="20">20</a>Chodím stezkou spravedlnosti a pěšinami práva,</span> <span class="verse"><a name="21">21</a>abych dala dědictví těm, kdo mě milují. Já naplním jejich pokladnice.</span> <span class="verse"><a name="22">22</a>Hospodin mě vlastnil jako počátek své cesty, dříve než co konal odedávna.</span> <span class="verse"><a name="23">23</a>Od věků jsem ustanovena, od počátku, od pravěku země.</span> <span class="verse"><a name="24">24</a>Ještě nebyly propastné tůně, když jsem se zrodila, ještě nebyly prameny vodami obtěžkány.</span> <span class="verse"><a name="25">25</a>Když ještě byly hory ponořeny, před pahorky jsem se narodila.</span> <span class="verse"><a name="26">26</a>Ještě než učinil zemi a všechno kolem a první hroudy pevniny,</span> <span class="verse"><a name="27">27</a>když upevňoval nebesa, byla jsem při tom, když vymezoval obzor nad propastnou tůní,</span> <span class="verse"><a name="28">28</a>když seshora zavěšoval mračna, když sílily prameny propastné tůně,</span> <span class="verse"><a name="29">29</a>když kladl moři jeho meze, aby vody nevystupovaly z břehů, když vymezoval základy země,</span> <span class="verse"><a name="30">30</a>byla jsem mu věrně po boku, byla jsem jeho potěšením den ze dne a radostně si před ním hrála v každý čas.</span> <span class="verse"><a name="31">31</a>Hraji si na jeho pevné zemi; mým potěšením je být s lidskými syny.</span> <span class="verse"><a name="32">32</a>Nyní tedy, synové, slyšte mě: Blaze těm, kdo dbají na mé cesty.</span> <span class="verse"><a name="33">33</a>Slyšte napomenutí a buďte moudří; nevyhýbejte se tomu!</span> <span class="verse"><a name="34">34</a>Blaze člověku, který mě poslouchá, bdí u mých dveří den ze dne a střeží veřeje mého vchodu.</span> <span class="verse"><a name="35">35</a>Vždyť ten, kdo mě nalézá, nalezl život a došel u Hospodina zalíbení.</span> <span class="verse"><a name="36">36</a>Kdo hřeší proti mně, činí násilí své duši; všichni, kdo mě nenávidí, milují smrt.</span> </p></div</div></div></body></html>