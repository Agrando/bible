<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/exod/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/exod">Exodus</a> &gt <strong>Chapter 1</strong></div><p><span class="verse"><a name="1">1</a>Toto jsou jména synů Izraelových, kteří přišli do Egypta s Jákobem; každý přišel se svou rodinou:</span> <span class="verse"><a name="2">2</a>Rúben, Šimeón, Lévi a Juda,</span> <span class="verse"><a name="3">3</a>Isachar, Zabulón a Benjamín,</span> <span class="verse"><a name="4">4</a>Dan a Neftalí, Gád a Ašer.</span> <span class="verse"><a name="5">5</a>Všech, kdo vzešli z Jákobových beder, bylo sedmdesát. Josef už byl v Egyptě.</span> <span class="verse"><a name="6">6</a>Potom zemřel Josef a všichni jeho bratři i celé to pokolení.</span> <span class="verse"><a name="7">7</a>Ale Izraelci se rozplodili, až se to jimi hemžilo, převelice se rozmnožili a byli velice zdatní; byla jich plná země.</span> <span class="verse"><a name="8">8</a>V Egyptě však nastoupil nový král, který o Josefovi nevěděl.</span> <span class="verse"><a name="9">9</a>Ten řekl svému lidu: "Hle, izraelský lid je početnější a zdatnější než my.</span> <span class="verse"><a name="10">10</a>Musíme s ním nakládat moudře, aby se nerozmnožil. Kdyby došlo k válce, jistě by se připojil k těm, kdo nás nenávidí, bojoval by proti nám a odtáhl by ze země."</span> <span class="verse"><a name="11">11</a>Ustanovili tedy nad ním dráby, aby jej ujařmovali robotou. Musel stavět faraónovi města pro sklady, Pitom a Raamses.</span> <span class="verse"><a name="12">12</a>Avšak jakkoli jej ujařmovali, množil se a rozmáhal dále, takže měli z Izraelců hrůzu.</span> <span class="verse"><a name="13">13</a>Proto začali Egypťané Izraelce surově zotročovat.</span> <span class="verse"><a name="14">14</a>Ztrpčovali jim život tvrdou otročinou při výrobě cihel a všelijakou prací na poli. Všechnu otročinu, kterou na ně uvalili, jim ještě ztěžovali surovostí.</span> <span class="verse"><a name="15">15</a>Egyptský král poručil hebrejským porodním bábám, z nichž jedna se jmenovala Šifra a druhá Púa:</span> <span class="verse"><a name="16">16</a>"Když budete pomáhat Hebrejkám při porodu a při slehnutí zjistíte, že to je syn, usmrťte jej; bude-li to dcera, ať si je naživu."</span> <span class="verse"><a name="17">17</a>Avšak porodní báby se bály Boha a rozkazem egyptského krále se neřídily. Nechávaly hochy naživu.</span> <span class="verse"><a name="18">18</a>Egyptský král si porodní báby předvolal a řekl jim: "Co to děláte, že necháváte hochy naživu?"</span> <span class="verse"><a name="19">19</a>Porodní báby faraónovi odvětily: "Hebrejky nejsou jako ženy egyptské; jsou plné života. Porodí dříve, než k nim porodní bába přijde."</span> <span class="verse"><a name="20">20</a>Bůh pak těm porodním bábám prokazoval dobrodiní a lid se množil a byl velmi zdatný.</span> <span class="verse"><a name="21">21</a>Protože se porodní báby bály Boha, požehnal jejich domům.</span> <span class="verse"><a name="22">22</a>Ale farao všemu svému lidu rozkázal: "Každého syna, který se jim narodí, hoďte do Nilu; každou dceru nechte naživu."</span> </p></div</div></div></body></html>