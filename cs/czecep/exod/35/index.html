<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/exod/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/exod">Exodus</a> &gt <strong>Chapter 35</strong></div><p><span class="verse"><a name="1">1</a>Mojžíš shromáždil celou pospolitost Izraelců a řekl jim: "Hospodin přikázal, abyste dodržovali toto:</span> <span class="verse"><a name="2">2</a>Šest dní se bude pracovat, ale sedmého dne budete mít slavnost odpočinutí, Hospodinův svatý den odpočinku; kdo by v ten den dělal nějakou práci, zemře.</span> <span class="verse"><a name="3">3</a>V den odpočinku nerozděláte oheň v žádném svém obydlí."</span> <span class="verse"><a name="4">4</a>Mojžíš řekl celé pospolitosti Izraelců: "Toto přikázal Hospodin:</span> <span class="verse"><a name="5">5</a>Vyberte mezi sebou pro Hospodina oběť pozdvihování. Každý ať ze srdce dobrovolně přinese jako Hospodinovu oběť pozdvihování zlato, stříbro a měď,</span> <span class="verse"><a name="6">6</a>látku purpurově fialovou, nachovou nebo karmínovou, jemné plátno, kozí srst,</span> <span class="verse"><a name="7">7</a>načerveno zbarvené beraní kůže, tachaší kůže, akáciové dřevo,</span> <span class="verse"><a name="8">8</a>olej na svícení, balzámy na olej k pomazání a na kadidlo z vonných látek,</span> <span class="verse"><a name="9">9</a>karneolové drahokamy a kameny pro zasazení do nárameníku a náprsníku.</span> <span class="verse"><a name="10">10</a>A každý, kdo je mezi vámi dovedný, ať přijde a dělá vše, co Hospodin přikázal:</span> <span class="verse"><a name="11">11</a>příbytek, jeho stan a přikrývku, spony a desky, svlaky, sloupy a patky,</span> <span class="verse"><a name="12">12</a>schránu a tyče k ní, příkrov a vnitřní oponu,</span> <span class="verse"><a name="13">13</a>stůl a tyče k němu i veškeré náčiní, také předkladné chleby,</span> <span class="verse"><a name="14">14</a>svícen k svícení a náčiní k němu i kahánky a olej k svícení,</span> <span class="verse"><a name="15">15</a>kadidlový oltář a tyče k němu, olej k pomazání a kadidlo z vonných látek i vstupní závěs ke vchodu do příbytku,</span> <span class="verse"><a name="16">16</a>oltář pro zápalnou oběť s bronzovým roštem, tyče k němu a veškeré náčiní, nádrž a podstavec k ní,</span> <span class="verse"><a name="17">17</a>zástěny pro nádvoří, jeho sloupy a patky i závěs pro bránu do nádvoří,</span> <span class="verse"><a name="18">18</a>kolíky pro příbytek, kolíky pro nádvoří a příslušná lana,</span> <span class="verse"><a name="19">19</a>tkaná roucha pro přisluhování ve svatyni, svatá roucha pro kněze Árona a roucha jeho synům pro kněžskou službu."</span> <span class="verse"><a name="20">20</a>Celá pospolitost Izraelců vyšla od Mojžíše</span> <span class="verse"><a name="21">21</a>a každý, koho srdce pudilo a kdo byl ochotné mysli, přicházel a přinášel Hospodinovu oběť pozdvihování pro dílo na stanu setkávání a pro veškerou službu v něm i pro svatá roucha.</span> <span class="verse"><a name="22">22</a>Přicházeli muži i ženy a všichni ze srdce dobrovolně přinášeli spínadla, kroužky, prsteny a přívěsky, všelijaké zlaté předměty, totiž každý, kdo nabídl Hospodinu zlato jako oběť podávání.</span> <span class="verse"><a name="23">23</a>Každý, kdo měl látku purpurově fialovou, nachovou a karmínovou, jemné plátno a kozí srst, načerveno zbarvené beraní kůže a tachaší kůže, přinášel je.</span> <span class="verse"><a name="24">24</a>Každý, kdo chtěl přinést oběť pozdvihování ve stříbře a v mědi, přinesl to Hospodinu jako oběť pozdvihování. Každý, kdo měl akáciové dřevo k jakémukoli bohoslužebnému dílu, přinášel je.</span> <span class="verse"><a name="25">25</a>I všechny dovedné ženy vlastnoručně předly a přinášely, co napředly, látku purpurově fialovou, nachovou a karmínovou a jemné plátno.</span> <span class="verse"><a name="26">26</a>Všechny ženy, které srdce pudilo a které to dovedly, předly kozí srst.</span> <span class="verse"><a name="27">27</a>Předáci přinášeli karneoly a kameny pro zasazení do nárameníku a náprsníku</span> <span class="verse"><a name="28">28</a>i balzám a olej na svícení i na olej k pomazání a na kadidlo z vonných látek.</span> <span class="verse"><a name="29">29</a>I přinášeli Izraelci dobrovolný dar Hospodinu, každý muž a žena, které pudilo srdce, dobrovolně přinášeli všechno potřebné k dílu, které skrze Mojžíše přikázal Hospodin vykonat.</span> <span class="verse"><a name="30">30</a>Mojžíš řekl Izraelcům: "Hleďte, Hospodin povolal jménem Besaleela, syna Urího, vnuka Chúrova, z pokolení Judova.</span> <span class="verse"><a name="31">31</a>Naplnil ho Božím duchem, aby měl moudrost, důvtip a znalost pro každé dílo</span> <span class="verse"><a name="32">32</a>a uměl dovedně pracovat se zlatem, stříbrem a mědí,</span> <span class="verse"><a name="33">33</a>opracovávat kameny pro vsazování a obrábět dřevo, aby dovedl udělat každé navržené dílo.</span> <span class="verse"><a name="34">34</a>Dal mu i schopnost vyučovat, jemu i Oholíabovi, synu Achísamakovu z pokolení Danova.</span> <span class="verse"><a name="35">35</a>Obdařil je dovedností zhotovovat jakékoli dílo řemeslnické, umělecké, výšivkářské, na látce purpurově fialové, nachové a karmínové a na jemném plátně, i dílo tkalcovské; aby dovedli udělat jakékoli dílo a pracovat s vynalézavostí."</span> </p></div</div></div></body></html>