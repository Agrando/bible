<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/exod/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/exod">Exodus</a> &gt <strong>Chapter 9</strong></div><p><span class="verse"><a name="1">1</a>Hospodin řekl Mojžíšovi: "Předstup před faraóna a promluv k němu: Toto praví Hospodin, Bůh Hebrejů: Propusť můj lid, aby mi sloužil!</span> <span class="verse"><a name="2">2</a>Budeš-li se zdráhat jej propustit a zatvrdíš-li se proti nim ještě víc,</span> <span class="verse"><a name="3">3</a>tu na tvá stáda, která jsou na poli, na koně, na osly, na velbloudy, na skot i na brav, dolehne Hospodinova ruka velmi těžkým morem.</span> <span class="verse"><a name="4">4</a>Hospodin však bude podivuhodně rozlišovat mezi stády izraelskými a stády egyptskými, takže nezajde nic z toho, co patří Izraelcům.</span> <span class="verse"><a name="5">5</a>Hospodin také určil lhůtu: Zítra toto učiní Hospodin v celé zemi."</span> <span class="verse"><a name="6">6</a>A nazítří to Hospodin učinil. Všechna egyptská stáda pošla, ale z izraelských stád nepošel jediný kus.</span> <span class="verse"><a name="7">7</a>Farao si to dal zjistit, a vskutku z izraelských stád nepošel jediný kus; přesto zůstalo srdce faraónovo neoblomné a lid nepropustil.</span> <span class="verse"><a name="8">8</a>Hospodin řekl Mojžíšovi a Áronovi: "Naberte si plné hrsti sazí z pece a Mojžíš ať je rozhazuje faraónovi před očima směrem k nebi.</span> <span class="verse"><a name="9">9</a>Bude z nich po celé egyptské zemi poprašek, který způsobí na lidech i na dobytku po celé egyptské zemi vředy hnisavých neštovic."</span> <span class="verse"><a name="10">10</a>Nabrali tedy saze z pece, postavili se před faraóna a Mojžíš je rozhazoval směrem k nebi. Na lidech i na dobytku se objevily vředy hnisavých neštovic.</span> <span class="verse"><a name="11">11</a>Ani věštci se nemohli postavit před Mojžíše pro vředy, neboť vředy byly na věštcích i na všech Egypťanech.</span> <span class="verse"><a name="12">12</a>Hospodin však zatvrdil faraónovo srdce, takže je neposlechl, jak Hospodin Mojžíšovi předpověděl.</span> <span class="verse"><a name="13">13</a>Hospodin řekl Mojžíšovi: "Za časného jitra se postav před faraóna. Řekneš mu: Toto praví Hospodin, Bůh Hebrejů: Propusť můj lid, aby mi sloužil!</span> <span class="verse"><a name="14">14</a>Tentokrát zasáhnu do srdce všemi svými údery tebe i tvé služebníky a tvůj lid, abys poznal, že na celé zemi není nikdo jako já.</span> <span class="verse"><a name="15">15</a>Vždyť už tehdy, když jsem vztáhl ruku, abych bil tebe i tvůj lid morem, mohl jsi být vyhlazen ze země.</span> <span class="verse"><a name="16">16</a>Avšak proto jsem tě zachoval, abych na tobě ukázal svou moc a aby se po celé zemi vypravovalo o mém jménu.</span> <span class="verse"><a name="17">17</a>Stále jednáš proti mému lidu zpupně a nechceš jej propustit.</span> <span class="verse"><a name="18">18</a>Proto spustím zítra v tuto dobu tak hrozné krupobití, jaké v Egyptě nebylo ode dne jeho vzniku až do nynějška.</span> <span class="verse"><a name="19">19</a>Nuže, dej odvést do bezpečí svá stáda a všechno, co máš na poli. Všechny lidi i dobytek, vše, co bude zastiženo na poli a nebude shromážděno do domu, potluče krupobití, takže zemřou."</span> <span class="verse"><a name="20">20</a>Kdo z faraónových služebníků se Hospodinova slova ulekl, zahnal své otroky a svá stáda do domů.</span> <span class="verse"><a name="21">21</a>Kdo si slovo Hospodinovo nevzal k srdci, nechal své otroky a svá stáda na poli.</span> <span class="verse"><a name="22">22</a>Hospodin řekl Mojžíšovi: "Vztáhni svou ruku k nebi. Na celou egyptskou zemi dolehne krupobití, na lidi, na dobytek i na všecky polní byliny v egyptské zemi."</span> <span class="verse"><a name="23">23</a>Když Mojžíš vztáhl svou hůl k nebi, dopustil Hospodin hromobití a krupobití. Na zemi padal oheň. Tak Hospodin spustil krupobití na egyptskou zemi.</span> <span class="verse"><a name="24">24</a>Nastalo krupobití a uprostřed krupobití šlehal oheň; něco tak hrozného nebylo v celé zemi egyptské od dob, kdy se dostala do moci tohoto pronároda.</span> <span class="verse"><a name="25">25</a>Krupobití potlouklo v celé egyptské zemi všechno, co bylo na poli, od lidí po dobytek; krupobití potlouklo také všechny polní byliny a polámalo všechno polní stromoví.</span> <span class="verse"><a name="26">26</a>Jenom v zemi Gošenu, kde sídlili Izraelci, krupobití nebylo.</span> <span class="verse"><a name="27">27</a>Tu si farao dal předvolat Mojžíše a Árona a řekl jim: "Opět jsem zhřešil. Hospodin je spravedlivý, a já i můj lid jsme svévolníci.</span> <span class="verse"><a name="28">28</a>Proste Hospodina. Božího hromobití a krupobití je už dost. Propustím vás, nemusíte tu už dál zůstat."</span> <span class="verse"><a name="29">29</a>Mojžíš mu odvětil: "Jen co vyjdu z města, rozprostřu své dlaně k Hospodinu. Hromobití přestane a krupobití skončí, abys poznal, že země je Hospodinova.</span> <span class="verse"><a name="30">30</a>Vím ovšem, že ty ani tvoji služebníci se stále ještě nebudete Hospodina Boha bát."</span> <span class="verse"><a name="31">31</a>Potlučen byl len a ječmen, protože ječmen byl už v klasech a len nasazoval tobolky.</span> <span class="verse"><a name="32">32</a>Pšenice a špalda však potlučeny nebyly, protože jsou pozdní.</span> <span class="verse"><a name="33">33</a>Mojžíš vyšel od faraóna z města a rozprostřel dlaně k Hospodinu. Hromobití a krupobití přestalo a déšť už nezaplavoval zemi.</span> <span class="verse"><a name="34">34</a>Když farao viděl, že přestal déšť a krupobití i hromobití, hřešil dále. Zůstal v srdci neoblomný, on i jeho služebníci.</span> <span class="verse"><a name="35">35</a>Srdce faraónovo se zatvrdilo a Izraelce nepropustil, jak Hospodin skrze Mojžíše předpověděl.</span> </p></div</div></div></body></html>