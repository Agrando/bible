<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/exod/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/exod">Exodus</a> &gt <strong>Chapter 28</strong></div><p><span class="verse"><a name="1">1</a>Přikaž, aby předstoupil tvůj bratr Áron a s ním jeho synové z řad Izraelců, aby mi sloužili jako kněží: Áron a Áronovi synové Nádab, Abíhú, Eleazar a Ítamar.</span> <span class="verse"><a name="2">2</a>Uděláš pro svého bratra Árona svaté roucho k slávě a ozdobě.</span> <span class="verse"><a name="3">3</a>Promluvíš se všemi dovednými řemeslníky, které jsem naplnil duchem moudrosti; ti zhotoví Áronovi roucho, aby byl posvěcen a mohl mi sloužit jako kněz.</span> <span class="verse"><a name="4">4</a>Toto budou roucha, která udělají: náprsník a nárameník, říza a tkaná suknice, turban a šerpa; taková svatá roucha udělají tvému bratru Áronovi a jeho synům, aby mi sloužili jako kněží.</span> <span class="verse"><a name="5">5</a>Použijí zlata, látky fialově purpurové, nachové a karmínové a jemného plátna.</span> <span class="verse"><a name="6">6</a>Zhotoví umně utkaný nárameník ze zlata, z látky fialově purpurové, nachové a karmínové a z jemně tkaného plátna.</span> <span class="verse"><a name="7">7</a>Obě vrchní části budou na obou koncích spojeny; nárameník musí být spojen.</span> <span class="verse"><a name="8">8</a>Tkaný pás, jímž bude nárameník upevňován, bude zhotoven týmž způsobem ze zlata, z látky fialově purpurové, nachové a karmínové a z jemně tkaného plátna.</span> <span class="verse"><a name="9">9</a>Vezmeš dva kameny karneoly a vyryješ do nich jména synů Izraele:</span> <span class="verse"><a name="10">10</a>šest jmen do jednoho kamene a zbývajících šest jmen do druhého kamene podle pořadí narození.</span> <span class="verse"><a name="11">11</a>Jako kamenorytec vyrývá pečeť, tak vyryješ do obou kamenů jména synů Izraele. Vsadíš je do zlatých obrouček</span> <span class="verse"><a name="12">12</a>a umístíš oba kameny na vrchních částech nárameníku, aby byly připomínkou synů Izraele. Áron bude jejich jména nosit na obou ramenou před Hospodinem, aby je připomínal.</span> <span class="verse"><a name="13">13</a>Zhotovíš i zlaté obroučky</span> <span class="verse"><a name="14">14</a>a dva řetízky z čistého zlata. Uděláš je jako stočené šňůry a upevníš tyto stočené řetízky na obroučky.</span> <span class="verse"><a name="15">15</a>Zhotovíš také umně utkaný náprsník Božích rozhodnutí. Uděláš jej týmž způsobem jako nárameník; ze zlata, z látky fialově purpurové, nachové a karmínové a z jemně tkaného plátna.</span> <span class="verse"><a name="16">16</a>Bude čtvercový a dvojitý, jednu píď dlouhý a jednu píď široký.</span> <span class="verse"><a name="17">17</a>Vysadíš jej drahými kameny ve čtyřech řadách: v první řadě rubín, topas a smaragd;</span> <span class="verse"><a name="18">18</a>v druhé řadě malachit, safír a jaspis;</span> <span class="verse"><a name="19">19</a>v třetí řadě opál, achát a ametyst;</span> <span class="verse"><a name="20">20</a>ve čtvrté řadě chrysolit, karneol a onyx. Všechny budou zasazeny do zlaté obruby.</span> <span class="verse"><a name="21">21</a>Kameny budou označeny jmény synů Izraele; bude jich dvanáct podle jejich jmen; na každém bude vyryto jeho jméno jako na pečeti podle dvanáctera kmenů.</span> <span class="verse"><a name="22">22</a>Uděláš k náprsníku řetízky z čistého zlata jako stočenou šňůru.</span> <span class="verse"><a name="23">23</a>K náprsníku zhotovíš též dva zlaté kroužky a připevníš oba kroužky k oběma horním okrajům náprsníku.</span> <span class="verse"><a name="24">24</a>Obě zlaté šňůry připevníš k oběma kroužkům na horních okrajích náprsníku.</span> <span class="verse"><a name="25">25</a>Oba druhé konce obou šňůr připevníš ke dvěma obroučkám a umístíš vpředu na vrchních částech nárameníku.</span> <span class="verse"><a name="26">26</a>Potom zhotovíš jiné dva zlaté kroužky a připevníš je k oběma okrajům náprsníku, na lem jeho vnitřní strany při nárameníku.</span> <span class="verse"><a name="27">27</a>Zhotovíš i další dva zlaté kroužky a připevníš je k oběma vrchním částem nárameníku dole na jeho přední straně těsně u švu, nad tkaným pásem nárameníku.</span> <span class="verse"><a name="28">28</a>Náprsník opatřený kroužky přivážou ke kroužkům nárameníku purpurově fialovou šňůrkou, aby byl nad tkaným pásem nárameníku; náprsník nebude od nárameníku odstávat.</span> <span class="verse"><a name="29">29</a>Áron tak bude nosit jména synů Izraele na náprsníku Božích rozhodnutí na svém srdci, kdykoli bude vstupovat do svatyně, aby je ustavičně připomínal před Hospodinem.</span> <span class="verse"><a name="30">30</a>A ty vložíš do náprsníku Božích rozhodnutí posvátné losy urím a tumím; budou na srdci Áronově, kdykoli bude předstupovat před Hospodina. Áron bude ustavičně nosit Boží rozhodnutí pro syny Izraele na svém srdci před Hospodinem.</span> <span class="verse"><a name="31">31</a>K nárameníku zhotovíš řízu, celou z fialového purpuru.</span> <span class="verse"><a name="32">32</a>Uprostřed bude otvor pro hlavu, dokola opatřený tkaným lemem jako otvor v krunýři, aby se neroztrhl.</span> <span class="verse"><a name="33">33</a>Dole na obrubě připevníš granátová jablka z látky fialově purpurové, nachové a karmínové dokola na obrubě a mezi nimi zlaté zvonečky.</span> <span class="verse"><a name="34">34</a>Zlatý zvoneček a granátové jablko, zlatý zvoneček a granátové jablko budou střídavě dokola na obrubě řízy.</span> <span class="verse"><a name="35">35</a>To bude mít Áron na sobě, když bude konat službu. Kdykoli bude vstupovat do svatyně před Hospodina a kdykoli bude vycházet, bude se ozývat jejich zvuk, aby nezemřel.</span> <span class="verse"><a name="36">36</a>Zhotovíš také květ z čistého zlata a vyryješ na něj, jako se vyrývá pečeť: "Svatý Hospodinu".</span> <span class="verse"><a name="37">37</a>Připevníš jej purpurově fialovou šňůrkou na turban; bude vpředu na turbanu.</span> <span class="verse"><a name="38">38</a>Bude na Áronově čele. Áron bude odpovědný za nepravost při přinášení svatých věcí, které Izraelci oddělí jako svaté, za všechny jejich svaté dary. Květ bude na jeho čele trvale, aby nalezli zalíbení před Hospodinem.</span> <span class="verse"><a name="39">39</a>Utkáš také suknici z jemného plátna a zhotovíš turban z jemného plátna a pestře vyšitou šerpu.</span> <span class="verse"><a name="40">40</a>I Áronovým synům uděláš suknice a zhotovíš pro ně šerpy. Zhotovíš jim také mitry k slávě a ozdobě.</span> <span class="verse"><a name="41">41</a>Oblékneš do toho svého bratra Árona a s ním jeho syny. Dáš jim pomazání a uvedeš je v úřad. Posvětíš je, aby mi sloužili jako kněží.</span> <span class="verse"><a name="42">42</a>Rovněž jim uděláš lněné spodky, aby zakryly nahotu jejich těla. Budou sahat od beder po stehna.</span> <span class="verse"><a name="43">43</a>Áron a jeho synové je budou nosit, kdykoli budou vstupovat do stanu setkávání nebo kdykoli budou přistupovat k oltáři, aby konali službu ve svatyni; tak neponesou následky nepravosti a nezemřou. To je provždy platné nařízení pro něho i pro jeho potomky.</span> </p></div</div></div></body></html>