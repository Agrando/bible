<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/exod/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/exod">Exodus</a> &gt <strong>Chapter 19</strong></div><p><span class="verse"><a name="1">1</a>Třetího měsíce potom, co Izraelci vyšli z egyptské země, téhož dne, přišli na Sínajskou poušť.</span> <span class="verse"><a name="2">2</a>Vytáhli z Refídimu, přišli na Sínajskou poušť a utábořili se v poušti; Izrael se tam utábořil naproti hoře.</span> <span class="verse"><a name="3">3</a>Mojžíš vystoupil k Bohu. Hospodin k němu zavolal z hory: "Toto povíš domu Jákobovu a oznámíš synům Izraele:</span> <span class="verse"><a name="4">4</a>Vy sami jste viděli, co jsem učinil Egyptu. Nesl jsem vás na orlích křídlech a přivedl vás k sobě.</span> <span class="verse"><a name="5">5</a>Nyní tedy, budete-li mě skutečně poslouchat a dodržovat mou smlouvu, budete mi zvláštním vlastnictvím jako žádný jiný lid, třebaže má je celá země.</span> <span class="verse"><a name="6">6</a>Budete mi královstvím kněží, pronárodem svatým. To jsou slova, která promluvíš k synům Izraele."</span> <span class="verse"><a name="7">7</a>Mojžíš přišel, zavolal starší lidu a předložil jim všechno, co mu Hospodin přikázal.</span> <span class="verse"><a name="8">8</a>Všechen lid odpověděl jednomyslně: "Budeme dělat všechno, co nám Hospodin uložil." Mojžíš tlumočil odpověď lidu Hospodinu.</span> <span class="verse"><a name="9">9</a>Hospodin řekl Mojžíšovi: "Hle, přijdu k tobě v hustém oblaku, aby lid slyšel, až s tebou budu mluvit, a aby ti provždy věřili." Mojžíš totiž Hospodinu oznámil slova lidu.</span> <span class="verse"><a name="10">10</a>Hospodin dále Mojžíšovi řekl: "Jdi k lidu a dnes i zítra je posvěcuj; ať si vyperou pláště</span> <span class="verse"><a name="11">11</a>a ať jsou připraveni na třetí den, neboť třetího dne sestoupí Hospodin před zraky všeho lidu na horu Sínaj.</span> <span class="verse"><a name="12">12</a>Vymezíš kolem lidu hranici a řekneš: Střezte se vystoupit na horu nebo i dotknout se jejího okraje. Kdokoli se hory dotkne, musí zemřít;</span> <span class="verse"><a name="13">13</a>nedotkne se ho žádná ruka, bude ukamenován nebo zastřelen. Ať je to dobytče nebo člověk, nezůstane naživu. Teprve až se dlouze zatroubí na roh, smějí na horu vystoupit."</span> <span class="verse"><a name="14">14</a>Mojžíš sestoupil z hory k lidu, posvětil lid a oni si vyprali pláště.</span> <span class="verse"><a name="15">15</a>Řekl také lidu: "Buďte připraveni na třetí den; nepřistupujte k ženě."</span> <span class="verse"><a name="16">16</a>Když nadešel třetí den a nastalo jitro, hřmělo a blýskalo se, na hoře byl těžký oblak a zazněl velmi pronikavý zvuk polnice. Všechen lid, který byl v táboře, se třásl.</span> <span class="verse"><a name="17">17</a>Mojžíš vyvedl lid z tábora vstříc Bohu a postavili se při úpatí hory.</span> <span class="verse"><a name="18">18</a>Celá hora Sínaj byla zahalena kouřem, protože Hospodin na ni sestoupil v ohni. Kouř z ní stoupal jako z hutě a celá hora se silně chvěla.</span> <span class="verse"><a name="19">19</a>Zvuk polnice víc a více sílil. Mojžíš mluvil a Bůh mu hlasitě odpovídal.</span> <span class="verse"><a name="20">20</a>Hospodin totiž sestoupil na horu Sínaj, na vrchol hory. Zavolal Mojžíše na vrchol hory a Mojžíš tam vystoupil.</span> <span class="verse"><a name="21">21</a>Hospodin Mojžíšovi řekl: "Sestup a varuj lid, aby se nikdo nepokoušel proniknout k Hospodinu ve snaze ho uvidět. Mnoho by jich padlo.</span> <span class="verse"><a name="22">22</a>Také kněží, kteří přistupují k Hospodinu, se musí posvětit, aby se na ně Hospodin neobořil."</span> <span class="verse"><a name="23">23</a>Mojžíš řekl Hospodinu: "Lid nemůže vystoupit na horu Sínaj, neboť ty sám jsi nás varoval slovy: Vymez podél hory hranici a horu posvěť."</span> <span class="verse"><a name="24">24</a>Hospodin mu řekl: "Teď sestup, potom vystoupíš spolu s Áronem; ale kněží ani lid nesmějí proniknout a vystoupit k Hospodinu, aby se na ně neobořil."</span> <span class="verse"><a name="25">25</a>Mojžíš tedy sestoupil k lidu a řekl jim to.</span> </p></div</div></div></body></html>