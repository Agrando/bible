<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/exod/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/exod">Exodus</a> &gt <strong>Chapter 26</strong></div><p><span class="verse"><a name="1">1</a>Zhotovíš příbytek z deseti pruhů jemně tkaného plátna a z látky purpurově fialové, nachové a karmínové; zhotovíš je s umně vetkanými cheruby.</span> <span class="verse"><a name="2">2</a>Jeden pruh bude dlouhý dvacet osm loket a široký čtyři lokte. Takový bude jeden pruh. Všechny pruhy budou mít stejné rozměry.</span> <span class="verse"><a name="3">3</a>Pět pruhů bude navzájem po délce spojeno, a právě tak bude navzájem spojeno druhých pět.</span> <span class="verse"><a name="4">4</a>Z fialového purpuru zhotovíš poutka na lemu toho pruhu, který bude na konci spojeného kusu. Stejně to uděláš na lemu krajního pruhu druhého spojeného kusu.</span> <span class="verse"><a name="5">5</a>Uděláš také padesát poutek na jednom koncovém pruhu a padesát poutek uděláš na koncovém pruhu druhého spojeného kusu. Jednotlivá poutka budou naproti sobě.</span> <span class="verse"><a name="6">6</a>Zhotovíš i padesát zlatých spon a sepneš jimi pruhy dohromady, takže příbytek bude spojen v jeden celek.</span> <span class="verse"><a name="7">7</a>Zhotovíš též houně z kozí srsti pro stan nad příbytkem; jedenáct takových houní uděláš.</span> <span class="verse"><a name="8">8</a>Jedna houně bude dlouhá třicet loket a široká čtyři lokte. Taková bude jedna houně. Všech jedenáct houní bude mít stejné rozměry.</span> <span class="verse"><a name="9">9</a>Zvlášť spojíš pět houní a zvlášť šest houní. Šestou houni na přední straně stanu přeložíš.</span> <span class="verse"><a name="10">10</a>Uděláš také padesát poutek na lemu jedné houně, která bude na kraji spojeného kusu, a padesát poutek uděláš na lemu koncové houně druhého spojeného kusu.</span> <span class="verse"><a name="11">11</a>Zhotovíš i padesát bronzových spon, provlékneš je poutky a stan sepneš, takže bude spojen v jeden celek.</span> <span class="verse"><a name="12">12</a>Z toho, co bude ze stanových houní přesahovat, bude přesahující polovina houně viset přes zadní stranu příbytku.</span> <span class="verse"><a name="13">13</a>Loket z té i oné strany, o nějž budou stanové houně větší, bude tvořit na bočních stranách příbytku převis, aby byl cele přikryt.</span> <span class="verse"><a name="14">14</a>Zhotovíš pro stan též přikrývku z beraních kůží zbarvených načerveno a navrch přikrývku z tachaších kůží.</span> <span class="verse"><a name="15">15</a>Pro příbytek zhotovíš také desky z akáciového dřeva, aby se daly postavit.</span> <span class="verse"><a name="16">16</a>Každá deska bude dlouhá deset loket a široká půldruhého lokte.</span> <span class="verse"><a name="17">17</a>Každá bude mít dva čepy a jedna bude připojena k druhé; tak to provedeš na všech deskách pro příbytek.</span> <span class="verse"><a name="18">18</a>Zhotovíš pro příbytek tyto desky: dvacet desek pro pravou jižní stranu.</span> <span class="verse"><a name="19">19</a>Těch dvacet desek opatříš dole čtyřiceti stříbrnými patkami, po dvou patkách pod každou desku, k oběma jejím čepům.</span> <span class="verse"><a name="20">20</a>I pro druhý bok příbytku, k severní straně, dvacet desek</span> <span class="verse"><a name="21">21</a>a čtyřicet stříbrných patek, po dvou patkách pod každou desku.</span> <span class="verse"><a name="22">22</a>Pro zadní stranu příbytku, k západu, zhotovíš šest desek.</span> <span class="verse"><a name="23">23</a>Navíc zhotovíš dvě desky pro oba úhly příbytku při zadní straně.</span> <span class="verse"><a name="24">24</a>Zdola budou přiloženy k sobě, navrchu budou těsně spojeny jedním kruhem. Tak tomu bude s oběma deskami v obou úhlech.</span> <span class="verse"><a name="25">25</a>Bude tam tedy osm desek se stříbrnými patkami, celkem šestnáct patek, po dvou patkách pod každou deskou.</span> <span class="verse"><a name="26">26</a>Zhotovíš také svlaky z akáciového dřeva, pět pro desky na jednom boku příbytku,</span> <span class="verse"><a name="27">27</a>pět na druhém boku příbytku a dalších pět svlaků pro desky na zadní straně příbytku, k západu.</span> <span class="verse"><a name="28">28</a>Prostřední svlak bude probíhat v poloviční výši desek od jednoho konce k druhému.</span> <span class="verse"><a name="29">29</a>Desky potáhneš zlatem a zhotovíš k nim zlaté kruhy pro vsunutí svlaků; také svlaky potáhneš zlatem.</span> <span class="verse"><a name="30">30</a>Příbytek postavíš podle ustanovení, jak ti bylo ukázáno na hoře.</span> <span class="verse"><a name="31">31</a>Zhotovíš také oponu z látky purpurově fialové, nachové a karmínové a z jemně tkaného plátna. Zhotovíš ji s umně vetkanými cheruby.</span> <span class="verse"><a name="32">32</a>Zavěsíš ji na čtyřech sloupech z akáciového dřeva, potažených zlatem; háčky na nich budou ze zlata. Sloupy budou na čtyřech stříbrných patkách.</span> <span class="verse"><a name="33">33</a>Zavěsíš oponu na spony a dovnitř tam za oponu vneseš schránu svědectví. Opona vám bude oddělovat svatyni od velesvatyně.</span> <span class="verse"><a name="34">34</a>Ve velesvatyni vložíš na schránu svědectví příkrov.</span> <span class="verse"><a name="35">35</a>Vně před oponu postavíš stůl a naproti stolu svícen při jižním boku příbytku; stůl dáš k severnímu boku.</span> <span class="verse"><a name="36">36</a>Ke vchodu do stanu zhotovíš pestře vyšitý závěs z látky fialově purpurové, nachové a karmínové a z jemně tkaného plátna.</span> <span class="verse"><a name="37">37</a>K závěsu zhotovíš pět sloupů z akáciového dřeva a potáhneš je zlatem; háčky na nich budou ze zlata; odliješ pro ně také pět bronzových patek.</span> </p></div</div></div></body></html>