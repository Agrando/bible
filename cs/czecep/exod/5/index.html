<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/exod/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/exod">Exodus</a> &gt <strong>Chapter 5</strong></div><p><span class="verse"><a name="1">1</a>Mojžíš s Áronem pak předstoupili před faraóna a řekli: "Toto praví Hospodin, Bůh Izraele: Propusť můj lid, ať mi v poušti slaví slavnost."</span> <span class="verse"><a name="2">2</a>Farao však odpověděl: "Kdo je Hospodin, že bych ho měl uposlechnout a propustit Izraele? Hospodina neznám a Izraele nepropustím!"</span> <span class="verse"><a name="3">3</a>Řekli: "Potkal se s námi Bůh Hebrejů. Dovol nám nyní odejít do pouště na vzdálenost tří dnů cesty a přinést oběť Hospodinu, našemu Bohu, aby nás nenapadl morem nebo mečem."</span> <span class="verse"><a name="4">4</a>Egyptský král je okřikl: "Proč, Mojžíši a Árone, odvádíte lid od jeho prací? Jděte za svými robotami!"</span> <span class="verse"><a name="5">5</a>A farao pokračoval: "Hle, lidu země je teď mnoho, a vy chcete, aby nechali svých robot?"</span> <span class="verse"><a name="6">6</a>Onoho dne přikázal farao poháněčům lidu a dozorcům:</span> <span class="verse"><a name="7">7</a>"Propříště nebudete vydávat lidu slámu k výrobě cihel jako dříve. Ať si jdou slámu nasbírat sami!</span> <span class="verse"><a name="8">8</a>A uložíte jim dodat stejné množství cihel, jaké vyráběli dříve. Nic jim neslevujte, jsou líní. Proto křičí: Pojďme obětovat svému Bohu.</span> <span class="verse"><a name="9">9</a>Ať na ty muže těžce dolehne otročina, aby měli co dělat a nedali na lživé řeči."</span> <span class="verse"><a name="10">10</a>Poháněči lidu a dozorci vyšli a ohlásili lidu: "Toto praví farao: Nedám vám žádnou slámu.</span> <span class="verse"><a name="11">11</a>Sami si jděte nabrat slámu, kde ji najdete. Ale z vaší pracovní povinnosti se nic nesleví."</span> <span class="verse"><a name="12">12</a>Lid se rozběhl po celé egyptské zemi, aby na strništích sbíral slámu.</span> <span class="verse"><a name="13">13</a>Poháněči je honili: "Plňte svůj denní úkol, jako když sláma byla."</span> <span class="verse"><a name="14">14</a>Dozorci z řad Izraelců, které nad nimi ustanovili faraónovi poháněči, byli biti. Vytýkalo se jim: "Proč jste v těchto dnech nevyrobili tolik cihel jako dříve?"</span> <span class="verse"><a name="15">15</a>Dozorci z řad Izraelců tedy přišli a úpěli před faraónem: "Proč se svými otroky takhle jednáš?</span> <span class="verse"><a name="16">16</a>Tvým otrokům se nedodává sláma, ale pokud jde o cihly, poroučejí nám: »Dělejte!« Hle, tvoji otroci jsou biti a tvůj lid bude pykat za hřích".</span> <span class="verse"><a name="17">17</a>Farao odpověděl: "Jste lenoši líní, proto říkáte: »Pojďme obětovat Hospodinu.«</span> <span class="verse"><a name="18">18</a>Hned jděte dělat! Sláma vám dodávána nebude, ale dodávku cihel odvedete."</span> <span class="verse"><a name="19">19</a>Dozorci z řad Izraelců viděli, že je s nimi zle, když bylo řečeno: "Nesmíte snížit svůj denní úkol výroby cihel."</span> <span class="verse"><a name="20">20</a>Když vycházeli od faraóna, narazili na Mojžíše a Árona, kteří se s nimi chtěli setkat.</span> <span class="verse"><a name="21">21</a>Vyčítali jim: "Ať se nad vámi ukáže Hospodin a rozsoudí. Vy jste pokáleli naši pověst u faraóna a jeho služebníků. Dali jste jim do ruky meč, aby nás povraždili."</span> <span class="verse"><a name="22">22</a>Mojžíš se obrátil k Hospodinu a řekl: "Panovníku, proč jsi dopustil na tento lid zlo? Proč jsi mě vlastně poslal?</span> <span class="verse"><a name="23">23</a>Od chvíle, kdy jsem předstoupil před faraóna, abych mluvil tvým jménem, nakládá s tímto lidem ještě hůře. A ty svůj lid stále nevysvobozuješ."</span> </p></div</div></div></body></html>