<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/exod/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/exod">Exodus</a> &gt <strong>Chapter 21</strong></div><p><span class="verse"><a name="1">1</a>Toto jsou právní ustanovení, která jim předložíš:</span> <span class="verse"><a name="2">2</a>Když koupíš hebrejského otroka, bude sloužit šest let; sedmého roku odejde jako propuštěnec bez výkupného.</span> <span class="verse"><a name="3">3</a>Jestliže přišel sám, odejde sám, měl-li ženu, odejde jeho žena s ním.</span> <span class="verse"><a name="4">4</a>Jestliže mu dal jeho pán ženu, která mu porodila syny nebo dcery, zůstane žena a její děti u svého pána, a on odejde sám.</span> <span class="verse"><a name="5">5</a>Prohlásí-li otrok výslovně: "Zamiloval jsem si svého pána, svou ženu a syny, nechci odejít jako propuštěnec",</span> <span class="verse"><a name="6">6</a>přivede ho jeho pán před Boha, totiž přivede ho ke dveřím nebo k veřejím, probodne mu ucho šídlem a on zůstane provždy jeho otrokem.</span> <span class="verse"><a name="7">7</a>Když někdo prodá svou dceru za otrokyni, nebude s ní nakládáno jako s jinými otroky.</span> <span class="verse"><a name="8">8</a>Jestliže se znelíbí svému pánu, který si ji vzal za družku, dovolí ji vyplatit, ale nemá právo prodat ji cizímu lidu a naložit s ní věrolomně.</span> <span class="verse"><a name="9">9</a>Jestliže ji dal za družku svému synovi, bude s ní jednat podle práva dcer.</span> <span class="verse"><a name="10">10</a>Jestliže on si vezme ještě jinou, nesmí ji zkrátit na stravě, ošacení a manželském právu.</span> <span class="verse"><a name="11">11</a>Jestliže jí nezajistí tyto tři věci, smí ona odejít bez zaplacení výkupného.</span> <span class="verse"><a name="12">12</a>Kdo někoho uhodí a ten zemře, musí zemřít.</span> <span class="verse"><a name="13">13</a>Neměl-li to v úmyslu, ale Bůh dopustil, aby to jeho ruka způsobila, určím ti místo, kam se uteče.</span> <span class="verse"><a name="14">14</a>Když se však někdo opováží lstivě zavraždit svého bližního, vezmeš ho i od mého oltáře, aby zemřel.</span> <span class="verse"><a name="15">15</a>Kdo uhodí svého otce nebo matku, musí zemřít.</span> <span class="verse"><a name="16">16</a>Kdo někoho ukradne, ať už jej prodá nebo jej u něho naleznou, musí zemřít.</span> <span class="verse"><a name="17">17</a>Kdo zlořečí svému otci nebo matce, musí zemřít.</span> <span class="verse"><a name="18">18</a>Když se muži dostanou do sporu a jeden druhého uhodí kamenem nebo pěstí, ale on nezemře, nýbrž je upoután na lůžko</span> <span class="verse"><a name="19">19</a>a zase vstane a může vycházet o holi, bude pachatel bez viny; poskytne pouze náhradu za jeho vyřazení z práce a zajistí mu léčení.</span> <span class="verse"><a name="20">20</a>Jestliže někdo uhodí svého otroka nebo otrokyni holí, takže mu zemřou pod rukou, musí být usmrcený pomstěn.</span> <span class="verse"><a name="21">21</a>Jestliže však vydrží den či dva, nebude pomstěn, neboť byl jeho majetkem.</span> <span class="verse"><a name="22">22</a>Když se muži budou rvát a udeří těhotnou ženu, takže potratí, ale nepřijde o život, musí pachatel zaplatit pokutu, jakou mu uloží muž té ženy; odevzdá ji prostřednictvím rozhodčích.</span> <span class="verse"><a name="23">23</a>Jestliže o život přijde, dáš život za život.</span> <span class="verse"><a name="24">24</a>Oko za oko, zub za zub, ruku za ruku, nohu za nohu,</span> <span class="verse"><a name="25">25</a>spáleninu za spáleninu, modřinu za modřinu, jizvu za jizvu.</span> <span class="verse"><a name="26">26</a>Když někdo udeří do oka svého otroka nebo otrokyni a vyrazí mu je, v náhradu za oko ho propustí na svobodu.</span> <span class="verse"><a name="27">27</a>Jestliže vyrazí zub svému otroku nebo otrokyni, v náhradu za zub ho propustí na svobodu.</span> <span class="verse"><a name="28">28</a>Když býk potrká muže nebo ženu, takže zemřou, musí být býk ukamenován a jeho maso se nesmí jíst; majitel býka však bude bez viny.</span> <span class="verse"><a name="29">29</a>Jestliže však jde o býka trkavého již od dřívějška a jeho majitel byl varován, ale nehlídal ho, a býk usmrtí muže nebo ženu, bude býk ukamenován a také jeho majitel zemře.</span> <span class="verse"><a name="30">30</a>Jestliže mu bude uloženo výkupné, dá jako výplatu za svůj život všechno, co mu bude uloženo.</span> <span class="verse"><a name="31">31</a>Jestliže býk potrká syna nebo dceru, bude s ním naloženo podle téhož právního ustanovení.</span> <span class="verse"><a name="32">32</a>Jestliže býk potrká otroka nebo otrokyni, dá majitel býka třicet šekelů stříbra jejich pánu a býk bude ukamenován.</span> <span class="verse"><a name="33">33</a>Když někdo odkryje nebo vyhloubí studnu a nepřikryje ji, takže do ní spadne býk nebo osel,</span> <span class="verse"><a name="34">34</a>majitel studny poskytne jeho majiteli náhradu ve stříbře a mrtvé zvíře bude patřit jemu.</span> <span class="verse"><a name="35">35</a>Když něčí býk utrká k smrti sousedova býka, živého býka prodají a rozdělí se na polovinu o stříbro i o mrtvé zvíře.</span> <span class="verse"><a name="36">36</a>Bylo-li však známo, že jde o býka trkavého od dřívějška a jeho majitel ho nehlídal, poskytne plnou náhradu, býka za býka, a mrtvé zvíře bude jeho. [ (Exodus 21:37) Když někdo ukradne býka nebo beránka a porazí jej nebo prodá, dá náhradou za býka pět kusů hovězího dobytka a za beránka čtyři ovce. ]</span> </p></div</div></div></body></html>