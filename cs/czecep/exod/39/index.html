<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/exod/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/exod">Exodus</a> &gt <strong>Chapter 39</strong></div><p><span class="verse"><a name="1">1</a>Z látky fialově purpurové, nachové a karmínové zhotovili tkaná roucha pro přisluhování ve svatyni; zhotovili též svatá roucha pro Árona, jak Hospodin Mojžíšovi přikázal.</span> <span class="verse"><a name="2">2</a>Zhotovil nárameník ze zlata, z látky fialově purpurové, nachové a karmínové a z jemně tkaného plátna.</span> <span class="verse"><a name="3">3</a>Vytepali zlaté plátky a z nich nastříhal nitky, aby je umně vetkali do látky fialově purpurové, nachové a karmínové a do jemného plátna.</span> <span class="verse"><a name="4">4</a>Vrchní části mu udělali spojené; na obou koncích byl spojen.</span> <span class="verse"><a name="5">5</a>Tkaný pás, jímž byl nárameník upevňován, byl zhotoven týmž způsobem ze zlata, z látky fialově purpurové, nachové a karmínové a z jemně tkaného plátna, jak Hospodin Mojžíšovi přikázal.</span> <span class="verse"><a name="6">6</a>Vsadili též kameny karneoly do zlatých obrouček a vyryli do nich jména synů Izraele, jako se ryjí pečeti.</span> <span class="verse"><a name="7">7</a>Kameny umístil na vrchních částech nárameníku, aby byly připomínkou na syny Izraele, jak Hospodin Mojžíšovi přikázal.</span> <span class="verse"><a name="8">8</a>Týmž způsobem jako nárameník zhotovil umně utkaný náprsník ze zlata, z látky fialově purpurové, nachové a karmínové a z jemně tkaného plátna.</span> <span class="verse"><a name="9">9</a>Byl čtvercový a dvojitý; náprsník udělali jednu píď dlouhý a jednu píď široký, dvojitý.</span> <span class="verse"><a name="10">10</a>Vysadili jej čtyřmi řadami kamenů: v první řadě rubín, topas a smaragd;</span> <span class="verse"><a name="11">11</a>v druhé řadě malachit, safír a jaspis;</span> <span class="verse"><a name="12">12</a>v třetí řadě opál, achát a ametyst;</span> <span class="verse"><a name="13">13</a>ve čtvrté řadě chrysolit, karneol a onyx. Všechny byly vsazeny do zlatých obrouček.</span> <span class="verse"><a name="14">14</a>Kameny byly označeny jmény synů Izraele; bylo jich dvanáct podle jejich jmen; na každém bylo vyryto jeho jméno jako na pečeti podle dvanácti kmenů.</span> <span class="verse"><a name="15">15</a>K náprsníku udělali řetízky z čistého zlata jako stočenou šňůru.</span> <span class="verse"><a name="16">16</a>Zhotovili též dvě zlaté obroučky a dva zlaté kroužky; oba kroužky pak připevnili k oběma horním okrajům náprsníku.</span> <span class="verse"><a name="17">17</a>Obě zlaté šňůry připevnili k oběma kroužkům na horních okrajích náprsníku.</span> <span class="verse"><a name="18">18</a>Oba druhé konce obou šňůr připevnili k oběma obroučkám a umístili je vpředu na vrchních částech nárameníku.</span> <span class="verse"><a name="19">19</a>Potom zhotovili jiné dva zlaté kroužky a připevnili je k oběma okrajům náprsníku, na lem jeho vnitřní strany při nárameníku.</span> <span class="verse"><a name="20">20</a>Zhotovili i další dva zlaté kroužky a připevnili je k oběma vrchním částem nárameníku dole na jeho přední straně těsně u švu, nad tkaným pásem nárameníku.</span> <span class="verse"><a name="21">21</a>Náprsník opatřený kroužky přivázali ke kroužkům nárameníku purpurově fialovou šňůrkou, aby byl nad tkaným pásem nárameníku; aby náprsník od nárameníku neodstával, jak Hospodin Mojžíšovi přikázal.</span> <span class="verse"><a name="22">22</a>K nárameníku zhotovil řízu, tkanou práci, celou z fialového purpuru.</span> <span class="verse"><a name="23">23</a>Uprostřed řízy byl otvor jako otvor v krunýři a otvor byl dokola olemován, aby se neroztrhl.</span> <span class="verse"><a name="24">24</a>K dolní obrubě řízy připevnili granátová jablka z látky fialově purpurové, nachové a karmínové a z jemně tkaného plátna.</span> <span class="verse"><a name="25">25</a>Zhotovili i zvonečky z čistého zlata a zvonečky upevnili mezi granátová jablka na dolní obrubu řízy dokola, mezi granátová jablka.</span> <span class="verse"><a name="26">26</a>Zvoneček a granátové jablko, zvoneček a granátové jablko byly střídavě dokola na obrubě řízy, když Áron konal službu, jak Hospodin Mojžíšovi přikázal.</span> <span class="verse"><a name="27">27</a>Zhotovili suknice z jemného plátna, tkanou práci, pro Árona a jeho syny;</span> <span class="verse"><a name="28">28</a>dále turban z jemného plátna a ozdobné mitry z jemného plátna i lněné spodky z jemně tkaného plátna;</span> <span class="verse"><a name="29">29</a>také pestře vyšitou šerpu z jemně tkaného plátna a z látky fialově purpurové, nachové a karmínové, jak Hospodin Mojžíšovi přikázal.</span> <span class="verse"><a name="30">30</a>Zhotovili květ z čistého zlata, svatou čelenku, a vepsali na něj nápis, jako se vyrývá pečeť: "Svatý Hospodinu."</span> <span class="verse"><a name="31">31</a>Připevnili jej purpurově fialovou šňůrkou nahoře na turbanu, jak Hospodin Mojžíšovi přikázal.</span> <span class="verse"><a name="32">32</a>Tak byla všechna práce na příbytku stanu setkávání ukončena. Izraelci provedli všechno přesně tak, jak Hospodin Mojžíšovi přikázal.</span> <span class="verse"><a name="33">33</a>Přinesli k Mojžíšovi příbytek: stan s veškerým náčiním, sponami, deskami, svlaky, sloupy a patkami;</span> <span class="verse"><a name="34">34</a>přikrývku z beraních kůží, zbarvených načerveno, přikrývku z kůží tachaších a vnitřní oponu;</span> <span class="verse"><a name="35">35</a>schránu svědectví s tyčemi a příkrovem;</span> <span class="verse"><a name="36">36</a>stůl s veškerým náčiním a předkladné chleby;</span> <span class="verse"><a name="37">37</a>svícen z čistého zlata s kahánky připravenými k nasazení a s veškerým náčiním, i olej k svícení;</span> <span class="verse"><a name="38">38</a>zlatý oltář a olej k pomazání i kadidlo z vonných látek a závěs ke vchodu do stanu;</span> <span class="verse"><a name="39">39</a>bronzový oltář a jeho bronzový rošt, s tyčemi a s veškerým náčiním, nádrž s podstavcem;</span> <span class="verse"><a name="40">40</a>zástěny pro nádvoří, sloupy s patkami, závěs pro bránu do nádvoří s lany a kolíky i všecko náčiní pro službu v příbytku, pro stan setkávání;</span> <span class="verse"><a name="41">41</a>tkaná roucha pro přisluhování ve svatyni, svatá roucha pro kněze Árona a roucha jeho synům pro kněžskou službu.</span> <span class="verse"><a name="42">42</a>Všechnu práci vykonali Izraelci přesně tak, jak Hospodin Mojžíšovi přikázal.</span> <span class="verse"><a name="43">43</a>Mojžíš celé dílo prohlédl; ano, vykonali je přesně tak, jak Hospodin přikázal. A Mojžíš jim požehnal.</span> </p></div</div></div></body></html>