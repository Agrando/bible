<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/exod/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/exod">Exodus</a> &gt <strong>Chapter 15</strong></div><p><span class="verse"><a name="1">1</a>Tehdy zpíval Mojžíš a synové Izraele Hospodinu tuto píseň. Vyznávali: "Hospodinu chci zpívat, neboť se slavně vyvýšil, smetl do moře koně i s jezdcem.</span> <span class="verse"><a name="2">2</a>Hospodin je má záštita a píseň, stal se mou spásou. On je můj Bůh, a já ho velebím, Bůh mého otce, a já ho vyvyšuji.</span> <span class="verse"><a name="3">3</a>Hospodin je bojovný rek; Hospodin je jeho jméno.</span> <span class="verse"><a name="4">4</a>Vozy faraónovy i jeho vojsko svrhl v moře, v moři Rákosovém utonul výkvět jeho vozatajstva.</span> <span class="verse"><a name="5">5</a>Tůně propastné je zavalily, klesli do hlubin jak kámen.</span> <span class="verse"><a name="6">6</a>Tvá pravice, Hospodine, velkolepá v síle, tvá pravice, Hospodine, zdrtí nepřítele.</span> <span class="verse"><a name="7">7</a>Nesmírně vyvýšen rozmetáš útočníky, vysíláš své rozhorlení, jako oheň strniště je pozře.</span> <span class="verse"><a name="8">8</a>Dechem tvého chřípí počaly se kupit vody, příboje zůstaly stát jako hráze, sesedly se tůně propastné v klín moře.</span> <span class="verse"><a name="9">9</a>Nepřítel si řekl: »Pustím se za nimi, doženu je, rozdělím kořist, ukojím jimi svou duši, meč vytasím, podrobí si je má ruka.«</span> <span class="verse"><a name="10">10</a>Zadul jsi svým dechem a moře je zavalilo, potopili se jak olovo v nesmírných vodách.</span> <span class="verse"><a name="11">11</a>Kdo je mezi bohy jako ty, Hospodine? Kdo je jako ty, tak velkolepý ve svatosti, hrozný v chvályhodných skutcích, konající divy?</span> <span class="verse"><a name="12">12</a>Vztáhl jsi pravici a země je pohltila.</span> <span class="verse"><a name="13">13</a>Svým milosrdenstvím jsi vedl tento lid, který jsi vykoupil, provázel jsi jej svou mocí ke své svaté nivě.</span> <span class="verse"><a name="14">14</a>Uslyšely o tom národy a zmocnil se jich neklid, bolest sevřela obyvatele Pelišteje.</span> <span class="verse"><a name="15">15</a>Tehdy se zhrozili edómští pohlaváři, moábské vůdce zachvátilo chvění, všichni obyvatelé Kenaanu propadli zmatku.</span> <span class="verse"><a name="16">16</a>Padla na ně hrůza a strach; pro velikost tvé paže zmlknou jako kámen, dokud, Hospodine, neprojde tvůj lid, dokud neprojde ten lid, který sis získal.</span> <span class="verse"><a name="17">17</a>Přivedeš a zasadíš je na hoře svého dědictví, kde jsi, Hospodine, připravil své sídlo k přebývání, kde tvé ruce, Panovníku, svatyni si přichystaly.</span> <span class="verse"><a name="18">18</a>Hospodin kraluje navěky a navždy."</span> <span class="verse"><a name="19">19</a>Když totiž faraónovi koně s jeho vozy a jízdou vešli do moře, Hospodin na ně obrátil mořské vody. Ale Izraelci šli po suchu prostředkem moře.</span> <span class="verse"><a name="20">20</a>Tu vzala prorokyně Mirjam, sestra Áronova, do ruky bubínek a všechny ženy vyšly za ní s bubínky v tanečním reji.</span> <span class="verse"><a name="21">21</a>A Mirjam střídavě s muži prozpěvovala: "Zpívejte Hospodinu, neboť se slavně vyvýšil, smetl do moře koně i s jezdcem."</span> <span class="verse"><a name="22">22</a>Mojžíš vedl Izraele od Rákosového moře dál. Vyšli na poušť Šúr a táhli pouští po tři dny, aniž narazili na vodu.</span> <span class="verse"><a name="23">23</a>Došli až do Mary, ale nemohli vodu z Mary pít, protože byla hořká. Pojmenovali ji proto Mara (to je Hořká).</span> <span class="verse"><a name="24">24</a>Tu lid proti Mojžíšovi reptal: "Co budeme pít?"</span> <span class="verse"><a name="25">25</a>Mojžíš úpěl k Hospodinu a Hospodin mu ukázal dřevo. Když je hodil do vody, voda zesládla. Tam dal Hospodin lidu nařízení a právní ustanovení a podrobil jej tam zkoušce.</span> <span class="verse"><a name="26">26</a>Řekl: "Jestliže opravdu budeš poslouchat Hospodina, svého Boha, dělat, co je v jeho očích správné, naslouchat jeho přikázáním a dbát na všechna jeho nařízení, nepostihnu tě žádnou nemocí, kterou jsem postihl Egypt. Neboť já jsem Hospodin, já tě uzdravuji."</span> <span class="verse"><a name="27">27</a>Pak přišli do Élimu. Tam bylo dvanáct vodních pramenů a sedmdesát palem. Tam při vodách se utábořili.</span> </p></div</div></div></body></html>