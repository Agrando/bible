<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/exod/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/exod">Exodus</a> &gt <strong>Chapter 12</strong></div><p><span class="verse"><a name="1">1</a>Hospodin řekl Mojžíšovi a Áronovi v egyptské zemi:</span> <span class="verse"><a name="2">2</a>"Tento měsíc bude pro vás začátkem měsíců. Bude pro vás prvním měsícem v roce.</span> <span class="verse"><a name="3">3</a>Vyhlaste celé izraelské pospolitosti: Desátého dne tohoto měsíce si každý vezmete beránka podle svých rodů, beránka na rodinu.</span> <span class="verse"><a name="4">4</a>Kdyby byla rodina malá a na beránka by nestačila, přibere si každý souseda, který bydlí nejblíže jeho rodiny, aby doplnil počet osob. Podle toho, kolik kdo sní, stanovíte počet na beránka.</span> <span class="verse"><a name="5">5</a>Budete mít beránka bez vady, ročního samce. Vezmete jej z ovcí nebo z koz.</span> <span class="verse"><a name="6">6</a>Budete jej opatrovat až do čtrnáctého dne tohoto měsíce. Navečer bude celé shromáždění izraelské pospolitosti beránky zabíjet.</span> <span class="verse"><a name="7">7</a>Pak vezmou trochu krve a potřou jí obě veřeje i nadpraží u domů, v nichž jej budou jíst.</span> <span class="verse"><a name="8">8</a>Tu noc budou jíst maso upečené na ohni a k němu budou jíst nekvašené chleby s hořkými bylinami.</span> <span class="verse"><a name="9">9</a>Nebudete z něho jíst nic syrového ani vařeného ve vodě, nýbrž jen upečené na ohni s hlavou i s nohama a vnitřnostmi.</span> <span class="verse"><a name="10">10</a>Nic z něho nenecháte do rána. Co z něho zůstane do rána, spálíte ohněm.</span> <span class="verse"><a name="11">11</a>Budete jej jíst takto: Budete mít přepásaná bedra, opánky na nohou a hůl v ruce. Sníte jej ve chvatu. To bude Hospodinův hod beránka.</span> <span class="verse"><a name="12">12</a>Tu noc projdu egyptskou zemí a všecko prvorozené v egyptské zemi pobiji, od lidí až po dobytek. Všechna egyptská božstva postihnu svými soudy. Já jsem Hospodin.</span> <span class="verse"><a name="13">13</a>Na domech, v nichž budete, budete mít na znamení krev. Když tu krev uvidím, pominu vás a nedolehne na vás zhoubný úder, až budu bít egyptskou zemi.</span> <span class="verse"><a name="14">14</a>Ten den vám bude dnem pamětním, budete jej slavit jako slavnost Hospodinovu. Budete jej slavit po všechna svá pokolení. To je provždy platné nařízení.</span> <span class="verse"><a name="15">15</a>Po sedm dní budete jíst nekvašené chleby. Hned prvního dne odstraníte ze svých domů kvas. Každý, kdo by od prvního do sedmého dne jedl něco kvašeného, bude z Izraele vyobcován.</span> <span class="verse"><a name="16">16</a>Prvního dne budete mít bohoslužebné shromáždění. I sedmého dne budete mít bohoslužebné shromáždění. V těch dnech se nebude konat žádné dílo. Smíte si připravit jen to, co každý potřebuje k jídlu.</span> <span class="verse"><a name="17">17</a>Budete dbát na ustanovení o nekvašených chlebech, neboť právě toho dne jsem vyvedl vaše oddíly z egyptské země. Na tento den budete bedlivě dbát. To je provždy platné nařízení pro všechna vaše pokolení.</span> <span class="verse"><a name="18">18</a>Od večera čtrnáctého dne prvního měsíce budete jíst nekvašené chleby až do večera jedenadvacátého dne téhož měsíce.</span> <span class="verse"><a name="19">19</a>Po sedm dní se nenajde ve vašich domech kvas. Každý, kdo by jedl něco kvašeného, bude vyobcován z pospolitosti Izraele, i host a domorodec.</span> <span class="verse"><a name="20">20</a>Nebudete jíst nic kvašeného. Ve všech svých obydlích budete jíst nekvašené chleby."</span> <span class="verse"><a name="21">21</a>Mojžíš svolal všechny izraelské starší a řekl jim: "Jděte si vzít kus z bravu podle vašich čeledí a zabijte velikonočního beránka.</span> <span class="verse"><a name="22">22</a>Potom vezměte svazek yzopu, namočte jej v misce s krví a krví z misky potřete nadpraží a obě veřeje. Ať nikdo z vás až do rána nevychází ze dveří svého domu.</span> <span class="verse"><a name="23">23</a>Až Hospodin bude procházet zemí, aby udeřil na Egypt, uvidí krev na nadpraží a na obou veřejích. Hospodin ty dveře pomine a nedopustí, aby do vašeho domu vešel zhoubce a udeřil na vás.</span> <span class="verse"><a name="24">24</a>Dbejte na toto ustanovení. To je provždy platné nařízení pro tebe i pro tvé syny.</span> <span class="verse"><a name="25">25</a>Až přijdete do země, kterou vám Hospodin dá, jak přislíbil, dbejte na tuto službu.</span> <span class="verse"><a name="26">26</a>Až se vás pak vaši synové budou ptát, co pro vás tato služba znamená,</span> <span class="verse"><a name="27">27</a>odpovíte: »Je to velikonoční obětní hod Hospodinův. On v Egyptě pominul domy synů Izraele. Když udeřil na Egypt, naše domy vysvobodil.«" Lid padl na kolena a klaněl se.</span> <span class="verse"><a name="28">28</a>Izraelci pak odešli a učinili přesně tak, jak Hospodin Mojžíšovi a Áronovi přikázal.</span> <span class="verse"><a name="29">29</a>Když nastala půlnoc, pobil Hospodin v egyptské zemi všechno prvorozené, od prvorozeného syna faraónova, který seděl na jeho trůnu, až po prvorozeného syna zajatce v žalářní kobce, i všechno prvorozené z dobytka.</span> <span class="verse"><a name="30">30</a>Tu farao v noci vstal, i všichni jeho služebníci a všichni Egypťané, a v celém Egyptě nastal veliký křik, protože nebylo domu, kde by nebyl mrtvý.</span> <span class="verse"><a name="31">31</a>Ještě v noci povolal Mojžíše a Árona a řekl: "Seberte se a odejděte z mého lidu, vy i Izraelci. Jděte, služte Hospodinu, jak jste žádali.</span> <span class="verse"><a name="32">32</a>Vezměte také svůj brav i skot, jak jste žádali, a jděte. Vyproste požehnání i pro mne."</span> <span class="verse"><a name="33">33</a>Egypťané naléhali na lid a spěchali s jeho propuštěním ze země, protože si říkali: "Všichni pomřeme!"</span> <span class="verse"><a name="34">34</a>Lid tedy vzal těsto ještě nevykynuté, zabalil díže do plášťů a nesl na ramenou.</span> <span class="verse"><a name="35">35</a>Izraelci jednali podle Mojžíšova rozkazu; vyžádali si též od Egypťanů stříbrné a zlaté šperky a pláště.</span> <span class="verse"><a name="36">36</a>A Hospodin zjednal lidu přízeň v očích Egypťanů a oni jim vyhověli. Tak vyplenili Egypt.</span> <span class="verse"><a name="37">37</a>Izraelci vytáhli z Ramesesu do Sukótu, kolem šesti set tisíc pěších mužů kromě dětí.</span> <span class="verse"><a name="38">38</a>Vyšlo s nimi také mnoho přimíšeného lidu a obrovská stáda bravu a skotu.</span> <span class="verse"><a name="39">39</a>Z těsta, které vynesli z Egypta, napekli nekvašené podpopelné chleby, protože ještě nevykynulo. Byli totiž z Egypta vyhnáni a nemohli otálet. Ani potravu na cestu si nestačili připravit.</span> <span class="verse"><a name="40">40</a>Doba pobytu, kterou Izraelci v Egyptě strávili, byla čtyři sta třicet let.</span> <span class="verse"><a name="41">41</a>Když uplynulo čtyři sta třicet let, přesně na den vyšly všechny Hospodinovy zástupy z egyptské země.</span> <span class="verse"><a name="42">42</a>Byla to noc jejich bdění pro Hospodina, když je vyváděl z egyptské země. Tato noc je všem synům Izraele po všechna pokolení nocí bdění pro Hospodina.</span> <span class="verse"><a name="43">43</a>Hospodin řekl Mojžíšovi a Áronovi: "Toto je nařízení o hodu beránka: Nebude z něho jíst žádný cizinec.</span> <span class="verse"><a name="44">44</a>Ale bude jej jíst každý služebník koupený za stříbro, bude-li obřezán.</span> <span class="verse"><a name="45">45</a>Přistěhovalec ani nádeník jej jíst nebude.</span> <span class="verse"><a name="46">46</a>Musí být sněden v témž domě. Z jeho masa nevyneseš nic z domu; žádnou jeho kost nezlámete.</span> <span class="verse"><a name="47">47</a>Tak to bude dělat celá izraelská pospolitost.</span> <span class="verse"><a name="48">48</a>Jestliže by u tebe pobýval host a chtěl by připravit Hospodinu hod beránka, nechť je u něho obřezán každý mužského pohlaví a potom bude smět přistoupit a tak učinit a bude jako domorodec v zemi. Ale žádný neobřezanec jej jíst nebude.</span> <span class="verse"><a name="49">49</a>Stejný řád bude platit pro domorodce i pro hosta, který bude pobývat mezi vámi."</span> <span class="verse"><a name="50">50</a>Všichni Izraelci učinili přesně tak, jak Hospodin Mojžíšovi a Áronovi přikázal.</span> <span class="verse"><a name="51">51</a>Právě v ten den vyvedl Hospodin Izraelce seřazené po oddílech z egyptské země.</span> </p></div</div></div></body></html>