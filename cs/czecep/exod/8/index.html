<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/exod/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/exod">Exodus</a> &gt <strong>Chapter 8</strong></div><p><span class="verse"><a name="1">1</a>Hospodin dále řekl Mojžíšovi: "Vyzvi Árona: »Vztáhni ruku se svou holí nad průplavy, nad říční ramena i nad jezera a vyveď na egyptskou zemi žáby.«"</span> <span class="verse"><a name="2">2</a>Áron vztáhl ruku nad egyptské vody a žáby vylézaly, až pokryly egyptskou zemi.</span> <span class="verse"><a name="3">3</a>Ale totéž učinili věštci svými kejklemi a i oni vyvedli na egyptskou zemi žáby.</span> <span class="verse"><a name="4">4</a>Tu povolal farao Mojžíše a Árona a řekl: "Proste Hospodina, aby mě i můj lid zbavil žab. Pak propustím lid, aby obětoval Hospodinu."</span> <span class="verse"><a name="5">5</a>Mojžíš faraónovi odvětil: "Rač mi sdělit, kdy mám prosit za tebe, za tvé služebníky a za tvůj lid, aby Hospodin vyhladil žáby u tebe i v tvých domech. Zůstanou jen v Nilu."</span> <span class="verse"><a name="6">6</a>Farao odpověděl: "Zítra." Mojžíš řekl: "Ať je podle tvého slova, abys poznal, že nikdo není jako Hospodin, náš Bůh.</span> <span class="verse"><a name="7">7</a>Žáby se stáhnou od tebe i z tvých domů, od tvých služebníků a od tvého lidu. Zůstanou jen v Nilu."</span> <span class="verse"><a name="8">8</a>Nato odešel Mojžíš s Áronem od faraóna a Mojžíš úpěnlivě volal k Hospodinu kvůli žábám, kterými faraóna postihl.</span> <span class="verse"><a name="9">9</a>Hospodin učinil podle Mojžíšovy prosby a žáby v domech, ve dvorcích i na polích pošly.</span> <span class="verse"><a name="10">10</a>Shrabali je na hromady a kupy a zápach z nich naplnil zemi.</span> <span class="verse"><a name="11">11</a>Když však farao viděl, že nastala úleva, zůstal v srdci neoblomný a neposlechl je, jak Hospodin předpověděl.</span> <span class="verse"><a name="12">12</a>Hospodin řekl Mojžíšovi: "Vyzvi Árona: »Vztáhni svou hůl a udeř do prachu na zemi!« Stanou se z něho po celé egyptské zemi komáři."</span> <span class="verse"><a name="13">13</a>I učinili tak. Áron vztáhl ruku s holí a udeřil do prachu na zemi a na lidech i na dobytku se objevili komáři. Po celé egyptské zemi se ze všeho prachu země stali komáři.</span> <span class="verse"><a name="14">14</a>Když totéž chtěli učinit věštci svými kejklemi, totiž vyvést komáry, nemohli. A komáři byli na lidech i na dobytku.</span> <span class="verse"><a name="15">15</a>Věštci tedy řekli faraónovi: "Je to prst Boží." Srdce faraónovo se však zatvrdilo a neposlechl je, jak Hospodin předpověděl.</span> <span class="verse"><a name="16">16</a>Hospodin řekl Mojžíšovi: "Za časného jitra se postav před faraóna, až vyjde k vodě. Řekneš mu: Toto praví Hospodin: Propusť můj lid, aby mi sloužil!</span> <span class="verse"><a name="17">17</a>Jestliže můj lid nepropustíš, pošlu na tebe, na tvé služebníky, na tvůj lid i na tvé domy mouchy. Domy Egypťanů budou plné much, i ta půda, na které žijí.</span> <span class="verse"><a name="18">18</a>Ale zemi Gošen, kde se zdržuje můj lid, v onen den podivuhodně odliším. Tam mouchy nebudou, abys poznal, že já jsem Hospodin i uprostřed této země.</span> <span class="verse"><a name="19">19</a>Učiním rozdíl mezi lidem svým a lidem tvým. Toto znamení se stane zítra."</span> <span class="verse"><a name="20">20</a>A Hospodin tak učinil. Dotěrné mouchy vnikly do domu faraónova, do domu jeho služebníků a na celou egyptskou zemi. Země byla těmi mouchami zamořena.</span> <span class="verse"><a name="21">21</a>Tu povolal farao Mojžíše a Árona a řekl: "Nuže, přineste oběť svému Bohu zde v zemi."</span> <span class="verse"><a name="22">22</a>Mojžíš odpověděl: "Nebylo by správné, abychom to učinili. To, co máme obětovat Hospodinu, svému Bohu, je Egypťanům ohavností. Copak by nás neukamenovali, kdybychom před nimi obětovali, co je jim ohavností?</span> <span class="verse"><a name="23">23</a>Odejdeme do pouště na vzdálenost tří dnů cesty a tam budeme obětovat Hospodinu, svému Bohu, jak nám nařídil."</span> <span class="verse"><a name="24">24</a>Farao řekl: "Propustím vás tedy, abyste obětovali Hospodinu, svému Bohu, na poušti. Jenom neodcházejte příliš daleko. Proste za mne."</span> <span class="verse"><a name="25">25</a>Mojžíš odvětil: "Až od tebe odejdu, budu prosit Hospodina a zítra odletí mouchy od faraóna, od jeho služebníků i od jeho lidu. Jen ať nás opět farao neobelstí, že by nechtěl propustit lid, aby obětoval Hospodinu."</span> <span class="verse"><a name="26">26</a>Pak Mojžíš od faraóna odešel a prosil Hospodina.</span> <span class="verse"><a name="27">27</a>A Hospodin učinil, jak Mojžíš řekl. Mouchy odletěly od faraóna, od jeho služebníků i od jeho lidu. Ani jediná nezůstala.</span> <span class="verse"><a name="28">28</a>Ale farao zůstal v srdci neoblomný i tentokrát a lid nepropustil.</span> </p></div</div></div></body></html>