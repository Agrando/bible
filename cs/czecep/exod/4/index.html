<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/exod/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/exod">Exodus</a> &gt <strong>Chapter 4</strong></div><p><span class="verse"><a name="1">1</a>Mojžíš však znovu namítal: "Nikoli, neuvěří mi a neuposlechnou mě, ale řeknou: Hospodin se ti neukázal."</span> <span class="verse"><a name="2">2</a>Hospodin mu řekl: "Co to máš v ruce?" Odpověděl: "Hůl."</span> <span class="verse"><a name="3">3</a>Hospodin řekl: "Hoď ji na zem." Hodil ji na zem a stal se z ní had. Mojžíš se dal před ním na útěk.</span> <span class="verse"><a name="4">4</a>Ale Hospodin Mojžíšovi poručil: "Vztáhni ruku a chyť ho za ocas." Vztáhl tedy ruku, uchopil ho a v dlani se mu z něho stala hůl.</span> <span class="verse"><a name="5">5</a>"Aby uvěřili, že se ti ukázal Hospodin, Bůh jejich otců, Bůh Abrahamův, Bůh Izákův a Bůh Jákobův."</span> <span class="verse"><a name="6">6</a>Dále mu Hospodin řekl: "Vlož si ruku za ňadra." Vložil tedy ruku za ňadra. Když ruku vytáhl, byla malomocná, bílá jako sníh.</span> <span class="verse"><a name="7">7</a>Tu poručil: "Dej ruku zpět za ňadra." Dal ruku zpět za ňadra. Když ji ze záňadří vytáhl, byla opět jako ostatní tělo.</span> <span class="verse"><a name="8">8</a>"A tak jestliže ti neuvěří a nedají na první znamení, uvěří druhému znamení.</span> <span class="verse"><a name="9">9</a>Jestliže však neuvěří ani těmto dvěma znamením a neuposlechnou tě, nabereš vodu z Nilu a vyleješ ji na suchou zemi. Z vody, kterou nabereš z Nilu, se stane na suché zemi krev."</span> <span class="verse"><a name="10">10</a>Ale Mojžíš Hospodinu namítal: "Prosím, Panovníku, nejsem člověk výmluvný; nebyl jsem dříve, nejsem ani nyní, když ke svému služebníku mluvíš. Mám neobratná ústa a neobratný jazyk."</span> <span class="verse"><a name="11">11</a>Hospodin mu však řekl: "Kdo dal člověku ústa? Kdo působí, že je člověk němý nebo hluchý, vidící nebo slepý? Zdali ne já, Hospodin?</span> <span class="verse"><a name="12">12</a>Nyní jdi, já sám budu s tvými ústy a budu tě učit, co máš mluvit!"</span> <span class="verse"><a name="13">13</a>Ale Mojžíš odmítl: "Prosím, Panovníku, pošli si, koho chceš."</span> <span class="verse"><a name="14">14</a>Tu Hospodin vzplanul proti Mojžíšovi hněvem a řekl: "Což nemáš bratra Árona, toho lévijce? Znám ho, ten umí mluvit. Jde ti už naproti a bude se srdečně radovat, až tě uvidí.</span> <span class="verse"><a name="15">15</a>Budeš k němu mluvit a vkládat mu slova do úst. Já budu s tvými ústy i s jeho ústy a budu vás poučovat, co máte činit.</span> <span class="verse"><a name="16">16</a>On bude mluvit k lidu za tebe, on bude tobě ústy a ty budeš jemu Bohem.</span> <span class="verse"><a name="17">17</a>A tuto hůl vezmi do ruky; budeš jí konat znamení."</span> <span class="verse"><a name="18">18</a>Mojžíš odešel a vrátil se ke svému tchánu Jitrovi. Řekl mu: "Rád bych šel a vrátil se ke svým bratřím, kteří jsou v Egyptě, a podíval se, zda ještě žijí." Jitro Mojžíšovi odvětil: "Jdi v pokoji."</span> <span class="verse"><a name="19">19</a>Hospodin pak řekl Mojžíšovi ještě v Midjánu: "Jen se vrať do Egypta, neboť zemřeli všichni, kteří ti ukládali o život."</span> <span class="verse"><a name="20">20</a>Mojžíš tedy vzal svou ženu a syny, posadil je na osla a vracel se do egyptské země. A do ruky si vzal Boží hůl.</span> <span class="verse"><a name="21">21</a>Hospodin dále Mojžíšovi poručil: "Až se vrátíš do Egypta, hleď, abys před faraónem udělal všechny zázraky, jimiž jsem tě pověřil. Já však zatvrdím jeho srdce a on lid nepropustí.</span> <span class="verse"><a name="22">22</a>Potom faraónovi řekneš: Toto praví Hospodin: Izrael je můj prvorozený syn.</span> <span class="verse"><a name="23">23</a>Vzkázal jsem ti: Propusť mého syna, aby mi sloužil. Ale ty jsi jej propustit odmítl. Za to zabiji tvého prvorozeného syna."</span> <span class="verse"><a name="24">24</a>Když se na cestě chystali nocovat, střetl se s ním Hospodin a chtěl ho usmrtit.</span> <span class="verse"><a name="25">25</a>Tu vzala Sipora kamenný nůž, obřezala předkožku svého syna, dotkla se jeho nohou a řekla: "Jsi můj ženich, je to zpečetěno krví."</span> <span class="verse"><a name="26">26</a>A Hospodin ho nechal být. Tehdy se při obřízkách říkalo: "Jsi ženich, je to zpečetěno krví."</span> <span class="verse"><a name="27">27</a>Hospodin řekl Áronovi: "Jdi na poušť naproti Mojžíšovi." Áron šel, setkal se s ním u Boží hory a políbil ho.</span> <span class="verse"><a name="28">28</a>Mojžíš oznámil Áronovi všechna Hospodinova slova, s nimiž ho poslal, a všechna znamení, kterými ho pověřil.</span> <span class="verse"><a name="29">29</a>Pak šel Mojžíš s Áronem a shromáždili všechny izraelské starší.</span> <span class="verse"><a name="30">30</a>Áron vyřídil všechna slova, která mluvil Hospodin k Mojžíšovi, a Mojžíš učinil před očima lidu ona znamení.</span> <span class="verse"><a name="31">31</a>A lid uvěřil. Když slyšeli, že Hospodin navštívil Izraelce a že pohleděl na jejich ujařmení, padli na kolena a klaněli se.</span> </p></div</div></div></body></html>