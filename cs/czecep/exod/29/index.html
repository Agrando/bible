<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/exod/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/exod">Exodus</a> &gt <strong>Chapter 29</strong></div><p><span class="verse"><a name="1">1</a>Toto s nimi uděláš, až je budeš světit, aby mi sloužili jako kněží: Vezmeš jednoho mladého býčka a dva berany bez vady,</span> <span class="verse"><a name="2">2</a>nekvašené chleby, nekvašené bochánky zadělané olejem a nekvašené oplatky pomazané olejem; uděláš je z bílé pšeničné mouky.</span> <span class="verse"><a name="3">3</a>Dáš to do jednoho koše a přineseš to v tom koši jako dar; přivedeš i býčka a oba berany.</span> <span class="verse"><a name="4">4</a>Potom předvedeš Árona a jeho syny ke vchodu do stanu setkávání a omyješ je vodou.</span> <span class="verse"><a name="5">5</a>Vezmeš kněžská roucha, oblékneš Áronovi suknici a řízu pod nárameník, i nárameník a náprsník. Pak ho opásáš umně utkaným nárameníkovým pásem.</span> <span class="verse"><a name="6">6</a>Na hlavu mu vložíš turban a na turban připevníš svatou čelenku.</span> <span class="verse"><a name="7">7</a>Nato vezmeš olej pomazání, vyleješ jej na jeho hlavu a pomažeš ho.</span> <span class="verse"><a name="8">8</a>Pak předvedeš jeho syny, oblékneš jim suknice,</span> <span class="verse"><a name="9">9</a>přepášeš je šerpou, Árona i jeho syny, a vstavíš jim na hlavu mitry. I stane se jim kněžství provždy platným nařízením. Tak uvedeš v úřad Árona a jeho syny.</span> <span class="verse"><a name="10">10</a>Přivedeš býčka jako dar před stan setkávání a Áron se svými syny vloží ruce na jeho hlavu.</span> <span class="verse"><a name="11">11</a>Býčka porazíš před Hospodinem u vchodu do stanu setkávání.</span> <span class="verse"><a name="12">12</a>Vezmeš trochu krve z býčka a potřeš prstem rohy oltáře; všechnu ostatní krev vyleješ ke spodku oltáře.</span> <span class="verse"><a name="13">13</a>Pak vezmeš všechen tuk pokrývající vnitřnosti, jaterní lalok, obě ledviny i s tukem, který je na nich, a obrátíš je na oltáři v obětní dým.</span> <span class="verse"><a name="14">14</a>Maso býčka, jeho kůži a jeho výměty spálíš na ohni venku za táborem. To je oběť za hřích.</span> <span class="verse"><a name="15">15</a>Potom vezmeš jednoho berana. Áron se svými syny vloží ruce na jeho hlavu.</span> <span class="verse"><a name="16">16</a>Berana porazíš. Vezmeš trochu jeho krve a pokropíš oltář dokola.</span> <span class="verse"><a name="17">17</a>Pak rozsekáš berana na díly. Omyješ jeho vnitřnosti a hnáty a přiložíš to k ostatním dílům a k hlavě.</span> <span class="verse"><a name="18">18</a>Celého berana obrátíš na oltáři v obětní dým. To je zápalná oběť Hospodinu, libá vůně, ohnivá oběť pro Hospodina.</span> <span class="verse"><a name="19">19</a>Potom vezmeš druhého berana. Áron se svými syny vloží ruce na jeho hlavu.</span> <span class="verse"><a name="20">20</a>Berana porazíš. Vezmeš trochu jeho krve a potřeš jí lalůček Áronova ucha a lalůček pravého ucha jeho synů i palec jejich pravé ruky a palec jejich pravé nohy. Zbylou krví pokropíš oltář dokola.</span> <span class="verse"><a name="21">21</a>Pak vezmeš trochu krve z oltáře a trochu oleje pomazání a postříkáš Árona i jeho roucha a s ním jeho syny i roucha jeho synů. Tím bude posvěcen Áron i jeho roucha a s ním jeho synové a roucha jeho synů.</span> <span class="verse"><a name="22">22</a>Potom vezmeš z berana tuk a tučný ocas, tuk přikrývající vnitřnosti, jaterní lalok, obě ledviny i s tukem, který je na nich, a pravou kýtu. To je beran vysvěcení.</span> <span class="verse"><a name="23">23</a>Vezmeš také z koše s nekvašenými věcmi, který je před Hospodinem, jeden pecen chleba, jeden bochánek připravený na oleji a jeden oplatek.</span> <span class="verse"><a name="24">24</a>Vše vložíš do dlaní Áronových a do dlaní jeho synů a podáváním to nabídneš Hospodinu jako oběť podávání.</span> <span class="verse"><a name="25">25</a>Potom to vezmeš z jejich rukou a obrátíš na oltáři v obětní dým nad zápalnou obětí jako libou vůni před Hospodinem. To je ohnivá oběť pro Hospodina.</span> <span class="verse"><a name="26">26</a>Vezmeš pak hrudí z Áronova berana vysvěcení a podáváním je nabídneš Hospodinu jako oběť podávání. To je tvůj podíl.</span> <span class="verse"><a name="27">27</a>Posvětíš hrudí z oběti podávání a kýtu z oběti pozdvihování, tedy ty části, které byly nabídnuty Hospodinu podáváním a pozdvihováním z berana vysvěcení za Árona a jeho syny.</span> <span class="verse"><a name="28">28</a>To je mezi Izraelci provždy platné nařízení pro Árona a jeho syny; je to oběť pozdvihování. Oběť pozdvihování bude mezi Izraelci přinášena při jejich hodech oběti pokojné, jejich oběť pozdvihování pro Hospodina.</span> <span class="verse"><a name="29">29</a>Svatá roucha Áronova zůstanou po něm jeho synům, aby v nich byli pomazáváni a uváděni v úřad.</span> <span class="verse"><a name="30">30</a>Po sedm dní je bude oblékat ten z jeho synů, který po něm bude knězem, který bude přicházet ke stanu setkávání, aby konal službu ve svatyni.</span> <span class="verse"><a name="31">31</a>Pak vezmeš berana vysvěcení a uvaříš jeho maso na svatém místě.</span> <span class="verse"><a name="32">32</a>Áron a jeho synové budou jíst maso toho berana s chlebem, který bude v koši u vchodu do stanu setkávání.</span> <span class="verse"><a name="33">33</a>Budou jíst ti, kteří byli zproštěni vin, aby byli uvedeni v úřad a posvěceni; nepovolaný jíst nesmí, poněvadž to je svaté.</span> <span class="verse"><a name="34">34</a>Zůstane-li něco z masa berana vysvěcení a z chleba až do rána, spálíš zbytek na ohni; nesmí se jíst, poněvadž to je svaté.</span> <span class="verse"><a name="35">35</a>S Áronem a jeho syny uděláš všechno podle toho, co jsem ti přikázal. Po sedm dní je budeš uvádět v úřad.</span> <span class="verse"><a name="36">36</a>Denně budeš připravovat býčka jako oběť za hřích kromě smírčích obětí. Očistíš oltář od hříchu tím, že na něm vykonáš smírčí obřady. Pak jej pomažeš a posvětíš.</span> <span class="verse"><a name="37">37</a>Po sedm dní budeš vykonávat na oltáři smírčí obřady; tak jej posvětíš a oltář bude velesvatý. Cokoli se dotkne oltáře, bude svaté.</span> <span class="verse"><a name="38">38</a>Toto pak budeš přinášet na oltáři: každodenně dva jednoroční beránky.</span> <span class="verse"><a name="39">39</a>Jednoho beránka přineseš ráno a druhého beránka přineseš navečer.</span> <span class="verse"><a name="40">40</a>A k prvnímu beránkovi též desetinu éfy bílé mouky zadělané čtvrtinou hínu vytlačeného oleje a jako úlitbu čtvrtinu hínu vína.</span> <span class="verse"><a name="41">41</a>Druhého beránka přineseš navečer; podobně jako jitřní obětní dar a příslušnou úlitbu jej přineseš v libou vůni, ohnivou oběť pro Hospodina.</span> <span class="verse"><a name="42">42</a>Tuto každodenní zápalnou oběť budete přinášet u vchodu do stanu setkávání před Hospodinem po všechna vaše pokolení. Tam se s vámi budu setkávat, abych tam k tobě mluvil.</span> <span class="verse"><a name="43">43</a>Budu se tam setkávat se syny Izraele a místo bude posvěceno mou slávou.</span> <span class="verse"><a name="44">44</a>Posvětím stan setkávání a oltář; také Árona a jeho syny posvětím, aby mi sloužili jako kněží.</span> <span class="verse"><a name="45">45</a>Budu přebývat uprostřed Izraelců a budu jejich Bohem.</span> <span class="verse"><a name="46">46</a>Poznají, že já jsem Hospodin, jejich Bůh, že já jsem je vyvedl z egyptské země, abych přebýval uprostřed nich. Já jsem Hospodin, jejich Bůh.</span> </p></div</div></div></body></html>