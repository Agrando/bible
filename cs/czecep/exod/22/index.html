<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/exod/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/exod">Exodus</a> &gt <strong>Chapter 22</strong></div><p><span class="verse"><a name="1">1</a>Jestliže je zloděj přistižen při vloupání a je zbit, takže zemře, nebude lpět krev na tom, kdo ho ubil.</span> <span class="verse"><a name="2">2</a>Jestliže se to však stane po východu slunce, krev na něm bude lpět. Zloděj musí poskytnout plnou náhradu. Jestliže nic nemá, bude prodán za hodnotu ukradeného.</span> <span class="verse"><a name="3">3</a>Jestliže se u něho vskutku nalezne to, co ukradl, živé, ať je to býk či osel nebo ovce, poskytne dvojnásobnou náhradu.</span> <span class="verse"><a name="4">4</a>Když někdo nechá spást cizí pole nebo vinici tím, že pustí svůj dobytek, aby se pásl na jiném poli, poskytne náhradu z nejlepšího, co je na jeho poli a na jeho vinici.</span> <span class="verse"><a name="5">5</a>Když vypukne oheň a zachvátí trní a sežehne požaté nebo ještě stojící obilí nebo pole, poskytne ten, kdo požár zavinil, plnou náhradu.</span> <span class="verse"><a name="6">6</a>Když někdo svěří svému bližnímu k opatrování stříbro nebo předměty a ty budou z domu toho muže ukradeny, poskytne zloděj, bude-li přistižen, dvojnásobnou náhradu.</span> <span class="verse"><a name="7">7</a>Jestliže zloděj nebude přistižen, bude majitel toho domu předveden před Boha, zda sám nevztáhl ruku po výtěžku práce svého bližního.</span> <span class="verse"><a name="8">8</a>Ve všech majetkových přestupcích, ať jde o býka, osla, ovci, plášť či cokoli ztraceného, o čem někdo řekne: "To je ono", přijde záležitost obou před Boha; koho Bůh označí jako svévolníka, ten poskytne svému bližnímu dvojnásobnou náhradu.</span> <span class="verse"><a name="9">9</a>Když někdo někomu svěří do opatrování osla, býka, ovci nebo jakékoli dobytče a ono pojde nebo utrpí úraz nebo bude odehnáno, aniž to kdo viděl,</span> <span class="verse"><a name="10">10</a>rozhodne mezi oběma přísaha při Hospodinu, že nevztáhl ruku po výtěžku práce svého bližního; majitel zvířete to přijme a druhý nemusí poskytnout náhradu.</span> <span class="verse"><a name="11">11</a>Jestliže mu však bylo skutečně ukradeno, poskytne majiteli náhradu.</span> <span class="verse"><a name="12">12</a>Jestliže bylo vskutku rozsápáno, přinese je na svědectví; za rozsápané náhradu poskytovat nebude.</span> <span class="verse"><a name="13">13</a>Když si někdo vyžádá od svého bližního dobytče a ono utrpí úraz nebo uhyne, poskytne plnou náhradu, nebyl-li majitel přítomen.</span> <span class="verse"><a name="14">14</a>Jestliže majitel byl přítomen, nemusí poskytnout náhradu; jde-li o námezdného dělníka, jde škoda na vrub jeho mzdy.</span> <span class="verse"><a name="15">15</a>Když někdo svede pannu, která nebyla zasnoubena, a vyspí se s ní, vezme si ji za ženu a dá za ni plné věno.</span> <span class="verse"><a name="16">16</a>Jestliže by se její otec rozhodně zdráhal mu ji dát, zaplatí svůdce obnos ve výši věna panen.</span> <span class="verse"><a name="17">17</a>Čarodějnici nenecháš naživu.</span> <span class="verse"><a name="18">18</a>Kdokoli by obcoval s dobytčetem, musí zemřít.</span> <span class="verse"><a name="19">19</a>Kdo by obětoval bohům a ne samotnému Hospodinu, propadne klatbě.</span> <span class="verse"><a name="20">20</a>Hostu nebudeš škodit ani ho utlačovat, neboť i vy jste byli hosty v egyptské zemi.</span> <span class="verse"><a name="21">21</a>Žádnou vdovu a sirotka nebudete utiskovat.</span> <span class="verse"><a name="22">22</a>Jestliže je přece budeš utiskovat a oni budou ke mně úpět, jistě jejich úpění vyslyším.</span> <span class="verse"><a name="23">23</a>Vzplanu hněvem a pobiji vás mečem, takže z vašich žen budou vdovy a z vašich synů sirotci.</span> <span class="verse"><a name="24">24</a>Jestliže půjčíš stříbro někomu z mého lidu, zchudlému, který je s tebou, nebudeš se k němu chovat jako lichvář, neuložíš mu úrok.</span> <span class="verse"><a name="25">25</a>Jestliže se rozhodneš vzít do zástavy plášť svého bližního, do západu slunce mu jej vrátíš,</span> <span class="verse"><a name="26">26</a>neboť jeho plášť, kterým si chrání tělo, je jeho jedinou přikrývkou. V čem by spal? Stane se, že bude ke mně úpět a já ho vyslyším, poněvadž jsem milostivý.</span> <span class="verse"><a name="27">27</a>Nebudeš zlořečit Bohu ani nebudeš proklínat předáka ve svém lidu.</span> <span class="verse"><a name="28">28</a>Neopozdíš se s dávkami z hojnosti svých úrod a vylisované šťávy svých hroznů a oliv. Dáš mi prvorozeného ze svých synů.</span> <span class="verse"><a name="29">29</a>Se svým skotem a bravem naložíš tak, že zůstane sedm dní u matky, osmého dne jej dáš mně.</span> <span class="verse"><a name="30">30</a>Buďte mými muži svatými. Maso zvířete rozsápaného na poli nebudete jíst, hodíte je psovi.</span> </p></div</div></div></body></html>