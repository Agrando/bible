<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/exod/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/exod">Exodus</a> &gt <strong>Chapter 7</strong></div><p><span class="verse"><a name="1">1</a>Hospodin řekl Mojžíšovi: "Pohleď, ustanovil jsem tě, abys byl pro faraóna Bohem, a Áron, tvůj bratr, bude tvým prorokem.</span> <span class="verse"><a name="2">2</a>Ty mu povíš všechno, co ti přikážu, a Áron, tvůj bratr, bude mluvit s faraónem, aby propustil Izraelce ze své země.</span> <span class="verse"><a name="3">3</a>Já však zatvrdím faraónovo srdce a učiním v egyptské zemi mnoho svých znamení a zázraků.</span> <span class="verse"><a name="4">4</a>Farao vás neposlechne, ale já vložím na Egypt svou ruku. Vyvedu zástupy svého lidu, syny Izraele, z egyptské země, ale ji postihnu velkými soudy.</span> <span class="verse"><a name="5">5</a>Egypťané poznají, že já jsem Hospodin, až vztáhnu svou ruku na Egypt a vyvedu Izraelce z jejich středu."</span> <span class="verse"><a name="6">6</a>Mojžíš a Áron učinili přesně tak, jak jim Hospodin přikázal.</span> <span class="verse"><a name="7">7</a>Mojžíšovi bylo osmdesát let a Áronovi osmdesát tři léta, když mluvili s faraónem.</span> <span class="verse"><a name="8">8</a>Hospodin dále řekl Mojžíšovi a Áronovi:</span> <span class="verse"><a name="9">9</a>"Až k vám farao promluví: »Prokažte se nějakým zázrakem«, řekneš Áronovi: »Vezmi svou hůl a hoď ji před faraóna«, a stane se drakem."</span> <span class="verse"><a name="10">10</a>Mojžíš s Áronem tedy předstoupili před faraóna a učinili, jak Hospodin přikázal. Áron hodil svou hůl před faraóna i před jeho služebníky a ona se stala drakem.</span> <span class="verse"><a name="11">11</a>Farao však také povolal mudrce a čaroděje, a egyptští věštci učinili svými kejklemi totéž.</span> <span class="verse"><a name="12">12</a>Hodili každý svou hůl na zem a ony se staly draky. Ale Áronova hůl jejich hole pohltila.</span> <span class="verse"><a name="13">13</a>Srdce faraónovo se však zatvrdilo a neposlechl je, jak Hospodin předpověděl.</span> <span class="verse"><a name="14">14</a>Hospodin řekl Mojžíšovi: "Srdce faraónovo je neoblomné. Nechce lid propustit.</span> <span class="verse"><a name="15">15</a>Jdi k faraónovi ráno. Až půjde k vodě, postav se naproti němu na břehu Nilu a vezmi si do ruky hůl, která se proměnila v hada.</span> <span class="verse"><a name="16">16</a>Řekneš mu: Hospodin, Bůh Hebrejů, mě k tobě posílá se vzkazem: Propusť můj lid, aby mi na poušti sloužil. Ale ty jsi dosud neposlechl.</span> <span class="verse"><a name="17">17</a>Toto praví Hospodin: Podle toho poznáš, že já jsem Hospodin: Holí, kterou mám v ruce, teď udeřím do vody v Nilu, a ta se promění v krev.</span> <span class="verse"><a name="18">18</a>Ryby, které jsou v Nilu, leknou a Nil bude páchnout. Marně budou Egypťané usilovat, aby se mohli napít vody z Nilu."</span> <span class="verse"><a name="19">19</a>Hospodin dále řekl Mojžíšovi: "Vyzvi Árona: »Vezmi svou hůl a vztáhni ruku nad egyptské vody, nad průplavy, nad říční ramena, nad jezera, vůbec nad všechny nahromaděné vody.« Stanou se krví. V celé egyptské zemi bude krev, i ve džberech a džbánech."</span> <span class="verse"><a name="20">20</a>Mojžíš a Áron učinili, jak Hospodin přikázal. Áron pozdvihl hůl a před očima faraóna a jeho služebníků udeřil do vody v Nilu a všechna voda Nilu se proměnila v krev.</span> <span class="verse"><a name="21">21</a>Ryby v Nilu lekly, Nil začal páchnout a Egypťané nemohli vodu z Nilu pít. A krev byla v celé egyptské zemi.</span> <span class="verse"><a name="22">22</a>Ale totéž učinili egyptští věštci svými kejklemi. Faraónovo srdce se zatvrdilo a neposlechl je, jak Hospodin předpověděl.</span> <span class="verse"><a name="23">23</a>Farao se obrátil a vešel do svého domu, a ani toto si nevzal k srdci.</span> <span class="verse"><a name="24">24</a>Všichni Egypťané kopali kolem Nilu, aby přišli na pitnou vodu, protože vodu z Nilu pít nemohli.</span> <span class="verse"><a name="25">25</a>To trvalo plných sedm dní poté, co Hospodin zasáhl Nil. [ (Exodus 7:26) Potom Hospodin řekl Mojžíšovi: "Předstup před faraóna a řekni mu: Toto praví Hospodin: Propusť můj lid, aby mi sloužil. ] [ (Exodus 7:27) Budeš-li se zdráhat jej propustit, napadnu celé tvé území žábami. ] [ (Exodus 7:28) Nil se bude žábami hemžit, vylezou a vniknou do tvého domu, do tvé ložnice a na tvé lože i do domu tvých služebníků a mezi tvůj lid, do tvých pecí a díží. ] [ (Exodus 7:29) I po tobě, po tvém lidu a po všech tvých služebnících polezou žáby." ]</span> </p></div</div></div></body></html>