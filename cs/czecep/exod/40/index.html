<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/exod/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/exod">Exodus</a> &gt <strong>Chapter 40</strong></div><p><span class="verse"><a name="1">1</a>Hospodin promluvil k Mojžíšovi:</span> <span class="verse"><a name="2">2</a>"Prvního dne prvního měsíce postavíš příbytek stanu setkávání.</span> <span class="verse"><a name="3">3</a>Tam umístíš schránu svědectví a zastřeš schránu oponou.</span> <span class="verse"><a name="4">4</a>Přineseš také stůl a všechno na něm uspořádáš, přineseš i svícen a nasadíš na něj kahánky.</span> <span class="verse"><a name="5">5</a>Zlatý kadidlový oltář dáš před schránu svědectví a pověsíš závěs ke vchodu do příbytku.</span> <span class="verse"><a name="6">6</a>Oltář pro zápalnou oběť postavíš před vchod do příbytku stanu setkávání.</span> <span class="verse"><a name="7">7</a>Mezi stan setkávání a oltář umístíš nádrž a naleješ do ní vodu.</span> <span class="verse"><a name="8">8</a>Dokola postavíš nádvoří a do brány k nádvoří pověsíš závěs.</span> <span class="verse"><a name="9">9</a>Potom vezmeš olej pomazání a pomažeš příbytek a všechno, co je v něm, a posvětíš jej i s veškerým náčiním, a bude svatý.</span> <span class="verse"><a name="10">10</a>Pomažeš také oltář pro zápalnou oběť i s veškerým náčiním a posvětíš jej; a oltář bude velesvatý.</span> <span class="verse"><a name="11">11</a>Pomažeš také nádrž s podstavcem a posvětíš ji.</span> <span class="verse"><a name="12">12</a>Pak přivedeš Árona a jeho syny ke vchodu do stanu setkávání a omyješ je vodou.</span> <span class="verse"><a name="13">13</a>Nato oblékneš Áronovi svatá roucha, pomažeš ho a posvětíš a bude mi sloužit jako kněz.</span> <span class="verse"><a name="14">14</a>Přivedeš i jeho syny a oblékneš do suknic.</span> <span class="verse"><a name="15">15</a>Pomažeš je, jako jsi pomazal jejich otce, a budou mi sloužit jako kněží. Toto pomazání je uvede v trvalé kněžství po všechna pokolení."</span> <span class="verse"><a name="16">16</a>Mojžíš učinil všechno přesně tak, jak mu Hospodin přikázal.</span> <span class="verse"><a name="17">17</a>Příbytek byl postaven první den prvního měsíce druhého roku.</span> <span class="verse"><a name="18">18</a>Mojžíš postavil příbytek: rozmístil jeho patky, zasadil desky, přiložil svlaky a postavil sloupy.</span> <span class="verse"><a name="19">19</a>Nad příbytkem rozprostřel stan a nahoru na stan položil příkrývku, jak Hospodin Mojžíšovi přikázal.</span> <span class="verse"><a name="20">20</a>Potom vzal svědectví a dal je do schrány; podél schrány zasunul tyče a nahoru na schránu položil příkrov.</span> <span class="verse"><a name="21">21</a>Schránu vnesl do příbytku, zavěsil vnitřní oponu a zastřel schránu svědectví, jak Hospodin Mojžíšovi přikázal.</span> <span class="verse"><a name="22">22</a>Stůl postavil do stanu setkávání ke straně příbytku na sever, vně před oponu.</span> <span class="verse"><a name="23">23</a>Uspořádal na něm chléb před Hospodinem, jak Hospodin Mojžíšovi přikázal.</span> <span class="verse"><a name="24">24</a>Svícen postavil do stanu setkávání naproti stolu ke straně příbytku na jih</span> <span class="verse"><a name="25">25</a>a nasadil kahánky před Hospodinem, jak Hospodin Mojžíšovi přikázal.</span> <span class="verse"><a name="26">26</a>Zlatý oltář umístil ve stanu setkávání před oponu.</span> <span class="verse"><a name="27">27</a>Pálil na něm kadidlo z vonných látek, jak Hospodin Mojžíšovi přikázal.</span> <span class="verse"><a name="28">28</a>Na vchod do příbytku pověsil závěs.</span> <span class="verse"><a name="29">29</a>Oltář pro zápalnou oběť postavil u vchodu do příbytku stanu setkávání. Na něm obětoval zápalnou a přídavnou oběť, jak Hospodin Mojžíšovi přikázal.</span> <span class="verse"><a name="30">30</a>Mezi stan setkávání a oltář umístil nádrž a nalil do ní vodu k omývání.</span> <span class="verse"><a name="31">31</a>Mojžíš, Áron a jeho synové si z ní omyli ruce a nohy.</span> <span class="verse"><a name="32">32</a>Když přistupovali ke stanu setkávání a když se přibližovali k oltáři, omývali se, jak Hospodin Mojžíšovi přikázal.</span> <span class="verse"><a name="33">33</a>Kolem příbytku a oltáře postavil nádvoří a do brány nádvoří pověsil závěs. Tak Mojžíš dokončil celé to dílo.</span> <span class="verse"><a name="34">34</a>Tu oblak zahalil stan setkávání a příbytek naplnila Hospodinova sláva.</span> <span class="verse"><a name="35">35</a>Mojžíš nemohl přistoupit ke stanu setkávání, neboť nad ním přebýval oblak a příbytek naplňovala Hospodinova sláva.</span> <span class="verse"><a name="36">36</a>Kdykoli se oblak z příbytku zvedl, vytáhli Izraelci ze všech svých stanovišť.</span> <span class="verse"><a name="37">37</a>Jestliže se oblak nezvedal, nevytáhli, dokud se nezvedl.</span> <span class="verse"><a name="38">38</a>Hospodinův oblak býval nad příbytkem ve dne a v noci v něm planul oheň před očima celého domu izraelského na všech jejich stanovištích.</span> </p></div</div></div></body></html>