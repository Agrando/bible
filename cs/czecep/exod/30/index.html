<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/exod/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/exod">Exodus</a> &gt <strong>Chapter 30</strong></div><p><span class="verse"><a name="1">1</a>Zhotovíš také oltář k pálení kadidla. Z akáciového dřeva jej zhotovíš.</span> <span class="verse"><a name="2">2</a>Bude čtyřhranný: loket dlouhý, loket široký a dva lokte vysoký. Jeho rohy budou z jednoho kusu s ním.</span> <span class="verse"><a name="3">3</a>Potáhneš jej čistým zlatem, jeho vršek i jeho stěny dokola a jeho rohy, a opatříš jej dokola zlatou obrubou.</span> <span class="verse"><a name="4">4</a>Zhotovíš pro něj rovněž dva zlaté kruhy, a to pod obrubou na obou jeho bocích; k oběma bočnicím je zhotovíš, aby držely tyče, na nichž bude nošen.</span> <span class="verse"><a name="5">5</a>Tyče zhotovíš z akáciového dřeva a potáhneš je zlatem.</span> <span class="verse"><a name="6">6</a>Oltář postavíš před oponu, která je před schránou svědectví, před příkrov, přikrývající schránu svědectví, kde se s tebou budu setkávat.</span> <span class="verse"><a name="7">7</a>Na něm bude Áron pálit kadidlo z vonných látek. Bude je pálit každého rána, když bude ošetřovat kahany.</span> <span class="verse"><a name="8">8</a>Bude je pálit i navečer, když bude kahany rozsvěcovat. Každodenně bude před Hospodinem pálit kadidlo po všechna vaše pokolení.</span> <span class="verse"><a name="9">9</a>Nebudete na něm obětovat jiné kadidlo ani oběť zápalnou nebo přídavnou ani na něm nebudete přinášet úlitbu.</span> <span class="verse"><a name="10">10</a>Jednou za rok vykoná Áron na jeho rozích smírčí obřady. Z krve smírčí oběti za hřích bude na něm vykonávat smírčí obřady jednou za rok po všechna vaše pokolení. Oltář bude velesvatý Hospodinu."</span> <span class="verse"><a name="11">11</a>Hospodin promluvil k Mojžíšovi:</span> <span class="verse"><a name="12">12</a>"Když budeš pořizovat soupis Izraelců povolaných do služby, dá každý při sčítání výkupné Hospodinu za svůj život, aby je při sčítání nestihla nenadálá pohroma.</span> <span class="verse"><a name="13">13</a>Toto dá každý, kdo přejde mezi povolané do služby: půl šekelu podle váhy určené svatyní; šekel je dvacet zrn. Tato půlka šekelu je oběť pozdvihování pro Hospodina.</span> <span class="verse"><a name="14">14</a>Každý, kdo přejde mezi povolané do služby, od dvacetiletých výše, odvede Hospodinu oběť pozdvihování.</span> <span class="verse"><a name="15">15</a>Bohatý nebude dávat více a nemajetný nedá méně než půl šekelu, když se bude odvádět Hospodinu oběť pozdvihování na vykonání smírčích obřadů za vaše životy.</span> <span class="verse"><a name="16">16</a>Vezmeš od Izraelců obnos na smírčí oběti a věnuješ jej na službu při stanu setkávání. To bude pro Izraelce jako připomínka před Hospodinem, když se za vás budou vykonávat smírčí obřady."</span> <span class="verse"><a name="17">17</a>Hospodin dále mluvil k Mojžíšovi:</span> <span class="verse"><a name="18">18</a>"Zhotovíš také bronzovou nádrž k omývání s bronzovým podstavcem a umístíš ji mezi stanem setkávání a oltářem a naleješ tam vodu.</span> <span class="verse"><a name="19">19</a>Áron a jeho synové si jí budou omývat ruce a nohy.</span> <span class="verse"><a name="20">20</a>Když budou přicházet ke stanu setkávání nebo když budou přistupovat k oltáři, aby konali službu a obraceli ohnivou oběť Hospodinu v obětní dým, budou se omývat vodou, aby nezemřeli.</span> <span class="verse"><a name="21">21</a>Budou si omývat ruce i nohy, aby nezemřeli. To je provždy platné nařízení pro něho i pro jeho potomstvo po všechna jejich pokolení."</span> <span class="verse"><a name="22">22</a>Hospodin dále mluvil k Mojžíšovi:</span> <span class="verse"><a name="23">23</a>"Ty si pak vezmi nejvzácnější balzámy: pět set šekelů tekuté myrhy, poloviční množství, totiž dvě stě padesát šekelů balzámové skořice, dvě stě padesát šekelů puškvorce,</span> <span class="verse"><a name="24">24</a>pět set šekelů kasie podle váhy šekelu svatyně a jeden hín olivového oleje.</span> <span class="verse"><a name="25">25</a>Z toho připravíš olej svatého pomazání, vonnou mast odborně smísenou. To je olej svatého pomazání.</span> <span class="verse"><a name="26">26</a>Pomažeš jím stan setkávání a schránu svědectví,</span> <span class="verse"><a name="27">27</a>stůl se vším náčiním, svícen s náčiním a kadidlový oltář,</span> <span class="verse"><a name="28">28</a>rovněž oltář pro zápalnou oběť se vším náčiním a nádrž s podstavcem.</span> <span class="verse"><a name="29">29</a>Posvětíš je a budou velesvaté. Cokoli se jich dotkne, bude svaté.</span> <span class="verse"><a name="30">30</a>Pomažeš Árona a jeho syny a posvětíš je, aby mi sloužili jako kněží.</span> <span class="verse"><a name="31">31</a>Izraelcům pak vyhlásíš: To je olej svatého pomazání pro mne po všechna vaše pokolení.</span> <span class="verse"><a name="32">32</a>Nesmí se vylít na tělo nepovolaného člověka. Nepřipravíte podobný olej stejného složení. Je svatý a zůstane pro vás svatý.</span> <span class="verse"><a name="33">33</a>Každý, kdo namíchá podobnou mast nebo z ní dá nepovolanému, bude vyobcován ze svého lidu."</span> <span class="verse"><a name="34">34</a>Hospodin řekl Mojžíšovi: "Vezmi si vonné látky, totiž čerstvou pryskyřici, vonné lastury, klovatinu galbanum a čisté kadidlo, od všeho stejný díl.</span> <span class="verse"><a name="35">35</a>Z toho připravíš kadidlovou směs, odborně smísenou, posolenou, čistou a svatou.</span> <span class="verse"><a name="36">36</a>Část jemně rozetři a přines před svědectví ve stanu setkávání, kde se s tebou budu setkávat. To vám bude velesvaté.</span> <span class="verse"><a name="37">37</a>Kadidlo, které uděláš - ve stejném složení si podobné neuděláte - bude ti svaté, je jen pro Hospodina.</span> <span class="verse"><a name="38">38</a>Kdokoli by zhotovil podobné, aby vdechoval jeho vůni, bude vyobcován ze svého lidu."</span> </p></div</div></div></body></html>