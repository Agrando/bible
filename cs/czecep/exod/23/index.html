<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/exod/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/exod">Exodus</a> &gt <strong>Chapter 23</strong></div><p><span class="verse"><a name="1">1</a>Nebudeš šířit falešnou pověst. Nespřáhneš se se svévolníkem, aby ses stal zlovolným svědkem.</span> <span class="verse"><a name="2">2</a>Nepřidáš se k většině, páchá-li zlo. Nebudeš vypovídat ve sporu s ohledem na většinu a převracet právo.</span> <span class="verse"><a name="3">3</a>Ani nemajetnému nebudeš v jeho sporu nadržovat.</span> <span class="verse"><a name="4">4</a>Když narazíš na býka svého nepřítele nebo na jeho zatoulaného osla, musíš mu jej vrátit.</span> <span class="verse"><a name="5">5</a>Když uvidíš, že osel toho, kdo tě nenávidí, klesá pod svým břemenem, zanecháš ho snad, aniž ho vyprostíš? Spolu s ním ho vyprostíš.</span> <span class="verse"><a name="6">6</a>Nebudeš převracet právo ubožáka v jeho sporu.</span> <span class="verse"><a name="7">7</a>Buď dalek každého podvodu; nepřipustíš, aby byl zabit nevinný a spravedlivý, neboť svévolníka neospravedlním.</span> <span class="verse"><a name="8">8</a>Nebudeš brát úplatek, neboť úplatek oslepuje i ty, kdo mají oči otevřené, a vede k překrucování záležitostí spravedlivých.</span> <span class="verse"><a name="9">9</a>Nebudeš utlačovat hosta; víte přece, jak bývá hostu v duši, neboť jste byli hosty v egyptské zemi.</span> <span class="verse"><a name="10">10</a>Po šest let budeš osévat svou zemi a sklízet z ní úrodu.</span> <span class="verse"><a name="11">11</a>Sedmého roku ji necháš ležet ladem. Nebudeš ji obdělávat, aby jedli ubožáci z tvého lidu, a co zbude, spase polní zvěř. Tak naložíš i se svou vinicí a se svým olivovím.</span> <span class="verse"><a name="12">12</a>Po šest dnů budeš konat svou práci, ale sedmého dne přestaneš, aby odpočinul tvůj býk i osel a aby si mohl oddechnout syn tvé otrokyně i host.</span> <span class="verse"><a name="13">13</a>Na všechno, co jsem vám řekl, budete bedlivě dbát. Jméno jiného boha nebudete připomínat; ať je není slyšet z tvých úst.</span> <span class="verse"><a name="14">14</a>Třikrát v roce budeš slavit mé slavnosti:</span> <span class="verse"><a name="15">15</a>Budeš zachovávat slavnost nekvašených chlebů. Po sedm dní budeš jíst nekvašené chleby, jak jsem ti přikázal, a to v určený čas měsíce ábíbu (to je měsíce klasů), neboť tehdy jsi vyšel z Egypta. Nikdo se neukáže před mou tváří s prázdnou.</span> <span class="verse"><a name="16">16</a>Budeš zachovávat též slavnost žně, prvních snopků z výtěžku toho, co jsi zasel na poli, a slavnost sklizně plodin na konci roku, kdy sklízíš z pole výsledek své práce.</span> <span class="verse"><a name="17">17</a>Třikrát v roce se ukáže každý, kdo je mužského pohlaví, před Pánem Hospodinem.</span> <span class="verse"><a name="18">18</a>Nebudeš obětovat dobytče tak, aby krev mého obětního hodu vytekla na něco kvašeného. Nebudeš přechovávat tuk z mé slavnosti přes noc až do rána.</span> <span class="verse"><a name="19">19</a>Prvotiny raných plodů své role přineseš do domu Hospodina, svého Boha. Nebudeš vařit kůzle v mléku jeho matky.</span> <span class="verse"><a name="20">20</a>Hle, posílám před tebou posla, aby tě opatroval na cestě a aby tě uvedl na místo, které jsem připravil.</span> <span class="verse"><a name="21">21</a>Měj se před ním na pozoru a poslouchej ho, nevzdoruj mu, neboť přestupky vám nepromine, poněvadž v něm je mé jméno.</span> <span class="verse"><a name="22">22</a>Když jej však budeš opravdu poslouchat a činit všechno, co mluvím, stanu se nepřítelem tvých nepřátel a protivníkem tvých protivníků.</span> <span class="verse"><a name="23">23</a>Můj posel půjde před tebou a uvede tě k Emorejcům, Chetejcům a Perizejcům, ke Kenaancům, Chivejcům a Jebúsejcům, a já je zničím.</span> <span class="verse"><a name="24">24</a>Nebudeš se klanět jejich bohům a nebudeš jim sloužit. Nebudeš se dopouštět toho, co páchají. Úplně je rozmetáš a na kusy roztříštíš jejich posvátné sloupy.</span> <span class="verse"><a name="25">25</a>Budete sloužit Hospodinu, svému Bohu, a on požehná tvému chlebu a tvé vodě. Vzdálím od tebe nemoc;</span> <span class="verse"><a name="26">26</a>ve tvé zemi nebude ženy, která by potratila nebo která by byla neplodná; obdařím tě plností let.</span> <span class="verse"><a name="27">27</a>Pošlu před tebou svou hrůzu a uvedu ve zmatek všechen lid, k němuž přicházíš; obrátím před tebou všechny tvé nepřátele na útěk.</span> <span class="verse"><a name="28">28</a>Pošlu před tebou děsy, aby před tebou vypudili Chivejce, Kenaance a Chetejce.</span> <span class="verse"><a name="29">29</a>Nevypudím je však před tebou za jeden rok, aby země nezpustla a aby se k tvé škodě nerozmnožila polní zvěř.</span> <span class="verse"><a name="30">30</a>Vypudím je před tebou postupně, dokud se nerozplodíš a nepřevezmeš zemi do dědictví.</span> <span class="verse"><a name="31">31</a>A určím tvé pomezí od Rákosového moře až k moři Pelištejců a od pouště až k řece Eufratu. Dám totiž do vašich rukou obyvatele země a vypudíš je před sebou.</span> <span class="verse"><a name="32">32</a>Neuzavřeš smlouvu s nimi nebo s jejich bohy.</span> <span class="verse"><a name="33">33</a>Nebudou v tvé zemi sídlit, aby tě nesvedli ke hříchu proti mně. Kdybys sloužil jejich bohům, stalo by se ti to léčkou.</span> </p></div</div></div></body></html>