<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/judg/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/judg">Judges</a> &gt <strong>Chapter 10</strong></div><p><span class="verse"><a name="1">1</a>Po Abímelekovi povstal k vysvobozování Izraele Tóla, syn Púy, syna Dódova, muž z pokolení Isacharova. Sídlil v Šamíru v Efrajimském pohoří.</span> <span class="verse"><a name="2">2</a>Soudil Izraele třiadvacet let. Když zemřel, byl pochován v Šamíru.</span> <span class="verse"><a name="3">3</a>Po něm povstal Jaír Gileádský. Soudil Izraele dvaadvacet let.</span> <span class="verse"><a name="4">4</a>Měl třicet synů, kteří jezdili na třiceti oslátkách a měli třicet měst; podle nich se nazývají Jaírovy vesnice až podnes; jsou v gileádské zemi.</span> <span class="verse"><a name="5">5</a>Když Jaír zemřel, byl pochován v Kamónu.</span> <span class="verse"><a name="6">6</a>Izraelci se dále dopouštěli toho, co je zlé v Hospodinových očích. Sloužili baalům a aštoretám i bohům aramejským a bohům sidónským, též bohům moábským a bohům Amónovců i bohům Pelištejců. Hospodina opustili a nesloužili mu.</span> <span class="verse"><a name="7">7</a>Hospodin proto vzplanul proti Izraeli hněvem a vydal jej napospas Pelištejcům a Amónovcům.</span> <span class="verse"><a name="8">8</a>Ti potírali a týrali Izraelce od toho roku po osmnáct let, i všechny Izraelce za Jordánem v zemi emorejské v Gileádu.</span> <span class="verse"><a name="9">9</a>Amónovci přešli Jordán, aby bojovali také proti Judovi a Benjamínovi i proti domu Efrajimovu. Na Izraele dolehlo veliké soužení.</span> <span class="verse"><a name="10">10</a>I úpěli Izraelci k Hospodinu: "Zhřešili jsme proti tobě, opustili jsme svého Boha a sloužili baalům."</span> <span class="verse"><a name="11">11</a>Hospodin řekl Izraelcům: "Což jsem vás nevysvobodil od Egypťanů, Emorejců, Amónovců a Pelištejců?</span> <span class="verse"><a name="12">12</a>Také Sidónci, Amálek a Maónci vás utlačovali, ale úpěli jste ke mně a já jsem vás vysvobozoval z jejich rukou.</span> <span class="verse"><a name="13">13</a>Vy jste mě však zase opustili a sloužíte jiným bohům, proto vás už nevysvobodím.</span> <span class="verse"><a name="14">14</a>Jděte si úpět k bohům, které jste si vybrali, ať vás v čas vašeho soužení vysvobodí!"</span> <span class="verse"><a name="15">15</a>Izraelci Hospodinu odpověděli: "Zhřešili jsme. Nalož s námi, jak sám uznáš za vhodné, jenom nás ještě tentokrát vyprosti!"</span> <span class="verse"><a name="16">16</a>Odstranili ze svého středu cizí bohy a sloužili Hospodinu. I ustrnul se nad bídou Izraele.</span> <span class="verse"><a name="17">17</a>Amónovci se svolali a utábořili se v Gileádu. Izraelci se také shromáždili a utábořili se v Mispě.</span> <span class="verse"><a name="18">18</a>Lid a gileádští velmožové se mezi sebou dohodli: "Ten, kdo zahájí boj proti Amónovcům, bude náčelníkem všech obyvatel Gileádu."</span> </p></div</div></div></body></html>