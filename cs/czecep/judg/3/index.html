<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/judg/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/judg">Judges</a> &gt <strong>Chapter 3</strong></div><p><span class="verse"><a name="1">1</a>Tyto pronárody ponechal Hospodin, aby jimi zkoušel Izraele, totiž všechny ty, kteří nepoznali žádné boje o Kenaan,</span> <span class="verse"><a name="2">2</a>aby je izraelská pokolení poznala a naučila se bojovat, ti totiž, kteří předtím boj vůbec nepoznali:</span> <span class="verse"><a name="3">3</a>ponechal pět pelištejských knížat a všechny Kenaance i Sidóňany a Chivejce, kteří obývali Libanónské pohoří od hory Baal-chermónu až po cestu do Chamátu.</span> <span class="verse"><a name="4">4</a>Ti zůstali, aby byl skrze ně Izrael zkoušen, aby se ukázalo, budou-li poslouchat Hospodinovy příkazy, které přikázal jejich otcům skrze Mojžíše.</span> <span class="verse"><a name="5">5</a>Izraelci tedy sídlili uprostřed Kenaanců, Chetejců, Emorejců, Perizejců, Chivejců a Jebúsejců.</span> <span class="verse"><a name="6">6</a>Brali si jejich dcery za ženy a své dcery dávali jejich synům a sloužili jejich bohům.</span> <span class="verse"><a name="7">7</a>Izraelci se dopouštěli toho, co je zlé v Hospodinových očích. Zapomněli na svého Boha Hospodina a sloužili baalům a ašerám.</span> <span class="verse"><a name="8">8</a>Proto Hospodin vzplanul proti Izraeli hněvem a vydal jej napospas Kúšanovi Rišátajimskému, králi aramského Dvojříčí. Izraelci otročili Kúšanovi Rišátajimskému osm let.</span> <span class="verse"><a name="9">9</a>I úpěli Izraelci k Hospodinu a Hospodin jim povolal vysvoboditele, aby je vysvobodil, Otníela, syna Kenazova, mladšího bratra Kálebova.</span> <span class="verse"><a name="10">10</a>Na něm spočinul duch Hospodinův a on se ujal soudu nad Izraelem. Vytrhl do boje a Hospodin mu vydal do rukou aramejského krále Kúšana Rišátajimského. Na Kúšana Rišátajimského mocně dolehla jeho ruka.</span> <span class="verse"><a name="11">11</a>Země pak žila v míru po čtyřicet let, dokud Otníel, syn Kenazův, nezemřel.</span> <span class="verse"><a name="12">12</a>Izraelci se dále dopouštěli toho, co je zlé v Hospodinových očích. Proto Hospodin dopustil, aby moábský král Eglón nabyl nad Izraelem vrchu, neboť se dopouštěli toho, co je zlé v Hospodinových očích.</span> <span class="verse"><a name="13">13</a>Eglón k sobě shromáždil Amónovce a Amáleka, vytáhl a přepadl Izraele. Přitom obsadili Palmové město.</span> <span class="verse"><a name="14">14</a>Izraelci otročili moábskému králi Eglónovi osmnáct let.</span> <span class="verse"><a name="15">15</a>I úpěli Izraelci k Hospodinu a Hospodin jim povolal vysvoboditele, Ehúda, syna Benjamínce Géry, muže, který nevládl pravou rukou. Po něm poslali Izraelci moábskému králi Eglónovi obětní dar.</span> <span class="verse"><a name="16">16</a>Ehúd si zhotovil na píď dlouhou oboustrannou dýku, připásal si ji pod šat k pravému boku</span> <span class="verse"><a name="17">17</a>a přinesl moábskému králi Eglónovi obětní dar. Eglón byl velice tlustý.</span> <span class="verse"><a name="18">18</a>Jakmile skončilo předání obětního daru, Ehúd propustil lid, který obětní dar přinesl,</span> <span class="verse"><a name="19">19</a>a sám se vrátil od model u Posvátného kruhu a řekl: "Mám pro tebe tajné sdělení, králi." Král řekl: "Tiše!" Všichni, kteří ho obklopovali, od něho tedy odešli.</span> <span class="verse"><a name="20">20</a>Eglón seděl v chladném vrchním pokoji, určeném jenom pro něho. Ehúd k němu přistoupil a řekl: "Mám pro tebe výrok Boží." Eglón povstal z křesla.</span> <span class="verse"><a name="21">21</a>Vtom Ehúd vytrhl levicí od pravého boku dýku a vrazil mu ji do břicha.</span> <span class="verse"><a name="22">22</a>Za čepelí vnikl i jílec a tuk se za čepelí zavřel, protože mu dýku z břicha nevytáhl. Vyšel ven záchodem</span> <span class="verse"><a name="23">23</a>a prošel chodbou; dveře vrchního pokoje však za sebou zavřel na zástrčku.</span> <span class="verse"><a name="24">24</a>Sotva vyšel, přišli Eglónovi služebníci. Když viděli, že dveře vrchního pokoje jsou zavřeny na zástrčku, řekli si: "Jistě vykonává v chladném pokoji svou potřebu."</span> <span class="verse"><a name="25">25</a>Načekali se až hanba, nikdo však dveře vrchního pokoje neotvíral. Proto vzali klíč, otevřeli, a hle, jejich pán leží na zemi mrtev.</span> <span class="verse"><a name="26">26</a>Zatímco váhali, Ehúd unikl, již minul modly a unikl do Seíry.</span> <span class="verse"><a name="27">27</a>Jakmile přišel, dal troubit po Efrajimském pohoří na polnici. Izraelci vytáhli s ním dolů z pohoří a on jim byl v čele.</span> <span class="verse"><a name="28">28</a>Vyzval je: "Pospěšte za mnou! Hospodin vám vydal do rukou vaše nepřátele Moábce!" Sestoupili za ním a dobyli na Moábu jordánské brody. Nikomu nedovolili přejít.</span> <span class="verse"><a name="29">29</a>Toho času pobili z Moába asi deset tisíc mužů, vesměs významných a udatných; nikdo z nich neunikl.</span> <span class="verse"><a name="30">30</a>Onoho dne se Moáb musel před Izraelem pokořit. Země žila v míru po osmdesát let.</span> <span class="verse"><a name="31">31</a>Po něm byl Šamgar, syn Anatův. Pobil Pelištejce, šest set mužů, bodcem na pohánění dobytka. Tak i on vysvobodil Izraele.</span> </p></div</div></div></body></html>