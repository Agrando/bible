<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/judg/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/judg">Judges</a> &gt <strong>Chapter 9</strong></div><p><span class="verse"><a name="1">1</a>Abímelek, syn Jerubaalův, odešel do Šekemu, k bratrům své matky a promluvil k nim i k celé čeledi rodu své matky takto:</span> <span class="verse"><a name="2">2</a>"Předneste všem šekemským občanům: Co je pro vás lepší, aby nad vámi vládlo sedmdesát mužů, samí Jerubaalovci, anebo aby nad vámi vládl jediný muž? Pamatujte, že jsem vaše krev a vaše tělo."</span> <span class="verse"><a name="3">3</a>Bratři jeho matky přednesli o něm toto všechno všem šekemským občanům a ti se k Abímelekovi přiklonili, neboť si řekli: "Je to náš bratr."</span> <span class="verse"><a name="4">4</a>Potom mu vydali sedmdesát šekelů stříbra z chrámu Baala smlouvy; za ně si Abímelek najal lehkomyslné a bezohledné muže, aby ho provázeli.</span> <span class="verse"><a name="5">5</a>Vešel do otcovského domu v Ofře a povraždil na jednom kameni své bratry Jerubaalovce, sedmdesát mužů. Zbyl jen Jótam, nejmladší syn Jerubaalův, protože se ukryl.</span> <span class="verse"><a name="6">6</a>Všichni šekemští občané a všichni z domu Miló se shromáždili a prohlásili Abímeleka za krále při božišti u sloupu, který byl v Šekemu.</span> <span class="verse"><a name="7">7</a>Když to oznámili Jótamovi, šel a postavil se na vrcholu hory Gerizímu, hlasitě volal a mluvil k nim: "Slyšte mě, šekemští občané, a vás nechť slyší Bůh!</span> <span class="verse"><a name="8">8</a>Sešly se pospolu stromy, aby si nad sebou pomazaly krále. Vyzvaly olivu: »Kraluj nad námi!«</span> <span class="verse"><a name="9">9</a>Oliva jim však odpověděla: »Mám se vzdát své tučnosti, jíž se uctívají bohové i lidé, a kymácet se nad stromy?«</span> <span class="verse"><a name="10">10</a>Stromy pak vyzvaly fík: »Pojď nad námi kralovat ty!«</span> <span class="verse"><a name="11">11</a>Fík jim však odpověděl: »Mám se vzdát své sladkosti a svých výborných plodů a kymácet se nad stromy?«</span> <span class="verse"><a name="12">12</a>Stromy pak vyzvaly vinnou révu: »Pojď nad námi kralovat ty!«</span> <span class="verse"><a name="13">13</a>Vinná réva jim však odpověděla: »Mám se vzdát svého moštu, který je k radosti bohům i lidem, a kymácet se nad stromy?«</span> <span class="verse"><a name="14">14</a>I vyzvaly všechny stromy trnitý keř: »Pojď nad námi kralovat ty!«</span> <span class="verse"><a name="15">15</a>A trnitý keř stromům odpověděl: »Jestliže mě doopravdy chcete pomazat za krále nad sebou, pojďte se schoulit do mého stínu! Jestliže však ne, vyšlehne z trnitého keře oheň a pozře i libanónské cedry!«</span> <span class="verse"><a name="16">16</a>Nuže: Jednali jste věrně a bezelstně, když jste si ustanovili za krále Abímeleka? Jednali jste dobře s Jerubaalem a s jeho domem? Jednali jste s ním podle toho, jak si zasloužil?</span> <span class="verse"><a name="17">17</a>Můj otec přece za vás bojoval s nasazením vlastního života a vytrhl vás z rukou Midjánců.</span> <span class="verse"><a name="18">18</a>Vy však jste dnes proti domu mého otce povstali, povraždili jste jeho syny, sedmdesát mužů, na jednom kameni, a ustanovili jste Abímeleka, syna jeho otrokyně, za krále šekemských občanů jen proto, že to je váš bratr.</span> <span class="verse"><a name="19">19</a>Jestliže jste tohoto dne jednali s Jerubaalem a s jeho domem věrně a bezelstně, radujte se z Abímeleka a také on ať se raduje z vás.</span> <span class="verse"><a name="20">20</a>Jestliže však nikoli, ať vyšlehne z Abímeleka oheň a pozře šekemské občany i dům Miló, pak ať vyšlehne oheň z šekemských občanů a z domu Miló a pozře Abímeleka."</span> <span class="verse"><a name="21">21</a>Poté se dal Jótam na útěk a uprchl před svým bratrem Abímelekem do Beéru, kde se usadil.</span> <span class="verse"><a name="22">22</a>Abímelek panoval nad Izraelem tři roky.</span> <span class="verse"><a name="23">23</a>Bůh poslal mezi Abímeleka a šekemské občany zlého ducha a šekemští občané se vůči Abímelekovi zachovali věrolomně.</span> <span class="verse"><a name="24">24</a>Tak násilí spáchané na sedmdesáti Jerubaalovcích a jejich prolitá krev dopadly na Abímeleka, jejich bratra, který je povraždil, i na šekemské občany za to, že ho podporovali, když vraždil své bratry.</span> <span class="verse"><a name="25">25</a>Šekemští občané postavili proti němu zálohy na vrcholcích hor a oloupili každého, kdo se ubíral cestou mimo ně. Bylo to hlášeno Abímelekovi.</span> <span class="verse"><a name="26">26</a>Tenkrát přišel Gaal, syn Ebedův, se svými bratry a dorazili do Šekemu. Šekemští občané k němu pojali důvěru.</span> <span class="verse"><a name="27">27</a>Vyšli na pole a sbírali na svých vinicích hrozny, lisovali je a uspořádali slavnost vinobraní, pak vešli do domu svého boha, hodovali, pili a zlořečili Abímelekovi.</span> <span class="verse"><a name="28">28</a>Přitom mluvil Gaal, syn Ebedův: "Kdo je Abímelek ve srovnání s Šekemem, že mu máme sloužit? Což to není syn Jerubaalův? A není u něho dozorcem Zebúl? Služte raději mužům Chamóra, otce Šekemova. Proč bychom my měli sloužit jemu?</span> <span class="verse"><a name="29">29</a>Kdybych měl v rukou tento lid, Abímeleka bych odstranil." Vyzval Abímeleka: "Rozmnož své oddíly a vytáhni!"</span> <span class="verse"><a name="30">30</a>Jak uslyšel Zebúl, velitel města, řeč Gaala, syna Ebedova, vzplanul hněvem</span> <span class="verse"><a name="31">31</a>a tajně poslal k Abímelekovi posly se vzkazem: "Hle, do Šekemu přišel Gaal, syn Ebedův, se svými bratry a pobuřují proti tobě město.</span> <span class="verse"><a name="32">32</a>Povstaň teď v noci spolu s lidem, který je s tebou, a ukryj se v poli do zálohy.</span> <span class="verse"><a name="33">33</a>Za časného jitra při východu slunce přitrhneš k městu. On i jeho lid vyjdou k tobě a ty mu uděláš, co se tvé ruce naskytne."</span> <span class="verse"><a name="34">34</a>Abímelek v noci povstal, i všechen lid, který byl s ním, a rozestavili proti Šekemu do čtyř oddílů zálohy.</span> <span class="verse"><a name="35">35</a>Gaal, syn Ebedův, vyšel a stoupl si do vrat městské brány, právě když Abímelek se svým lidem povstal ze zálohy.</span> <span class="verse"><a name="36">36</a>Když Gaal uviděl ten lid, řekl Zebúlovi: "Hle, z hřebenů hor sestupuje nějaký lid!" Zebúl mu odpověděl: "Vidíš stín hor a připadá ti jako mužové."</span> <span class="verse"><a name="37">37</a>Ale Gaal mluvil dál: "Hle, nějaký lid sestupuje z Pupku země a jeden oddíl přichází cestou od božiště mrakopravců."</span> <span class="verse"><a name="38">38</a>Tu mu řekl Zebúl: "Kdepak jsou teď tvé řeči? Vždyť jsi říkal: »Kdo je Abímelek, že bychom mu měli sloužit?« Ano, je to ten lid, který jsi tak podceňoval. Jen vytrhni a bojuj proti němu!"</span> <span class="verse"><a name="39">39</a>Gaal tedy vyšel v čele šekemských občanů, aby bojoval proti Abímelekovi,</span> <span class="verse"><a name="40">40</a>ale Abímelek ho zahnal na útěk, a mnoho skolených zůstalo ležet až po vrata brány.</span> <span class="verse"><a name="41">41</a>Abímelek se usadil v Arumě a Zebúl vypudil Gaala a jeho bratry ze Šekemu.</span> <span class="verse"><a name="42">42</a>Druhého dne vyšel lid na pole. Hlásili to Abímelekovi.</span> <span class="verse"><a name="43">43</a>Ten rozdělil lid do tří oddílů a ukryl se do zálohy v poli. Když uviděl, že lid vychází z města, zvedl se proti nim, aby je pobil.</span> <span class="verse"><a name="44">44</a>Abímelek a oddíly, které byly s ním, přitrhli a postavili se do vrat městské brány, kdežto na všechny, kdo byli na poli, přitrhly dva zbývající oddíly a pobily je.</span> <span class="verse"><a name="45">45</a>Po celý den bojoval Abímelek proti městu. Město dobyl a povraždil lid, který byl v něm, potom je rozbořil a posypal solí.</span> <span class="verse"><a name="46">46</a>Jak to uslyšeli všichni občané šekemské věže, vešli do sklepení domu boha smlouvy.</span> <span class="verse"><a name="47">47</a>Abímelekovi bylo hlášeno, že se tam shromáždili všichni občané šekemské věže.</span> <span class="verse"><a name="48">48</a>I vystoupil Abímelek se vším svým lidem na horu Salmón, uchopil sekeru, usekl ze stromu větev, zvedl ji a dal si ji na rameno. Lidu, který byl s ním, poručil: "Co jste viděli, že jsem udělal, udělejte rychle jako já!"</span> <span class="verse"><a name="49">49</a>Všechen lid, každý z nich, usekli větev a šli za Abímelekem. Nakladli je na sklepení a zapálili je nad nimi. Tak zemřeli všichni muži šekemské věže, na tisíc mužů a žen.</span> <span class="verse"><a name="50">50</a>Potom táhl Abímelek do Tebesu, oblehl jej a dobyl.</span> <span class="verse"><a name="51">51</a>Uprostřed města byla pevná věž, kam utekli všichni mužové a ženy i všichni občané města. Zavřeli za sebou a vystoupili na střechu věže.</span> <span class="verse"><a name="52">52</a>Abímelek přišel až k věži a bojoval proti ní. Přiblížil se ke vchodu do věže, aby založil požár.</span> <span class="verse"><a name="53">53</a>Vtom hodila nějaká žena Abímelekovi na hlavu mlýnský kámen a prorazila mu lebku.</span> <span class="verse"><a name="54">54</a>Rychle zavolal svého zbrojnoše a poručil mu: "Vytas meč a usmrť mě, ať o mně neříkají: »Zabila ho žena!«" Mládenec jej tedy probodl a on zemřel.</span> <span class="verse"><a name="55">55</a>Když izraelští muži uviděli, že Abímelek zemřel, vrátil se každý do svého domova.</span> <span class="verse"><a name="56">56</a>Tak odplatil Bůh Abímelekovi za zločin, jehož se dopustil proti svému otci, když povraždil svých sedmdesát bratrů.</span> <span class="verse"><a name="57">57</a>Též všechny zločiny šekemských mužů obrátil Bůh na jejich hlavu. Postihlo je zlořečení Jótama, syna Jerubaalova.</span> </p></div</div></div></body></html>