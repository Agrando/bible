<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/judg/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/judg">Judges</a> &gt <strong>Chapter 1</strong></div><p><span class="verse"><a name="1">1</a>Po Jozuově smrti se synové Izraele dotázali Hospodina: "Kdo z nás má vytáhnout do boje proti Kenaancům první?"</span> <span class="verse"><a name="2">2</a>Hospodin odpověděl: "První potáhne Juda; do jeho rukou jsem dal zemi."</span> <span class="verse"><a name="3">3</a>I vyzval Juda svého bratra Šimeóna: "Vytáhni se mnou do území, které mi bylo přiděleno losem, a budeme bojovat proti Kenaancům. Já pak půjdu zase s tebou do území přiděleného tobě." Šimeón s ním tedy šel.</span> <span class="verse"><a name="4">4</a>Juda vytáhl a Hospodin vydal Kenaance a Perizejce do jejich rukou. Pobili je v Bezeku, deset tisíc mužů.</span> <span class="verse"><a name="5">5</a>V Bezeku zastihli také Adoní-bezeka a bojovali proti němu a pobili Kenaance a Perizejce.</span> <span class="verse"><a name="6">6</a>Avšak Adoní-bezek utekl. Proto jej pronásledovali, chytili jej a uťali mu palce na rukou i u nohou.</span> <span class="verse"><a name="7">7</a>Tu Adoní-bezek doznal: "Sedmdesát králů s uťatými palci na rukou i u nohou sbíralo drobty pod mým stolem. Jak jsem činíval, tak mi Bůh odplatil." Odvlekli jej do Jeruzaléma a tam zemřel.</span> <span class="verse"><a name="8">8</a>Judovci bojovali proti Jeruzalému, dobyli jej, vybili ostřím meče a město vypálili.</span> <span class="verse"><a name="9">9</a>Potom se vypravili do boje proti Kenaancům, kteří byli usazeni na pohoří, v Negebu a v Přímořské nížině.</span> <span class="verse"><a name="10">10</a>Tak se vydal Juda proti Kenaancům sídlícím v Chebrónu; Chebrón se předtím jmenoval Kirjat-arba. Pobili Šešaje, Achímana a Talmaje.</span> <span class="verse"><a name="11">11</a>Odtud se vydal proti obyvatelům Debíru; Debír se předtím jmenoval Kirjat-sefer.</span> <span class="verse"><a name="12">12</a>Káleb tenkrát prohlásil: "Kdo přepadne Kirjat-sefer a dobude jej, tomu dám za manželku svou dceru Aksu."</span> <span class="verse"><a name="13">13</a>Dobyl jej Otníel, syn Kenazův, mladší bratr Kálebův; dal mu tedy svou dceru Aksu za manželku.</span> <span class="verse"><a name="14">14</a>Když přišla, navedla jej, aby žádal jejího otce o pole. Sesedla z osla. Káleb se jí otázal: "Co si přeješ?"</span> <span class="verse"><a name="15">15</a>Odpověděla mu: "Obdař mě požehnáním! Když jsi mne provdal do jižního suchopáru, dej mi také vodní zřídla." Káleb jí tedy dal zřídla, horní a dolní.</span> <span class="verse"><a name="16">16</a>Kénijci, synové Mojžíšova tchána, vytáhli z Palmového města spolu s Judovci do Judské stepi jižně od Aradu. Tam se usadili s lidem.</span> <span class="verse"><a name="17">17</a>Juda však táhl se svým bratrem Šimeónem a pobili Kenaance sídlící v Sefatu. Zničili město jako klaté; proto mu dali jméno Chorma (to je Klatbě propadlé).</span> <span class="verse"><a name="18">18</a>Juda dobyl také Gázu a její území, Aškalón a jeho území, Ekrón a jeho území.</span> <span class="verse"><a name="19">19</a>Hospodin byl s Judou. Podrobil si pohoří, avšak nebyl s to podrobit si obyvatele doliny, protože měli železné vozy.</span> <span class="verse"><a name="20">20</a>Kálebovi dali Chebrón, jak rozhodl Mojžíš; vyhnal odtud tři Anákovce.</span> <span class="verse"><a name="21">21</a>Pokud však jde o Jebúsejce, obyvatele Jeruzaléma, nebyli Benjamínovci s to si je podrobit; proto až dodnes sídlí Jebúsejec v Jeruzalémě spolu s Benjamínovci.</span> <span class="verse"><a name="22">22</a>Také dům Josefův vytáhl, a to k Bét-elu, a Hospodin byl s nimi.</span> <span class="verse"><a name="23">23</a>Dům Josefův provedl v Bét-elu průzkum; město se předtím jmenovalo Lúz.</span> <span class="verse"><a name="24">24</a>Hlídka spatřila muže vycházejícího z města a vyzvala ho: "Ukaž nám, kudy se dá vniknout do města, a my ti dáme milost."</span> <span class="verse"><a name="25">25</a>Ukázal jim tedy, kudy se dá vniknout do města. Město vybili ostřím meče, ale toho muže i všechnu jeho čeleď propustili.</span> <span class="verse"><a name="26">26</a>Muž se odebral do chetejské země a vystavěl město, kterému dal jméno Lúz; tak se jmenuje až dodnes.</span> <span class="verse"><a name="27">27</a>Manases však nebyl s to podrobit si Bét-šeán a jeho vesnice ani Taanak a jeho vesnice ani obyvatele Dóru a jeho vesnic ani obyvatele Jibleámu a jeho vesnic ani obyvatele Megida a jeho vesnic, a to umožnilo Kenaancům zůstat v té zemi.</span> <span class="verse"><a name="28">28</a>Teprve když se Izrael vzmohl, podrobil Kenaance nuceným pracím, ale nebyl s to podrobit si je úplně.</span> <span class="verse"><a name="29">29</a>Efrajim nebyl s to podrobit si Kenaance sídlící v Gezeru; Kenaanci sídlili v Gezeru uprostřed nich.</span> <span class="verse"><a name="30">30</a>Zabulón nebyl s to podrobit si obyvatele Kitrónu ani obyvatele Nahalólu; Kenaanci sídlili uprostřed nich, ale časem byli podrobeni nuceným pracím.</span> <span class="verse"><a name="31">31</a>Ašer nebyl s to podrobit si obyvatele Aka ani obyvatele Sidónu, Achlábu, Akzíbu, Chelby, Afíku a Rechóbu.</span> <span class="verse"><a name="32">32</a>Ašerovci sídlili uprostřed Kenaanců usedlých v zemi, protože nebyli s to si je podrobit.</span> <span class="verse"><a name="33">33</a>Neftalí nebyl s to podrobit si obyvatele Bét-šemeše ani Bét-anaty; sídlil uprostřed Kenaanců usedlých v zemi, ale obyvatelé Bét-šemeše a Bét-anaty jím byli časem podrobeni nuceným pracím.</span> <span class="verse"><a name="34">34</a>Danovce zatlačili Emorejci do hor a nedovolili jim sestoupit do doliny.</span> <span class="verse"><a name="35">35</a>To umožnilo Emorejcům zůstat v Har-cheresu, v Ajalónu a v Šaalbímu. Když však vzrostla moc Josefova domu, byli podrobeni nuceným pracím.</span> <span class="verse"><a name="36">36</a>Emorejská hranice vedla od Svahu štírů, od Skaliska nahoru.</span> </p></div</div></div></body></html>