<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/1chr/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/1chr">1 Chronicles</a> &gt <strong>Chapter 14</strong></div><p><span class="verse"><a name="1">1</a>Týrský král Chíram poslal k Davidovi posly; poslal mu cedrové dřevo, zedníky a tesaře, aby mu postavili dům.</span> <span class="verse"><a name="2">2</a>David poznal, že jej Hospodin potvrdil za krále nad Izraelem, že jeho království bude kvůli jeho izraelskému lidu velice povzneseno.</span> <span class="verse"><a name="3">3</a>David si v Jeruzalémě vzal další ženy a zplodil další syny a dcery.</span> <span class="verse"><a name="4">4</a>Toto jsou jména těch, kteří se mu narodili v Jeruzalémě: Šamúa a Šóbab, Nátan a Šalomoun,</span> <span class="verse"><a name="5">5</a>Jibchár, Elíšua a Elpelet,</span> <span class="verse"><a name="6">6</a>Nógah, Nefeg a Jafía,</span> <span class="verse"><a name="7">7</a>Elíšama, Beeljáda a Elífelet.</span> <span class="verse"><a name="8">8</a>Když Pelištejci uslyšeli, že David byl pomazán za krále nad celým Izraelem, vytáhli všichni Pelištejci Davida hledat. David o tom uslyšel a vytáhl proti nim.</span> <span class="verse"><a name="9">9</a>Pelištejci přitáhli a vpadli do doliny Refájců.</span> <span class="verse"><a name="10">10</a>David se doptával Boha: "Mám proti Pelištejcům vytáhnout? Vydáš mi je do rukou?" Hospodin mu odpověděl: "Vytáhni, vydám ti je do rukou!"</span> <span class="verse"><a name="11">11</a>Vystoupili tedy do Baal-perasímu a tam je David pobil. David prohlásil: "Bůh jako prudké vody prolomil mým prostřednictvím řady mých nepřátel." Proto pojmenovali to místo Baal-perasím (to je Pán průlomu).</span> <span class="verse"><a name="12">12</a>Pelištejci tam zanechali své bohy a David je dal spálit ohněm.</span> <span class="verse"><a name="13">13</a>Pelištejci potom znovu vpadli do doliny.</span> <span class="verse"><a name="14">14</a>David se opět doptával Boha. Bůh mu odpověděl: "Netáhni za nimi. Obejdi je a napadni je směrem od balzámovníků.</span> <span class="verse"><a name="15">15</a>Jakmile uslyšíš v korunách bazámovníků šelest kroků, vyrazíš do boje, neboť Bůh vyjde před tebou a pobije tábor Pelištejců."</span> <span class="verse"><a name="16">16</a>David vykonal, co mu Bůh přikázal. Pobili tábor Pelištejců od Gibeónu až do Gezeru.</span> <span class="verse"><a name="17">17</a>David se stal proslulým ve všech zemích. Hospodin způsobil, že strach z něho dolehl na všechny národy.</span> </p></div</div></div></body></html>