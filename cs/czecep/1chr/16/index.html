<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/1chr/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/1chr">1 Chronicles</a> &gt <strong>Chapter 16</strong></div><p><span class="verse"><a name="1">1</a>Boží schránu přinesli a umístili ji uprostřed stanu, který pro ni David postavil. I přinášeli před Bohem zápalné a pokojné oběti.</span> <span class="verse"><a name="2">2</a>Když David dokončil obětování zápalných a pokojných obětí, požehnal lidu v Hospodinově jménu.</span> <span class="verse"><a name="3">3</a>Pak podělil každého z Izraele, každého muže i ženu, bochníčkem chleba a datlovým a hrozinkovým koláčem.</span> <span class="verse"><a name="4">4</a>Potom určil lévijce, kteří by přisluhovali u Hospodinovy schrány a připomínali Hospodina, Boha Izraele, vzdávali mu chválu a oslavovali jej.</span> <span class="verse"><a name="5">5</a>Asaf byl představeným, jeho zástupcem byl Zekarjáš. Jeíel, Šemíramót, Jechíel, Matitjáš, Elíab, Benajáš, Obéd-edóm a Jeíel hráli na harfy a citary, Asaf na zvučné cymbály.</span> <span class="verse"><a name="6">6</a>Kněží Benajáš a Jachazíel hráli každodenně na pozouny před schránou Boží smlouvy.</span> <span class="verse"><a name="7">7</a>Tehdy onoho dne nařídil David poprvé, aby Asaf a jeho bratří vzdávali Hospodinu chválu:</span> <span class="verse"><a name="8">8</a>Chválu vzdejte Hospodinu a vzývejte jeho jméno, uvádějte národům ve známost jeho skutky,</span> <span class="verse"><a name="9">9</a>zpívejte mu, pějte žalmy, přemýšlejte o všech jeho divech,</span> <span class="verse"><a name="10">10</a>honoste se jeho svatým jménem, ať se raduje srdce těch, kteří hledají Hospodina!</span> <span class="verse"><a name="11">11</a>Dotazujte se na vůli Hospodinovu a jeho moc, jeho tvář hledejte ustavičně.</span> <span class="verse"><a name="12">12</a>Připomínejte divy, jež vykonal, jeho zázraky a rozsudky jeho úst,</span> <span class="verse"><a name="13">13</a>potomkové Izraele, jeho služebníka, Jákobovi synové, jeho vyvolení!</span> <span class="verse"><a name="14">14</a>Je to Hospodin, náš Bůh, kdo soudí celou zemi.</span> <span class="verse"><a name="15">15</a>Věčně pamatujte na jeho smlouvu, na slovo, jež přikázal tisícům pokolení.</span> <span class="verse"><a name="16">16</a>Uzavřel ji s Abrahamem, přísahou ji stvrdil Izákovi,</span> <span class="verse"><a name="17">17</a>stanovil ji Jákobovi jako nařízení, Izraeli jako smlouvu věčnou:</span> <span class="verse"><a name="18">18</a>"Dám ti kenaanskou zemi za dědičný úděl!"</span> <span class="verse"><a name="19">19</a>Na počet vás byla malá hrstka, byli jste tam hosty.</span> <span class="verse"><a name="20">20</a>Putovali od jednoho pronároda ke druhému, z jednoho království dál k jinému lidu.</span> <span class="verse"><a name="21">21</a>On však nedovolil nikomu, aby je utlačoval, káral kvůli nim i krále:</span> <span class="verse"><a name="22">22</a>"Nesahejte na mé pomazané, ublížit mým prorokům se chraňte!"</span> <span class="verse"><a name="23">23</a>Zpívej Hospodinu, celá země! Zvěstujte den ze dne jeho spásu,</span> <span class="verse"><a name="24">24</a>vypravujte mezi pronárody o jeho slávě, mezi všemi národy o jeho divech,</span> <span class="verse"><a name="25">25</a>neboť Hospodin je veliký, nejvyšší chvály hodný, budí bázeň, je nad všechny bohy.</span> <span class="verse"><a name="26">26</a>Všechna božstva národů jsou bůžci, ale Hospodin učinil nebe.</span> <span class="verse"><a name="27">27</a>Před jeho tváří velebná důstojnost, moc a potěšení na svatém místě jeho.</span> <span class="verse"><a name="28">28</a>Lidské čeledi, přiznejte Hospodinu, přiznejte Hospodinu slávu a moc,</span> <span class="verse"><a name="29">29</a>přiznejte Hospodinu slávu jeho jména! Přineste dar, vstupte před něj, v nádheře svatyně se klaňte Hospodinu!</span> <span class="verse"><a name="30">30</a>Svíjej se před ním, celá země! Pevně je založen svět, nic jím neotřese.</span> <span class="verse"><a name="31">31</a>Nebesa se zaradují, rozjásá se země, mezi národy se bude říkat: "Hospodin kraluje!"</span> <span class="verse"><a name="32">32</a>Moře i s tím, co je v něm, se rozburácí, pole zazní jásotem, i všechno, co je na něm.</span> <span class="verse"><a name="33">33</a>Tehdy zaplesají stromy v lese vstříc Hospodinu, že přichází soudit zemi.</span> <span class="verse"><a name="34">34</a>Chválu vzdejte Hospodinu, protože je dobrý, jeho milosrdenství je věčné.</span> <span class="verse"><a name="35">35</a>Rcete: Zachraň nás, ó Bože, naše spáso, shromáždi a vytrhni nás z pronárodů; tvému svatému jménu budeme vzdávat chválu, budeme tě chválit chvalozpěvem.</span> <span class="verse"><a name="36">36</a>Požehnán buď Hospodin, Bůh Izraele, od věků až na věky!" A všechen lid ať řekne: "Amen. Chvalte Hospodina!"</span> <span class="verse"><a name="37">37</a>Tam před schránou Hospodinovy smlouvy zanechal David Asafa a jeho bratry, aby každodenně, podle denního rozvrhu, před schránou přisluhovali.</span> <span class="verse"><a name="38">38</a>Obéd-edóma a jeho šedesát osm bratří i Obéd-edóma, syna Jedítúnova, a Chósu zanechal jako vrátné.</span> <span class="verse"><a name="39">39</a>Kněze Sádoka a jeho bratry kněze zanechal před Hospodinovým příbytkem na posvátném návrší v Gibeónu,</span> <span class="verse"><a name="40">40</a>aby každodenně zrána i zvečera obětovali Hospodinu na oltáři zápalné oběti, a to podle všeho toho, co je zapsáno v Hospodinově zákoně, který vydal Izraeli.</span> <span class="verse"><a name="41">41</a>S nimi byli Héman a Jedútún a ostatní čistí, kteří byli uvedeni jmény, aby vzdávali chválu Hospodinu, neboť jeho milosrdenství je věčné.</span> <span class="verse"><a name="42">42</a>Héman a Jedútún měli s sebou pozouny, zvučné cymbály a nástroje k Božímu zpěvu. Jedútúnovci byli u brány.</span> <span class="verse"><a name="43">43</a>I odešel všechen lid, každý do svého domu. A David se obrátil ke svému domu, aby mu udělil požehnání.</span> </p></div</div></div></body></html>