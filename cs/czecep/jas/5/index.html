<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/jas/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/jas">James</a> &gt <strong>Chapter 5</strong></div><p><span class="verse"><a name="1">1</a>A nyní, vy boháči, plačte a naříkejte nad pohromami, které na vás přicházejí.</span> <span class="verse"><a name="2">2</a>Vaše bohatství shnilo, vaše šatstvo je moly rozežráno,</span> <span class="verse"><a name="3">3</a>vaše zlato a stříbro zrezavělo, a ten rez bude svědčit proti vám a stráví vaše tělo jako oheň. Nashromáždili jste si poklady - pro konec dnů!</span> <span class="verse"><a name="4">4</a>Hle, mzda dělníků, kteří žali vaše pole, a vy jste jim ji upřeli, volá do nebes, a křik ženců pronikl ke sluchu Hospodina zástupů.</span> <span class="verse"><a name="5">5</a>Žili jste rozmařile a hýřili jste na zemi, vykrmili jste se - pro den porážky!</span> <span class="verse"><a name="6">6</a>Odsoudili jste a zahubili jste spravedlivého; a on se proti vám nestaví.</span> <span class="verse"><a name="7">7</a>Buďte tedy trpěliví, bratří, až do příchodu Páně. Pohleďte, jak rolník čeká trpělivě na drahocennou úrodu země, dokud se nedočká podzimního i jarního deště.</span> <span class="verse"><a name="8">8</a>I vy tedy trpělivě čekejte, posilněte svá srdce, vždyť příchod Páně je blízko.</span> <span class="verse"><a name="9">9</a>Nestěžujte si jeden na druhého, bratří, abyste nebyli odsouzeni. Hle, soudce stojí přede dveřmi!</span> <span class="verse"><a name="10">10</a>Za příklad trpělivosti v utrpení si, bratří, vezměte proroky, kteří mluvili ve jménu Páně.</span> <span class="verse"><a name="11">11</a>Hle, 'blahoslavíme ty, kteří vytrvali'. Slyšeli jste o vytrvalosti Jobově a víte, k čemu ho Pán nakonec přivedl. Vždyť 'Pán je plný soucitu a slitování'.</span> <span class="verse"><a name="12">12</a>Především nepřísahejte, bratří moji, ani při nebi ani při zemi ani při ničem jiném. Vaše 'ano' ať je vždy 'ano' a 'ne' ať je 'ne', abyste nepropadli soudu.</span> <span class="verse"><a name="13">13</a>Vede se někomu z vás zle? Ať se modlí! Je někdo dobré mysli? Ať zpívá Pánu!</span> <span class="verse"><a name="14">14</a>Je někdo z vás nemocen? Ať zavolá starší církve, ti ať se nad ním modlí a potírají ho olejem ve jménu Páně.</span> <span class="verse"><a name="15">15</a>Modlitba víry zachrání nemocného, Pán jej pozdvihne, a dopustil-li se hříchů, bude mu odpuštěno.</span> <span class="verse"><a name="16">16</a>Vyznávejte hříchy jeden druhému a modlete se jeden za druhého, abyste byli uzdraveni. Velkou moc má vroucí modlitba spravedlivého.</span> <span class="verse"><a name="17">17</a>Eliáš byl člověk jako my, a když se naléhavě modlil, aby nepršelo, nezapršelo v zemi po tři roky a šest měsíců.</span> <span class="verse"><a name="18">18</a>A opět se modlil, a nebe dalo déšť a země přinesla úrodu.</span> <span class="verse"><a name="19">19</a>Bratří moji, zbloudí-li kdo od pravdy a druhý ho přivede nazpět,</span> <span class="verse"><a name="20">20</a>vězte, že ten, kdo odvrátí hříšníka od bludné cesty, zachrání jeho duši od smrti a přikryje množství hříchů.</span> </p></div</div></div></body></html>