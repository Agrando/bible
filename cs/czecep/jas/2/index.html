<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/jas/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/jas">James</a> &gt <strong>Chapter 2</strong></div><p><span class="verse"><a name="1">1</a>Bratří moji, jestliže věříte v Ježíše Krista, našeho Pána slávy, nesmíte dělat rozdíly mezi lidmi.</span> <span class="verse"><a name="2">2</a>Do vašeho shromáždění přijde třeba muž se zlatým prstenem a v nádherném oděvu. Přijde také chudák v ošumělých šatech.</span> <span class="verse"><a name="3">3</a>A vy věnujete svou pozornost tomu v nádherném oděvu a řeknete mu: "Posaď se na tomto čestném místě," kdežto chudému řeknete: "Ty postůj tamhle, nebo si sedni tady na zem."</span> <span class="verse"><a name="4">4</a>Neděláte tím mezi sebou rozdíly a nestali se z vás soudci, kteří posuzují nesprávně?</span> <span class="verse"><a name="5">5</a>Poslyšte, moji milovaní bratří: Cožpak Bůh nevyvolil chudáky tohoto světa, aby byli bohatí ve víře a stali se dědici království, jež zaslíbil těm, kdo ho milují?</span> <span class="verse"><a name="6">6</a>Vy jste však ponížili chudého. Cožpak vás bohatí neutiskují? Nevláčejí vás před soudy?</span> <span class="verse"><a name="7">7</a>Nemluví právě oni s pohrdáním o slavném jménu, které bylo nad vámi vysloveno?</span> <span class="verse"><a name="8">8</a>Jestliže tedy zachováváte královský zákon, jak je napsán v Písmu: 'Milovati budeš bližního svého jako sám sebe,' dobře činíte.</span> <span class="verse"><a name="9">9</a>Jestliže však někomu straníte, dopouštíte se hříchu a zákon vás usvědčuje z přestoupení.</span> <span class="verse"><a name="10">10</a>Kdo by totiž zachoval celý zákon, a jen v jednom přikázání klopýtl, provinil se proti všem.</span> <span class="verse"><a name="11">11</a>Vždyť ten, kdo řekl: 'Nezcizoložíš,' řekl také: 'Nezabiješ.' Jestliže necizoložíš, ale zabíjíš, přestupuješ zákon.</span> <span class="verse"><a name="12">12</a>Mluvte a jednejte jako ti, kteří mají být souzeni zákonem svobody.</span> <span class="verse"><a name="13">13</a>Na Božím soudu není milosrdenství pro toho, kdo neprokázal milosrdenství. Ale milosrdenství vítězí nad soudem.</span> <span class="verse"><a name="14">14</a>Co je platné, moji bratří, když někdo říká, že má víru, ale přitom nemá skutky? Může ho snad ta víra spasit?</span> <span class="verse"><a name="15">15</a>Kdyby některý bratr nebo sestra byli bez šatů a neměli jídlo ani na den,</span> <span class="verse"><a name="16">16</a>a někdo z vás by jim řekl: "Buďte s Bohem - ať vám není zima a nemáte hlad", ale nedali byste jim, co potřebují pro své tělo, co by to bylo platné?</span> <span class="verse"><a name="17">17</a>Stejně tak i víra, není-li spojena se skutky, je sama o sobě mrtvá.</span> <span class="verse"><a name="18">18</a>Někdo však řekne: "Jeden má víru a druhý má skutky." Tomu odpovím: Ukaž mi tu svou víru bez skutků a já ti ukážu svou víru na skutcích.</span> <span class="verse"><a name="19">19</a>Ty věříš, že je jeden Bůh. To je správné. I démoni tomu věří, ale hrozí se toho.</span> <span class="verse"><a name="20">20</a>Neuznáš, ty nechápavý člověče, že víra bez skutků není k ničemu?</span> <span class="verse"><a name="21">21</a>Což nebyl náš otec Abraham ospravedlněn ze skutků, když položil na oltář svého syna Izáka?</span> <span class="verse"><a name="22">22</a>Nevidíš, že víra působila spolu s jeho skutky a že ve skutcích došla víra dokonalosti?</span> <span class="verse"><a name="23">23</a>Tak se naplnilo Písmo: 'Uvěřil Abraham Bohu, a bylo mu to počítáno za spravedlnost' a byl nazván 'přítelem Božím'.</span> <span class="verse"><a name="24">24</a>Vidíte, že ze skutků je člověk ospravedlněn, a ne pouze z víry!</span> <span class="verse"><a name="25">25</a>Což nebyla i nevěstka Rachab podobně ospravedlněna ze skutků, když přijala posly a propustila je jinou cestou? -</span> <span class="verse"><a name="26">26</a>Jako je tělo bez ducha mrtvé, tak je mrtvá i víra bez skutků.</span> </p></div</div></div></body></html>