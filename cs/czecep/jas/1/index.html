<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/jas/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/jas">James</a> &gt <strong>Chapter 1</strong></div><p><span class="verse"><a name="1">1</a>Jakub, služebník Boží a Pána Ježíše Krista, posílá pozdrav dvanácti pokolením v diaspoře.</span> <span class="verse"><a name="2">2</a>Mějte z toho jen radost, moji bratří, když na vás přicházejí rozličné zkoušky.</span> <span class="verse"><a name="3">3</a>Vždyť víte, že osvědčí-li se v nich vaše víra, povede to k vytrvalosti.</span> <span class="verse"><a name="4">4</a>A vytrvalost ať je dovršena skutkem, abyste byli dokonalí a neporušení, prosti všech nedostatků.</span> <span class="verse"><a name="5">5</a>Má-li kdo z vás nedostatek moudrosti, ať prosí Boha, který dává všem bez výhrad a bez výčitek, a bude mu dána.</span> <span class="verse"><a name="6">6</a>Nechť však prosí s důvěrou a nic nepochybuje. Kdo pochybuje, je podoben mořské vlně, hnané a zmítané vichřicí.</span> <span class="verse"><a name="7">7</a>Ať si takový člověk nemyslí, že od Pána něco dostane;</span> <span class="verse"><a name="8">8</a>je to muž rozpolcený, nestálý ve všem, co činí.</span> <span class="verse"><a name="9">9</a>Bratr v nízkém postavení ať s chloubou myslí na své vyvýšení</span> <span class="verse"><a name="10">10</a>a bohatý ať myslí na své ponížení - vždyť pomine jako květ trávy:</span> <span class="verse"><a name="11">11</a>vzejde slunce a svým žárem spálí trávu, květ opadne a jeho krása zajde. Tak i boháč se vším svým shonem vezme za své.</span> <span class="verse"><a name="12">12</a>Blahoslavený člověk, který obstojí ve zkoušce; když se osvědčí, dostane vavřín života, jejž Pán zaslíbil těm, kdo ho milují.</span> <span class="verse"><a name="13">13</a>Kdo prochází zkouškou, ať neříká, že ho pokouší Pán. Bůh nemůže být pokoušen ke zlému a sám také nikoho nepokouší.</span> <span class="verse"><a name="14">14</a>Každý, kdo je v pokušení, je sváděn a váben svou vlastní žádostivostí.</span> <span class="verse"><a name="15">15</a>Žádostivost pak počne a porodí hřích, a dokonaný hřích plodí smrt.</span> <span class="verse"><a name="16">16</a>Neklamte sami sebe, milovaní bratří!</span> <span class="verse"><a name="17">17</a>'Každý dobrý dar a každé dokonalé obdarování' je shůry, sestupuje od Otce nebeských světel. U něho není proměny ani střídání světla a stínu.</span> <span class="verse"><a name="18">18</a>Z jeho rozhodnutí jsme se znovu zrodili slovem pravdy, abychom byli jakoby první sklizní jeho stvoření.</span> <span class="verse"><a name="19">19</a>Pamatujte si, moji milovaní bratří: každý člověk ať je rychlý k naslouchání, ale pomalý k mluvení, pomalý k hněvu;</span> <span class="verse"><a name="20">20</a>vždyť lidským hněvem spravedlnost Boží neprosadíš.</span> <span class="verse"><a name="21">21</a>A proto odstraňte veškerou špínu a přemíru špatnosti a v tichosti přijměte zaseté slovo, které má moc spasit vaše duše.</span> <span class="verse"><a name="22">22</a>Podle slova však také jednejte, nebuďte jen posluchači - to byste klamali sami sebe!</span> <span class="verse"><a name="23">23</a>Vždyť kdo slovo jen slyší a nejedná podle něho, ten se podobá muži, který v zrcadle pozoruje svůj vzhled;</span> <span class="verse"><a name="24">24</a>podívá se na sebe, odejde a hned zapomene, jak vypadá.</span> <span class="verse"><a name="25">25</a>Kdo se však zahledí do dokonalého zákona svobody a vytrvá, takže není zapomnětlivý posluchač, nýbrž také jedná, ten bude blahoslavený pro své skutky.</span> <span class="verse"><a name="26">26</a>Domnívá-li se kdo, že je zbožný, a přitom nedrží na uzdě svůj jazyk, klame tím sám sebe a jeho zbožnost je marná.</span> <span class="verse"><a name="27">27</a>Pravá a čistá zbožnost před Bohem a Otcem znamená pamatovat na vdovy a sirotky v jejich soužení a chránit se před poskvrnou světa.</span> </p></div</div></div></body></html>