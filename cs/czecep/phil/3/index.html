<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/phil/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/phil">Philippians</a> &gt <strong>Chapter 3</strong></div><p><span class="verse"><a name="1">1</a>A tak, bratří moji, radujte se v Pánu. Psáti vám stále totéž mně není zatěžko a vám to bude oporou.</span> <span class="verse"><a name="2">2</a>Dejte si pozor na ty psy, dejte si pozor na ty špatné dělníky, dejte si pozor na tu 'rozřízku'!</span> <span class="verse"><a name="3">3</a>Neboť pravá obřízka jsme my, kteří duchem sloužíme Bohu, chlubíme se Kristem Ježíšem a nedáme na vnější věci -</span> <span class="verse"><a name="4">4</a>ačkoli já bych měl proč na ně spoléhat. Zdá-li se někomu jinému, že může spoléhat na vnější věci, já tím víc:</span> <span class="verse"><a name="5">5</a>obřezán osmého dne, z rodu izraelského, z pokolení Benjamínova, Hebrej z Hebrejů; jde-li o zákon - farizeus;</span> <span class="verse"><a name="6">6</a>jde-li o horlivost - pronásledovatel církve; jde-li o spravedlnost podle zákona, byl jsem bez úhony.</span> <span class="verse"><a name="7">7</a>Ale cokoliv mi bylo ziskem, to jsem pro Krista odepsal jako ztrátu.</span> <span class="verse"><a name="8">8</a>A vůbec všecko pokládám za ztrátu, neboť to, že jsem poznal Ježíše, svého Pána, je mi nade všecko. Pro něho jsem všecko ostatní odepsal a pokládám to za nic,</span> <span class="verse"><a name="9">9</a>abych získal Krista a nalezen byl v něm nikoli s vlastní spravedlností, která je ze zákona, ale s tou, která je z víry v Krista - spravedlností z Boha založenou na víře,</span> <span class="verse"><a name="10">10</a>abych poznal jej a moc jeho vzkříšení i účast na jeho utrpení. Beru na sebe podobu jeho smrti,</span> <span class="verse"><a name="11">11</a>abych tak dosáhl zmrtvýchvstání.</span> <span class="verse"><a name="12">12</a>Nemyslím, že bych již byl u cíle anebo již dosáhl dokonalosti; běžím však, abych se jí zmocnil, protože mne se zmocnil Kristus Ježíš.</span> <span class="verse"><a name="13">13</a>Bratří, já nemám za to, že jsem již u cíle; jen to mohu říci: zapomínaje na to, co je za mnou, upřen k tomu, co je přede mnou,</span> <span class="verse"><a name="14">14</a>běžím k cíli, abych získal nebeskou cenu, jíž je Boží povolání v Kristu Ježíši.</span> <span class="verse"><a name="15">15</a>Kdo je dokonalý, ať smýšlí jako my; a jestliže v něčem smýšlíte jinak, i to vám Bůh objasní.</span> <span class="verse"><a name="16">16</a>Jen k čemu jsme již dospěli, toho se držme.</span> <span class="verse"><a name="17">17</a>Bratří, napodobujte mne. Hleďte na ty, kdo žijí podle našeho příkladu.</span> <span class="verse"><a name="18">18</a>Neboť mnozí, o nichž jsem vám často říkal a nyní to s pláčem opakuji, žijí jako nepřátelé Kristova kříže;</span> <span class="verse"><a name="19">19</a>jejich koncem je zahynutí, jejich bohem břicho a jejich chloubou to, zač by se měli stydět, neboť smýšlejí přízemně.</span> <span class="verse"><a name="20">20</a>My však máme občanství v nebesích, odkud očekáváme i Spasitele, Pána Ježíše Krista.</span> <span class="verse"><a name="21">21</a>On promění tělo naší poníženosti v podobu těla své slávy silou, kterou je mocen všecko si podmanit.</span> </p></div</div></div></body></html>