<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/phil/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/phil">Philippians</a> &gt <strong>Chapter 1</strong></div><p><span class="verse"><a name="1">1</a>Pavel a Timoteus, služebníci Krista Ježíše, všem bratřím v Kristu Ježíši, kteří jsou ve Filipech, i biskupům a jáhnům:</span> <span class="verse"><a name="2">2</a>Milost vám a pokoj od Boha Otce našeho a Pána Ježíše Krista.</span> <span class="verse"><a name="3">3</a>Děkuji Bohu svému při každé vzpomínce na vás</span> <span class="verse"><a name="4">4</a>a v každé modlitbě za vás všechny s radostí prosím;</span> <span class="verse"><a name="5">5</a>jsem vděčen za vaši účast na díle evangelia od prvního dne až doposud</span> <span class="verse"><a name="6">6</a>a jsem si jist, že ten, který ve vás začal dobré dílo, dovede je až do dne Ježíše Krista.</span> <span class="verse"><a name="7">7</a>Vždyť právem tak smýšlím o vás všech, protože vás všechny mám v srdci jako spoluúčastníky milosti, i když jsem ve vězení, zodpovídám se před soudem a obhajuji evangelium.</span> <span class="verse"><a name="8">8</a>Bůh je mi svědkem, jak po vás všech vroucně toužím v Kristu Ježíši.</span> <span class="verse"><a name="9">9</a>A za to se modlím, aby se vaše láska ještě víc a více rozhojňovala a s ní i poznání a hluboká vnímavost;</span> <span class="verse"><a name="10">10</a>abyste rozpoznali, na čem záleží, a byli ryzí a bezúhonní pro den Kristův,</span> <span class="verse"><a name="11">11</a>plní ovoce spravedlnosti, které z moci Ježíše Krista roste k slávě a chvále Boží.</span> <span class="verse"><a name="12">12</a>Rád bych, bratří, abyste věděli, že to, co mě potkalo, je spíše k prospěchu evangelia,</span> <span class="verse"><a name="13">13</a>takže po celém soudu i všude jinde je známo, že jsem vězněn pro Krista,</span> <span class="verse"><a name="14">14</a>a mnohé bratry právě mé okovy povzbudily, aby se spolehli na Pána a s větší smělostí mluvili beze strachu slovo Boží.</span> <span class="verse"><a name="15">15</a>Někteří sice káží Krista také ze závisti a z řevnivosti, jiní však s dobrým úmyslem.</span> <span class="verse"><a name="16">16</a>Jedni z lásky, protože vědí, že jsem tu k obhajobě evangelia,</span> <span class="verse"><a name="17">17</a>druzí z touhy po uplatnění, ne z čistých pohnutek, a domnívají se, že mi v mém vězení způsobí bolest.</span> <span class="verse"><a name="18">18</a>Ale co na tom! Jen když se jakýmkoli způsobem, ať s postranními úmysly, ať upřímně zvěstuje Kristus; z toho se raduji a budu radovat.</span> <span class="verse"><a name="19">19</a>Neboť vím, že se mi vše obrátí k dobrému vaší modlitbou a přispěním Ducha Ježíše Krista.</span> <span class="verse"><a name="20">20</a>Toužebně očekávám a doufám, že v ničem nebudu zahanben, ale veřejně a směle jako vždycky i nyní na mně bude oslaven Kristus, ať životem, ať smrtí.</span> <span class="verse"><a name="21">21</a>Život, to je pro mne Kristus, a smrt je pro mne zisk.</span> <span class="verse"><a name="22">22</a>Mám-li žít v tomto těle, získám tím možnost další práce. Nevím tedy, co bych vyvolil,</span> <span class="verse"><a name="23">23</a>táhne mne to na obě strany: Toužím odejít a být s Kristem, což je jistě mnohem lepší;</span> <span class="verse"><a name="24">24</a>ale zůstat v tomto těle je zase potřebnější pro vás.</span> <span class="verse"><a name="25">25</a>Proto pevně spoléhám, že zůstanu a budu se všemi vámi k vašemu prospěchu a k radosti vaší víry,</span> <span class="verse"><a name="26">26</a>abyste se mohli mnou ještě více chlubit v Kristu Ježíši, když k vám opět přijdu.</span> <span class="verse"><a name="27">27</a>Jenom veďte život hodný Kristova evangelia, abych viděl, až přijdu, nebo nepřijdu-li, abych slyšel, že zakotveni v jednom Duchu vedete jednou myslí zápas ve víře v evangelium</span> <span class="verse"><a name="28">28</a>a v ničem se nestrachujete protivníků. Jim je to předzvěst zahynutí, vám však spasení, a to od Boha.</span> <span class="verse"><a name="29">29</a>Neboť vám je z milosti dáno netoliko v Krista věřit, ale pro něho i trpět;</span> <span class="verse"><a name="30">30</a>vedete týž zápas, jaký jste u mne viděli a o jakém nyní slyšíte.</span> </p></div</div></div></body></html>