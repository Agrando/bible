<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/2cor/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/2cor">2 Corinthians</a> &gt <strong>Chapter 8</strong></div><p><span class="verse"><a name="1">1</a>Chceme vám povědět, bratří, jakou milost dal Bůh církvím v Makedonii.</span> <span class="verse"><a name="2">2</a>Tak se osvědčily v mnohém soužení, že z jejich nesmírné radosti a veliké chudoby vzešla jejich bohatá štědrost.</span> <span class="verse"><a name="3">3</a>Mohu jim dosvědčit, že dobrovolně dávali podle své největší možnosti, ano i nad možnost;</span> <span class="verse"><a name="4">4</a>s velkou naléhavostí nás prosili, aby se směli účastnit této pomoci pro bratry v Judsku.</span> <span class="verse"><a name="5">5</a>Překonali všechno naše očekávání: dali sami sebe předně Pánu a z vůle Boží také nám.</span> <span class="verse"><a name="6">6</a>A tak jsme vybídli Tita, který započal toto dílo lásky, aby je mezi vámi také dokončil.</span> <span class="verse"><a name="7">7</a>Jako jste ve všem bohatí, ve víře, v slovu, v poznání, v horlivosti i v lásce, kterou máte k nám, buďte bohatí i v tomto díle milosti.</span> <span class="verse"><a name="8">8</a>Neříkám to jako rozkaz, zmiňuji se však o horlivosti jiných, abych vyzkoušel opravdovost vaší lásky.</span> <span class="verse"><a name="9">9</a>Znáte přece štědrost našeho Pána Ježíše Krista: byl bohatý, ale pro vás se stal chudým, abyste vy jeho chudobou zbohatli.</span> <span class="verse"><a name="10">10</a>Řeknu vám, co si myslím: Sluší se, abyste nyní dokončili dílo, které jste už loni nejen začali, nýbrž také k němu dali podnět.</span> <span class="verse"><a name="11">11</a>Odkud vyšla ochota k pomoci, tam ať se pomoc také uskuteční. Každý ať dá podle toho, co má;</span> <span class="verse"><a name="12">12</a>vždyť je-li zde tato ochota, pak je dar před Bohem cenný podle toho, co kdo má, ne podle toho, co nemá.</span> <span class="verse"><a name="13">13</a>Nejde o to, aby se jiným ulehčilo a vy byli přetíženi, nýbrž abyste na tom byli stejně:</span> <span class="verse"><a name="14">14</a>váš přebytek pomůže nyní jejich nedostatku, aby zase jindy jejich přebytek přišel k dobru vám ve vašem nedostatku; tak nastane vyrovnání,</span> <span class="verse"><a name="15">15</a>jak je psáno: 'Kdo měl mnoho, tomu nic nepřebylo, a kdo málo, neměl nedostatek.'</span> <span class="verse"><a name="16">16</a>Buď Bohu dík, že dal Titovi do srdce stejně horlivý zájem o vás!</span> <span class="verse"><a name="17">17</a>Nejenže vyhověl mé výzvě, nýbrž ve své horlivosti sám od sebe se rozhodl k vám jít.</span> <span class="verse"><a name="18">18</a>Spolu s ním posílám bratra, který si službou evangeliu získal uznání ve všech církvích.</span> <span class="verse"><a name="19">19</a>A nejen to: byl také církvemi zvolen, aby nás doprovázel s výtěžkem této sbírky, jež se naší službou uskutečňuje k slávě Páně a jako projev naší ochoty.</span> <span class="verse"><a name="20">20</a>Chceme totiž zabránit tomu, aby nás při službě tomuto štědrému daru někdo nepodezíral.</span> <span class="verse"><a name="21">21</a>Myslíme na to, abychom byli bez výtky nejen před Bohem, nýbrž i před lidmi.</span> <span class="verse"><a name="22">22</a>S těmi dvěma posíláme dalšího bratra, o jehož horlivosti v každém směru jsme se mnohokrát přesvědčili; a nyní je obzvláště horlivý, protože vám velmi důvěřuje.</span> <span class="verse"><a name="23">23</a>Pokud jde o Tita, je to můj společník a spolupracovník v díle pro vás. Pokud jde o oba další bratry, jsou to vyslanci církví a sláva Kristova.</span> <span class="verse"><a name="24">24</a>Ukažte jim svou lásku a dokažte jim, že jsme na vás před ostatními církvemi právem hrdi.</span> </p></div</div></div></body></html>