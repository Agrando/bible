<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/2cor/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/2cor">2 Corinthians</a> &gt <strong>Chapter 10</strong></div><p><span class="verse"><a name="1">1</a>Já Pavel vás napomínám tiše a mírně po způsobu Kristově - já, který tváří v tvář jsem prý mezi vámi pokorný, ale z dálky si na vás troufám.</span> <span class="verse"><a name="2">2</a>Prosím vás, nenuťte mne, až přijdu, jednat s tou troufalostí, na kterou mám podle svého přesvědčení právo, a to vůči těm, kteří nám připisují záměry jen lidské.</span> <span class="verse"><a name="3">3</a>Jsme ovšem jenom lidé, ale svůj zápas nevedeme po lidsku.</span> <span class="verse"><a name="4">4</a>Zbraně našeho boje nejsou světské, nýbrž mají od Boha sílu bořit hradby. Jimi boříme lidské výmysly</span> <span class="verse"><a name="5">5</a>a všecko, co se v pýše pozvedá proti poznání Boha. Uvádíme do poddanství každou mysl, aby byla poslušna Krista,</span> <span class="verse"><a name="6">6</a>a jsme připraveni potrestat každou neposlušnost, dokud vaše poslušnost nebude úplná.</span> <span class="verse"><a name="7">7</a>Hleďte na to, co máte před očima! Je-li si někdo jist, že je Kristův, nechť si uvědomí, že jako je on Kristův, tak jsme i my!</span> <span class="verse"><a name="8">8</a>I když se trochu víc pochlubím pravomocí, kterou mi Kristus dal - abych u vás stavěl, a ne bořil - nebudu zahanben.</span> <span class="verse"><a name="9">9</a>Nechtěl bych však, aby se zdálo, že vás chci svými listy zastrašovat.</span> <span class="verse"><a name="10">10</a>Říká se, že mé listy jsou závažné a mocné, ale osobní přítomnost slabá a řeč ubohá.</span> <span class="verse"><a name="11">11</a>Kdo tak mluví, ať si uvědomí: jak se projevujeme slovy svých dopisů, když jsme daleko od vás, tak se ukážeme svými činy, až budeme u vás.</span> <span class="verse"><a name="12">12</a>Neopovažujeme se zařadit mezi ty nebo srovnávat s těmi, kteří doporučují sami sebe: tím, že se měří jen podle sebe a srovnávají sami se sebou, ztrácejí soudnost.</span> <span class="verse"><a name="13">13</a>Nechceme si zakládat na díle přesahujícím hranice, které nám vyměřil Bůh, totiž abychom došli až k vám.</span> <span class="verse"><a name="14">14</a>Nechceme se rozpínat dál, než kam jsme sami došli - vždyť jsme ve své službě evangeliu Kristovu dospěli až k vám.</span> <span class="verse"><a name="15">15</a>Nezakládáme si na tom, co udělali jiní; máme však naději, že vaše víra bude růst a tak se hranice nám stanovená rozšíří,</span> <span class="verse"><a name="16">16</a>a že budu moci zvěstovat evangelium v krajích ležících za vámi a nebudu se chlubit tím, co je hotovo, kde už pracovali jiní.</span> <span class="verse"><a name="17">17</a>'Kdo se chlubí, ať se chlubí v Pánu.'</span> <span class="verse"><a name="18">18</a>Ne ten, kdo doporučuje sám sebe, je osvědčený, nýbrž ten, koho doporučuje Pán.</span> </p></div</div></div></body></html>