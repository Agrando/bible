<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/2cor/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/2cor">2 Corinthians</a> &gt <strong>Chapter 4</strong></div><p><span class="verse"><a name="1">1</a>A proto, když nám byla z Božího slitování svěřena tato služba, nepoddáváme se skleslosti.</span> <span class="verse"><a name="2">2</a>Nepotřebujeme skrývat nic nečestného, nepočínáme si lstivě ani nefalšujeme slovo Boží, nýbrž činíme pravdu zjevnou a tak se před tváří Boží doporučujeme svědomí všech lidí.</span> <span class="verse"><a name="3">3</a>Je-li přesto naše evangelium zahaleno, je zahaleno těm, kteří spějí k záhubě.</span> <span class="verse"><a name="4">4</a>Bůh tohoto světa oslepil jejich nevěřící mysl, aby jim nevzešlo světlo evangelia slávy Kristovy, slávy toho, který je obrazem Božím.</span> <span class="verse"><a name="5">5</a>Vždyť nezvěstujeme sami sebe, nýbrž Krista Ježíše jako Pána, a sebe jen jako vaše služebníky pro Ježíše.</span> <span class="verse"><a name="6">6</a>Neboť Bůh, který řekl 'ze tmy ať zazáří světlo', osvítil naše srdce, aby nám dal poznat světlo své slávy ve tváři Kristově.</span> <span class="verse"><a name="7">7</a>Tento poklad máme však v hliněných nádobách, aby bylo patrno, že tato nesmírná moc je Boží a není z nás.</span> <span class="verse"><a name="8">8</a>Na všech stranách jsme tísněni, ale nejsme zahnáni do úzkých; jsme bezradni, ale nejsme v koncích;</span> <span class="verse"><a name="9">9</a>jsme pronásledováni, ale nejsme opuštěni; jsme sráženi k zemi, ale nejsme poraženi.</span> <span class="verse"><a name="10">10</a>Stále nosíme na sobě znamení Ježíšovy smrti, aby i život Ježíšův byl na nás zjeven.</span> <span class="verse"><a name="11">11</a>Vždyť my, pokud žijeme, jsme pro Ježíše stále vydáváni na smrt, aby byl na našem smrtelném těle zjeven i Ježíšův život.</span> <span class="verse"><a name="12">12</a>A tak na nás koná své dílo smrt, na vás však život.</span> <span class="verse"><a name="13">13</a>Ale máme ducha víry, o níž je psáno: 'Uvěřil jsem, a proto jsem také promluvil' - i my věříme, a proto také mluvíme,</span> <span class="verse"><a name="14">14</a>vždyť víme, že ten, kdo vzkřísil Pána Ježíše, také nás s Ježíšem vzkřísí a postaví před svou tvář spolu s vámi.</span> <span class="verse"><a name="15">15</a>To všechno je kvůli vám, aby se milost ve mnohých hojně rozmáhala a tak přibývalo i díků k slávě Boží.</span> <span class="verse"><a name="16">16</a>A proto neklesáme na mysli: i když navenek hyneme, vnitřně se den ze dne obnovujeme.</span> <span class="verse"><a name="17">17</a>Toto krátké a lehké soužení působí přenesmírnou váhu věčné slávy</span> <span class="verse"><a name="18">18</a>nám, kteří nehledíme k viditelnému, nýbrž k neviditelnému. Viditelné je dočasné, neviditelné však věčné.</span> </p></div</div></div></body></html>