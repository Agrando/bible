<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/2cor/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/2cor">2 Corinthians</a> &gt <strong>Chapter 2</strong></div><p><span class="verse"><a name="1">1</a>Rozhodl jsem se však, že vám nesmím znovu přinést zármutek.</span> <span class="verse"><a name="2">2</a>Kdybych já vás zarmoutil, kdo mě potěší, ne-li vy, které jsem zarmoutil?</span> <span class="verse"><a name="3">3</a>To vám píšu, abych, až přijdu, nebyl zarmoucen těmi, kteří by mě měli potěšit; spoléhám totiž na vás všecky, že moje radost bude radostí vás všech.</span> <span class="verse"><a name="4">4</a>Psal jsem ve veliké stísněnosti a se sevřeným srdcem, s mnohými slzami - ne proto, abyste byli zarmouceni, ale abyste poznali, jak veliká je má láska k vám.</span> <span class="verse"><a name="5">5</a>Jestliže někdo způsobil zármutek, nezpůsobil ho jen mně, nýbrž aspoň zčásti - nechci přehánět - vám všem.</span> <span class="verse"><a name="6">6</a>Stačí už to pokárání, kterého se mu dostalo od většiny z vás.</span> <span class="verse"><a name="7">7</a>Proto je nyní spíše třeba, abyste mu odpustili a potěšili ho, aby se takový člověk pod přívalem zármutku nezhroutil.</span> <span class="verse"><a name="8">8</a>Naléhavě vás prosím, abyste mu dokázali svou lásku.</span> <span class="verse"><a name="9">9</a>Proto jsem vám také psal, abych poznal, jak se osvědčíte, zda jste ve všem poslušní.</span> <span class="verse"><a name="10">10</a>Komukoli něco odpustíte, odpustím i já. A když já něco odpouštím - mám-li co odpouštět - činím to před tváří Kristovou kvůli vám,</span> <span class="verse"><a name="11">11</a>aby nás satan neobelstil; jeho úskočnost přece známe.</span> <span class="verse"><a name="12">12</a>Když jsem přišel do Troady zvěstovat evangelium Kristovo, našel jsem tam dveře otevřené pro dílo Páně,</span> <span class="verse"><a name="13">13</a>a přece jsem neměl stání, neboť jsem tam nezastihl bratra Tita; rozloučil jsem se s nimi a vydal se do Makedonie.</span> <span class="verse"><a name="14">14</a>Budiž vzdán dík Bohu, který nás stále vodí v triumfálním průvodu Kristově a všude skrze nás šíří vůni svého poznání.</span> <span class="verse"><a name="15">15</a>Jsme totiž jakoby vůní kadidla, jež Kristus obětuje Bohu; ta vůně proniká k těm, kteří docházejí spásy, i k těm, kteří spějí k zahynutí.</span> <span class="verse"><a name="16">16</a>Jedněm jsme smrtonosnou vůní vedoucí k záhubě, druhým vůní životodárnou vedoucí k životu. Ale kdo je k takovému poslání způsobilý?</span> <span class="verse"><a name="17">17</a>My nejsme jako mnozí, kteří kramaří s Božím slovem, nýbrž mluvíme upřímně, z Božího pověření a před tváří Boží v Kristu.</span> </p></div</div></div></body></html>