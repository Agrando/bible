<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/2cor/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/2cor">2 Corinthians</a> &gt <strong>Chapter 11</strong></div><p><span class="verse"><a name="1">1</a>Kéž byste ode mne snesli trochu nerozumu - ano, snášejte mne!</span> <span class="verse"><a name="2">2</a>Vždyť vás žárlivě střežím Boží žárlivostí; zasnoubil jsem vás jedinému muži, abych vás jako čistou pannu odevzdal Kristu.</span> <span class="verse"><a name="3">3</a>Obávám se však, aby to nebylo tak, jako když had ve své lstivosti oklamal Evu, aby totiž vaše mysl neztratila nevinnost a neodvrátila se od upřímné oddanosti Kristu.</span> <span class="verse"><a name="4">4</a>Když někdo přijde a zvěstuje jiného Ježíše, než jsme my zvěstovali, nebo vám nabízí jiného ducha, než jste dostali, nebo jiné evangelium, než jste přijali, klidně to snášíte!</span> <span class="verse"><a name="5">5</a>Mám však za to, že nejsem v ničem pozadu za těmi veleapoštoly!</span> <span class="verse"><a name="6">6</a>I když mi chybí výmluvnost, poznání mi nechybí; to jsme vám pokaždé a v každém ohledu ukázali.</span> <span class="verse"><a name="7">7</a>Nebo jsem se snad dopustil hříchu, když jsem sám sebe ponižoval, abyste vy byli vyvýšeni, že jsem vám totiž evangelium zvěstoval zadarmo?</span> <span class="verse"><a name="8">8</a>Jiné církve jsem okrádal, když jsem od nich přijímal podporu, abych mohl sloužit vám.</span> <span class="verse"><a name="9">9</a>Když jsem byl u vás a měl jsem nedostatek, nikomu jsem nebyl na obtíž, neboť čeho se mi nedostávalo, doplnili bratří, kteří přišli z Makedonie. Ve všem jsem jednal a budu jednat tak, abych pro vás nebyl břemenem.</span> <span class="verse"><a name="10">10</a>Jakože je při mně pravda Kristova, tato moje chlouba nebude v achajských končinách umlčena!</span> <span class="verse"><a name="11">11</a>Proč na tom trvám? Snad proto, že vás nemám v lásce? Bůh ví, že mám!</span> <span class="verse"><a name="12">12</a>Ale jak to dělám, budu dělat i nadále; nechci dát příležitost těm, kdo by se rádi chlubili, že si počínají jako my.</span> <span class="verse"><a name="13">13</a>Jsou to falešní apoštolové, nepoctiví dělníci, přestrojení za apoštoly Kristovy.</span> <span class="verse"><a name="14">14</a>A není divu, vždyť sám satan se převléká za anděla světla;</span> <span class="verse"><a name="15">15</a>není tedy nic překvapujícího na tom, že se jeho služebníci převlékají za služebníky spravedlnosti. Jejich konec bude jako jejich skutky!</span> <span class="verse"><a name="16">16</a>Opakuji: ať si nikdo nemyslí, že jsem tak nerozumný! Ale i kdyby si to někdo o mně myslel: přijměte mne i jako nerozumného, dovolte mi, abych se také já něčím maličko pochlubil.</span> <span class="verse"><a name="17">17</a>Co teď říkám, neříkám ve jménu Páně, nýbrž jako z nerozumu, v této roli vychloubače.</span> <span class="verse"><a name="18">18</a>Když se tak mnozí chlubí vnějšími věcmi, pochlubím se i já.</span> <span class="verse"><a name="19">19</a>Vy, kteří jste tak rozumní, rádi snášíte nerozumné.</span> <span class="verse"><a name="20">20</a>Ochotně snášíte, když vás někdo zotročuje, když vás někdo vyjídá, když vás obírá, když vás přezírá, když vás bije do tváře.</span> <span class="verse"><a name="21">21</a>Musím přiznat, že na něco takového jsem příliš slabý! Ale čeho se odváží někdo jiný - teď mluvím jako z nerozumu - toho se odvážím i já.</span> <span class="verse"><a name="22">22</a>Oni jsou Hebrejci? Já také! Jsou Izraelité? Já také! Jsou potomky Abrahamovými? Já také!</span> <span class="verse"><a name="23">23</a>Jsou služebníky Kristovými? Odpovím obzvlášť nerozumně: já tím víc! Namáhal jsem se usilovněji, ve vězení jsem byl vícekrát, ran jsem užil do sytosti, smrti jsem často hleděl do tváře.</span> <span class="verse"><a name="24">24</a>Od Židů jsem byl pětkrát odsouzen ke čtyřiceti ranám bez jedné,</span> <span class="verse"><a name="25">25</a>třikrát jsem byl trestán holí, jednou jsem byl kamenován, třikrát jsem s lodí ztroskotal, noc a den jsem jako trosečník strávil na širém moři.</span> <span class="verse"><a name="26">26</a>Častokrát jsem byl na cestách - v nebezpečí na řekách, v nebezpečí od lupičů, v nebezpečí od vlastního lidu, v nebezpečí od pohanů, v nebezpečí ve městech, v nebezpečí v pustinách, v nebezpečí na moři, v nebezpečí mezi falešnými bratřími,</span> <span class="verse"><a name="27">27</a>v námaze do úpadu, často v bezesných nocích, o hladu a žízni, v častých postech, v zimě a bez oděvu.</span> <span class="verse"><a name="28">28</a>A nadto ještě na mne denně doléhá starost o všechny církve.</span> <span class="verse"><a name="29">29</a>Je někdo sláb, abych já nebyl sláb spolu s ním? Propadá někdo pokušení, abych já se tím netrápil?</span> <span class="verse"><a name="30">30</a>Mám-li se chlubit, pochlubím se svou slabostí!</span> <span class="verse"><a name="31">31</a>Bůh a Otec Pána Ježíše, požehnaný na věky, ví, že nelžu.</span> <span class="verse"><a name="32">32</a>Místodržitel krále Arety dal hlídat brány města Damašku, aby se mne zmocnil,</span> <span class="verse"><a name="33">33</a>byl jsem však v koši spuštěn otvorem v hradbách, a tak jsem unikl jeho rukám.</span> </p></div</div></div></body></html>