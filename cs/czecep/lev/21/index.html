<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/lev/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/lev">Leviticus</a> &gt <strong>Chapter 21</strong></div><p><span class="verse"><a name="1">1</a>Hospodin řekl Mojžíšovi: "Mluv ke kněžím, Áronovcům, a řekni jim: Žádný kněz se neposkvrní při někom mrtvém ze svého lidu</span> <span class="verse"><a name="2">2</a>s výjimkou svého nejbližšího příbuzného: matky, otce, syna, dcery, bratra</span> <span class="verse"><a name="3">3</a>a svobodné sestry; byla mu blízká, protože se neprovdala; při ní se smí poskvrnit.</span> <span class="verse"><a name="4">4</a>Neposkvrní se ve svém lidu ani jako manžel, aby nebyl znesvěcen.</span> <span class="verse"><a name="5">5</a>Kněží si nebudou vyholovat na hlavě lysinu ani zastřihovat okraj svého vousu ani své tělo zjizvovat.</span> <span class="verse"><a name="6">6</a>Mají být svatí pro svého Boha; neznesvětí jeho jméno, neboť přinášejí ohnivé oběti Hospodinovy, chléb svého Boha. Proto budou svatí.</span> <span class="verse"><a name="7">7</a>Nevezmou si za ženu nevěstku nebo zneuctěnou ženu, ani se neožení se ženou zapuzenou od muže, neboť kněz je svatý pro svého Boha.</span> <span class="verse"><a name="8">8</a>Měj ho tedy za svatého, neboť přináší na oltář chléb tvého Boha. Bude pro tebe svatý, protože svatý jsem já Hospodin; já vás posvěcuji.</span> <span class="verse"><a name="9">9</a>Když se dcera některého kněze znesvětí smilstvem, znesvětila svého otce; bude upálena.</span> <span class="verse"><a name="10">10</a>Kněz, přední mezi svými bratry, na jehož hlavu byl vylit olej pomazání a který byl uveden v úřad, aby oblékal kněžské roucho, nebude mít vlasy na hlavě neupravené a neroztrhne své roucho.</span> <span class="verse"><a name="11">11</a>Nepřistoupí k nikomu mrtvému, neposkvrní se ani při svém otci ani při své matce.</span> <span class="verse"><a name="12">12</a>Nevyjde ze svatyně a neznesvětí svatyni svého Boha, neboť byl zasvěcen olejem pomazání svého Boha. Já jsem Hospodin.</span> <span class="verse"><a name="13">13</a>Za ženu si vezme jen pannu.</span> <span class="verse"><a name="14">14</a>S vdovou nebo zapuzenou nebo zneuctěnou či s nevěstkou, se žádnou takovou se neožení. Vezme si za ženu pannu ze svého lidu,</span> <span class="verse"><a name="15">15</a>aby neznesvětil své potomstvo ve svém lidu. Já jsem Hospodin, já ho posvěcuji."</span> <span class="verse"><a name="16">16</a>Hospodin dále mluvil k Mojžíšovi:</span> <span class="verse"><a name="17">17</a>"Mluv k Áronovi: Když se v pokoleních tvého potomstva vyskytne muž, který by měl nějakou vadu, nepřiblíží se, aby přinášel chléb svého Boha.</span> <span class="verse"><a name="18">18</a>Nepřiblíží se žádný muž s vadou: nikdo slepý nebo kulhavý nebo se znetvořenou tváří nebo s některým údem příliš dlouhým,</span> <span class="verse"><a name="19">19</a>nebo kdo by měl zlomenou nohu nebo zlomenou ruku,</span> <span class="verse"><a name="20">20</a>nebo hrbatý nebo zakrnělý nebo se skvrnou na oku nebo postižený svrabem nebo lišejem nebo s rozdrcenými varlaty.</span> <span class="verse"><a name="21">21</a>Nikdo z potomstva kněze Árona, kdo by měl nějakou vadu, se nepřiblíží, aby přinášel ohnivé oběti Hospodinovy. Má vadu, nepřiblíží se, aby přinášel chléb svého Boha.</span> <span class="verse"><a name="22">22</a>Chléb svého Boha z velesvatých i svatých darů smí jíst.</span> <span class="verse"><a name="23">23</a>Ale nesmí přistupovat k oponě a nepřiblíží se k oltáři, neboť má vadu, aby neznesvětil prostory mé svatyně. Já jsem Hospodin, já je posvěcuji."</span> <span class="verse"><a name="24">24</a>Mojžíš to vyhlásil Áronovi, jeho synům a všem Izraelcům.</span> </p></div</div></div></body></html>