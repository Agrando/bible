<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/lev/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/lev">Leviticus</a> &gt <strong>Chapter 4</strong></div><p><span class="verse"><a name="1">1</a>Hospodin promluvil k Mojžíšovi:</span> <span class="verse"><a name="2">2</a>"Mluv k Izraelcům: Když se někdo neúmyslně prohřeší proti kterémukoli příkazu Hospodinovu něčím, co se dělat nesmí, a dopustí se něčeho proti některému z nich, pak platí:</span> <span class="verse"><a name="3">3</a>Jestliže se prohřeší pomazaný kněz a uvalí tím vinu na lid, ať přivede Hospodinu za svůj hřích, jehož se dopustil, mladého býčka bez vady k oběti za hřích.</span> <span class="verse"><a name="4">4</a>Dovede býčka ke vchodu do stanu setkávání před Hospodina, vloží ruku na hlavu býčka a porazí jej před Hospodinem.</span> <span class="verse"><a name="5">5</a>Pak vezme pomazaný kněz trochu krve z býčka a přinese ji ke stanu setkávání.</span> <span class="verse"><a name="6">6</a>Kněz namočí prst v krvi a sedmkrát z ní stříkne před Hospodinem na oponu svatyně.</span> <span class="verse"><a name="7">7</a>Trochou krve potře kněz též rohy oltáře pro pálení kadidla z vonných látek před Hospodinem, oltáře, který je ve stanu setkávání; všechnu ostatní krev toho býčka pak vyleje ke spodku oltáře pro zápalné oběti, jenž je u vchodu do stanu setkávání.</span> <span class="verse"><a name="8">8</a>Všechen tuk z býčka obětovaného za hřích z něho odstraní, tuk pokrývající vnitřnosti i všechen tuk, který je na vnitřnostech,</span> <span class="verse"><a name="9">9</a>dále obě ledviny s tukem, který je na nich i na slabinách, a jaterní lalok; odejme jej nad ledvinami,</span> <span class="verse"><a name="10">10</a>jak to bývá odstraňováno z býka pro hod oběti pokojné. Kněz to na oltáři pro zápalné oběti obrátí v obětní dým.</span> <span class="verse"><a name="11">11</a>Kůži z býčka a všechno maso z něho včetně hlavy a hnátů i vnitřnosti a výměty,</span> <span class="verse"><a name="12">12</a>celý zbytek býčka vynese ven za tábor na čisté místo, kam se sype popel z tuku, a na dříví jej spálí ohněm; kam se sype popel z tuku, tam bude spálen.</span> <span class="verse"><a name="13">13</a>Jestliže se celá izraelská pospolitost neúmyslně něčeho dopustí a zůstane shromáždění skryto, že se dopustili proti kterémukoli příkazu Hospodinovu něčeho, co se dělat nesmí, přece se provinili.</span> <span class="verse"><a name="14">14</a>Když vyjde najevo hřích, kterého se dopustili proti příkazu, přivede shromáždění mladého býčka k oběti za hřích a dovedou jej před stan setkávání.</span> <span class="verse"><a name="15">15</a>Starší pospolitosti vloží před Hospodinem ruce na hlavu býčka a porazí jej před Hospodinem.</span> <span class="verse"><a name="16">16</a>Pak přinese pomazaný kněz trochu krve z býčka ke stanu setkávání.</span> <span class="verse"><a name="17">17</a>Kněz namočí v krvi prst a sedmkrát z ní stříkne před Hospodinem na oponu.</span> <span class="verse"><a name="18">18</a>Trochou krve potře též rohy oltáře, který je před Hospodinem ve stanu setkávání; všechnu ostatní krev pak vyleje ke spodku oltáře pro zápalné oběti, jenž je u vchodu do stanu setkávání.</span> <span class="verse"><a name="19">19</a>Všechen tuk z něho odstraní a na oltáři jej obrátí v obětní dým.</span> <span class="verse"><a name="20">20</a>Naloží s býčkem jako s býčkem obětovaným za hřích, stejně s ním naloží. Kněz za ně vykoná smírčí obřady, a bude jim odpuštěno.</span> <span class="verse"><a name="21">21</a>Býčka vynese ven za tábor a spálí jej stejně, jako spálil předešlého býčka. To bude oběť za hřích shromáždění.</span> <span class="verse"><a name="22">22</a>Prohřeší-li se předák a dopustí se neúmyslně proti kterémukoli příkazu Hospodina, svého Boha, něčeho, co se dělat nesmí, provinil se.</span> <span class="verse"><a name="23">23</a>Je-li mu oznámeno, že se dopustil hříchu, přivede jako dar kozla, samce bez vady.</span> <span class="verse"><a name="24">24</a>Vloží ruku na hlavu kozla a porazí ho na místě, kde se poráží dobytek pro zápalnou oběť před Hospodinem. To bude oběť za hřích.</span> <span class="verse"><a name="25">25</a>Pak vezme kněz trochu krve z oběti za hřích na prst a potře rohy oltáře pro zápalné oběti; ostatní krev vyleje ke spodku oltáře pro zápalné oběti.</span> <span class="verse"><a name="26">26</a>Všechen tuk na oltáři obrátí v obětní dým jako tuk z hodu oběti pokojné. Pro jeho hřích vykoná za něho kněz smírčí obřady, a bude mu odpuštěno.</span> <span class="verse"><a name="27">27</a>Jestliže se neúmyslně prohřeší někdo z lidu země a dopustí se proti některému příkazu Hospodinovu něčeho, co se dělat nesmí, provinil se.</span> <span class="verse"><a name="28">28</a>Je-li mu oznámeno, že se dopustil hříchu, přivede jako svůj dar kozu, samici bez vady, za hřích, kterého se dopustil.</span> <span class="verse"><a name="29">29</a>Vloží ruku na hlavu zvířete obětovaného za hřích a porazí oběť za hřích na místě pro zápalné oběti.</span> <span class="verse"><a name="30">30</a>Pak vezme kněz trochu krve na prst a potře rohy oltáře pro zápalné oběti; všechnu ostatní krev vyleje ke spodku oltáře.</span> <span class="verse"><a name="31">31</a>Všechen tuk odejme, jako bývá odňat tuk z hodu oběti pokojné, a kněz jej na oltáři obrátí v obětní dým, v libou vůni pro Hospodina. Kněz za něho vykoná smírčí obřady, a bude mu odpuštěno.</span> <span class="verse"><a name="32">32</a>Jestliže přivede jako dar k oběti za hřích jehně, přivede samičku bez vady.</span> <span class="verse"><a name="33">33</a>Vloží ruku na hlavu zvířete obětovaného za hřích a porazí je v oběť za hřích na místě, kde se poráží dobytek pro zápalné oběti.</span> <span class="verse"><a name="34">34</a>Pak vezme kněz trochu krve z oběti za hřích na prst a potře rohy oltáře pro zápalné oběti; všechnu ostatní krev vyleje ke spodku oltáře.</span> <span class="verse"><a name="35">35</a>Všechen tuk odejme, jako bývá odňat tuk z beránka pro hod oběti pokojné, a kněz jej na oltáři obrátí v obětní dým jako ohnivou oběť pro Hospodina. Pro hřích, jehož se dopustil, vykoná za něho kněz smírčí obřady, a bude mu odpuštěno.</span> </p></div</div></div></body></html>