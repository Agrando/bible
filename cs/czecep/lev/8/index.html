<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/lev/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/lev">Leviticus</a> &gt <strong>Chapter 8</strong></div><p><span class="verse"><a name="1">1</a>Hospodin promluvil k Mojžíšovi:</span> <span class="verse"><a name="2">2</a>"Vezmi Árona i s jeho syny, též roucha a olej pomazání i býčka k oběti za hřích, dva berany a košík nekvašených chlebů,</span> <span class="verse"><a name="3">3</a>a shromáždi celou pospolitost ke vchodu do stanu setkávání."</span> <span class="verse"><a name="4">4</a>Mojžíš učinil, jak mu Hospodin přikázal. Pospolitost se shromáždila ke vchodu do stanu setkávání</span> <span class="verse"><a name="5">5</a>a Mojžíš pospolitosti řekl: "Toto nám přikázal Hospodin udělat."</span> <span class="verse"><a name="6">6</a>Pak vyzval Mojžíš Árona a jeho syny, aby přistoupili, a omyl je vodou.</span> <span class="verse"><a name="7">7</a>Přehodil mu suknici a přepásal ho šerpou, oblékl mu řízu, vložil na něj nárameník a přepásal ho tkaným pásem nárameníku; opásal ho jím.</span> <span class="verse"><a name="8">8</a>Navlékl mu také náprsník a do náprsníku dal posvátné losy urím a tumím.</span> <span class="verse"><a name="9">9</a>Na hlavu mu nasadil turban a dopředu na turban připevnil zlatý květ, svatou čelenku, jak přikázal Mojžíšovi Hospodin.</span> <span class="verse"><a name="10">10</a>Potom vzal Mojžíš olej pomazání, pomazal příbytek s veškerým příslušenstvím a posvětil je.</span> <span class="verse"><a name="11">11</a>Sedmkrát jím stříkl na oltář a pomazal oltář i všechno jeho náčiní i nádrž s podstavcem, aby je posvětil.</span> <span class="verse"><a name="12">12</a>Nalil též trochu oleje pomazání na Áronovu hlavu a pomazal ho, aby ho posvětil.</span> <span class="verse"><a name="13">13</a>Pak vyzval Mojžíš Áronovy syny, aby přistoupili, oblékl jim suknice, přepásal je šerpou a vstavil jim na hlavu mitry, jak přikázal Mojžíšovi Hospodin.</span> <span class="verse"><a name="14">14</a>Potom dal přivést býčka k oběti za hřích a Áron i jeho synové vložili ruce na hlavu býčka určeného k oběti za hřích.</span> <span class="verse"><a name="15">15</a>Mojžíš ho porazil, vzal krev, prstem potřel rohy oltáře dokola a očistil oltář od hříchu. Krev vylil ke spodku oltáře a posvětil jej k vykonávání smírčích obřadů.</span> <span class="verse"><a name="16">16</a>Vzal také všechen tuk, který je na vnitřnostech, jaterní lalok i obě ledviny s jejich tukem a na oltáři to obrátil v obětní dým.</span> <span class="verse"><a name="17">17</a>Ale býčka, jeho kůži, maso a výměty spálil na ohni mimo tábor, jak přikázal Mojžíšovi Hospodin.</span> <span class="verse"><a name="18">18</a>Potom dal přivést berana k zápalné oběti a Áron i jeho synové vložili ruce na hlavu toho berana.</span> <span class="verse"><a name="19">19</a>Mojžíš ho porazil a krví pokropil oltář dokola.</span> <span class="verse"><a name="20">20</a>Berana rozsekal na díly a obrátil hlavu, díly a tuk v obětní dým.</span> <span class="verse"><a name="21">21</a>Vnitřnosti a hnáty omyl vodou a pak celého berana obrátil na oltáři v obětní dým. To je zápalná oběť v libou vůni, ohnivá oběť pro Hospodina, jak přikázal Mojžíšovi Hospodin.</span> <span class="verse"><a name="22">22</a>Pak dal přivést druhého berana, berana vysvěcení, a Áron se svými syny vložili ruce na hlavu toho berana.</span> <span class="verse"><a name="23">23</a>Mojžíš ho porazil, vzal trochu jeho krve a potřel Áronovi lalůček pravého ucha, palec na pravé ruce a palec u pravé nohy.</span> <span class="verse"><a name="24">24</a>Pak vyzval Áronovy syny, aby přistoupili, a krví jim potřel lalůček pravého ucha, palec na pravé ruce a palec u pravé nohy. Potom pokropil krví oltář dokola.</span> <span class="verse"><a name="25">25</a>Vzal také tuk, tučný ocas i všechen tuk, který je na vnitřnostech, jaterní lalok i obě ledviny s tukem a pravou kýtu;</span> <span class="verse"><a name="26">26</a>a z košíku s nekvašenými chleby, který stojí před Hospodinem, vzal jeden nekvašený bochánek, jeden bochánek chleba zadělaného olejem a jeden oplatek a položil to na kusy tuku a na pravou kýtu.</span> <span class="verse"><a name="27">27</a>To vše dal do rukou Áronovi i jeho synům a podáváním to nabídl jako oběť podávání Hospodinu.</span> <span class="verse"><a name="28">28</a>Pak to Mojžíš vzal z jejich rukou a na oltáři obrátil v obětní dým nad zápalnou obětí. To je oběť při uvádění kněží v úřad, libá vůně, ohnivá oběť pro Hospodina.</span> <span class="verse"><a name="29">29</a>Mojžíš vzal i hrudí a podáváním je nabídl jako oběť podávání Hospodinu; to je Mojžíšův podíl z berana vysvěcení, jak přikázal Mojžíšovi Hospodin.</span> <span class="verse"><a name="30">30</a>Potom vzal Mojžíš trochu oleje pomazání a krve z oltáře a stříkl na Árona a na jeho roucha a s ním i na jeho syny a na jejich roucha. Tak posvětil Árona a jeho roucha a s ním i jeho syny a jejich roucha.</span> <span class="verse"><a name="31">31</a>I řekl Mojžíš Áronovi a jeho synům: "Vařte maso u vchodu do stanu setkávání a tam je jezte s chlebem z košíku pro oběť vysvěcení, jak jsem přikázal: Áron i jeho synové je budou jíst.</span> <span class="verse"><a name="32">32</a>Co zbude z masa a chleba, spálíte ohněm.</span> <span class="verse"><a name="33">33</a>Po sedm dní nebudete odcházet od vchodu do stanu setkávání až do dne, kdy skončí vaše uvádění v úřad; po sedm dní budete totiž uváděni v úřad.</span> <span class="verse"><a name="34">34</a>Hospodin přikázal, abyste byli i nadále stejným způsobem jako dnes zprošťováni vin.</span> <span class="verse"><a name="35">35</a>Zůstanete u vchodu do stanu setkávání dnem i nocí po sedm dní a budete držet stráž Hospodinovu, abyste nezemřeli. Tak mi bylo přikázáno."</span> <span class="verse"><a name="36">36</a>I vykonal Áron a jeho synové všechno, co Hospodin skrze Mojžíše přikázal.</span> </p></div</div></div></body></html>