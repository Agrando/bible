<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/lev/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/lev">Leviticus</a> &gt <strong>Chapter 13</strong></div><p><span class="verse"><a name="1">1</a>Hospodin promluvil k Mojžíšovi a Áronovi:</span> <span class="verse"><a name="2">2</a>"Když se někomu objeví na kůži otok nebo vyrážka či bělavá skvrna a na jeho kůži bude příznak malomocenství, bude přiveden ke knězi Áronovi nebo k některému z jeho synů, kněží.</span> <span class="verse"><a name="3">3</a>Kněz mu prohlédne postižené místo na kůži. Když chloupky na postiženém místě zbělely a ono je napohled hlubší než okolní kůže, je postižen malomocenstvím. Kněz ho prohlédne a prohlásí jej za nečistého.</span> <span class="verse"><a name="4">4</a>Jestliže je to jen bílá skvrna na kůži a napohled není hlubší než okolní kůže a chloupky na ní nezbělely, přikáže kněz postiženého na sedm dní uzavřít.</span> <span class="verse"><a name="5">5</a>Sedmého dne jej kněz prohlédne. Vidí-li, že postižené místo zůstalo beze změny a nerozšířilo se na kůži, uzavře ho na dalších sedm dní.</span> <span class="verse"><a name="6">6</a>Sedmého dne ho kněz opět prohlédne. Je-li postižené místo nevýrazné a nerozšířilo se po kůži, prohlásí jej kněz za čistého. Je to jen vyrážka. Vypere své šaty a bude čistý.</span> <span class="verse"><a name="7">7</a>Jestliže se však potom, co se ukázal knězi, aby byl očištěn, vyrážka po kůži značně rozšířila, ukáže se knězi znovu.</span> <span class="verse"><a name="8">8</a>Kněz ho prohlédne. Rozšířila-li se vyrážka po kůži, kněz jej prohlásí za nečistého. Je to malomocenství.</span> <span class="verse"><a name="9">9</a>Když se na někom objeví rána malomocenství, bude přiveden ke knězi.</span> <span class="verse"><a name="10">10</a>Kněz ho prohlédne. Je-li na kůži bílý otok a chloupky na něm zbělely a v otoku se objevilo živé maso,</span> <span class="verse"><a name="11">11</a>je to pokročilé malomocenství na kůži. Kněz jej prohlásí za nečistého. Nedá ho uzavřít, protože je nečistý.</span> <span class="verse"><a name="12">12</a>Jestliže se malomocenství na kůži rozmohlo tak silně, že pokrylo celou kůži a je postižen všude, kam se kněz podívá, od hlavy až k patě,</span> <span class="verse"><a name="13">13</a>kněz ho prohlédne, a jestliže malomocenství už pokrylo celé tělo, prohlásí postiženého za čistého. Zbělel celý, je čistý.</span> <span class="verse"><a name="14">14</a>Jakmile se však na něm ukáže živé maso, bude nečistý.</span> <span class="verse"><a name="15">15</a>Když kněz uvidí živé maso, prohlásí jej za nečistého; živé maso je nečisté, je to malomocenství.</span> <span class="verse"><a name="16">16</a>Když se živé maso ztratí a místo zbělí, přijde ke knězi.</span> <span class="verse"><a name="17">17</a>Kněz ho prohlédne. Jestliže postižené místo zbělelo, prohlásí kněz postiženého za čistého; je čistý.</span> <span class="verse"><a name="18">18</a>Kdo měl na kůži vřed, který se zhojil,</span> <span class="verse"><a name="19">19</a>a na místě vředu se objeví bělavý otok nebo bělavě načervenalá skvrna, musí se ukázat knězi.</span> <span class="verse"><a name="20">20</a>Kněz ho prohlédne. Je-li místo napohled nižší než okolní kůže a chloupky na něm zbělely, prohlásí jej kněz za nečistého. Je postižen malomocenstvím; rozmohlo se z vředu.</span> <span class="verse"><a name="21">21</a>Uvidí-li však kněz, že na něm nejsou bílé chloupky a není nižší než okolní kůže, ale že je nevýrazné, přikáže ho uzavřít na sedm dní.</span> <span class="verse"><a name="22">22</a>Jestliže se po kůži velice rozšíří, prohlásí jej kněz za nečistého; je postižen malomocenstvím.</span> <span class="verse"><a name="23">23</a>Zůstane-li skvrna stejná, nebude-li se rozšiřovat, je to jizva po vředu. Kněz ho prohlásí za čistého.</span> <span class="verse"><a name="24">24</a>Když má někdo na kůži spáleninu a na spálenině se objeví bělavě načervenalá či bílá skvrna,</span> <span class="verse"><a name="25">25</a>kněz ji prohlédne. Jestliže chloupky na skvrně zbělely a je napohled hlubší než okolní kůže, je to malomocenství, rozmohlo se na spálenině. Kněz jej prohlásí za nečistého, je postižen malomocenstvím.</span> <span class="verse"><a name="26">26</a>Uvidí-li kněz, že chloupky na skvrně nejsou bílé a místo není nižší než okolní kůže, ale že je nevýrazné, přikáže ho uzavřít na sedm dní.</span> <span class="verse"><a name="27">27</a>Sedmého dne ho kněz prohlédne. Jestliže se skvrna dál na kůži rozšířila, prohlásí jej kněz za nečistého. Je postižen malomocenstvím.</span> <span class="verse"><a name="28">28</a>Zůstane-li skvrna stejná, nebude-li se po kůži rozšiřovat a bude-li nevýrazná, byl to otok po spálenině. Kněz ho prohlásí za čistého; je to jizva po spálenině.</span> <span class="verse"><a name="29">29</a>Když se objeví ať muži či ženě nějaké postižené místo na hlavě nebo na bradě,</span> <span class="verse"><a name="30">30</a>kněz je prohlédne. Bude-li napohled hlubší než okolní kůže a budou-li na něm jemné nažloutlé chloupky, prohlásí jej kněz za nečistého. Je to prašivina, druh malomocenství na hlavě nebo na bradě.</span> <span class="verse"><a name="31">31</a>Když kněz prohlédne místo postižené prašivinou a ono není napohled hlubší než okolní kůže a nejsou na něm černé chloupky, přikáže uzavřít postiženého prašivinou na sedm dní.</span> <span class="verse"><a name="32">32</a>Sedmého dne kněz prohlédne postižené místo. Jestliže se prašivina nerozšířila a nejsou na ní nažloutlé chloupky a napohled není hlubší než okolní kůže,</span> <span class="verse"><a name="33">33</a>postižený se oholí, avšak místo zasažené prašivinou neoholí. Kněz přikáže uzavřít postiženého prašivinou na dalších sedm dní.</span> <span class="verse"><a name="34">34</a>Sedmého dne kněz opět prašivinu prohlédne. Jestliže se prašivina po kůži nerozšířila a napohled není hlubší než okolní kůže, prohlásí jej kněz za čistého. Vypere si šaty a bude čistý.</span> <span class="verse"><a name="35">35</a>Jestliže se však prašivina po jeho očištění velice rozšíří,</span> <span class="verse"><a name="36">36</a>kněz ho prohlédne. Jestliže se rozšířila prašivina po kůži, nebude kněz pátrat po nažloutlých chloupcích. Postižený je nečistý.</span> <span class="verse"><a name="37">37</a>Jestliže však prašivina zůstala beze změny a vyrostly na ní černé chloupky, je prašivina zhojena; je čistý. Kněz ho prohlásí za čistého.</span> <span class="verse"><a name="38">38</a>Když se objeví ať muži či ženě na kůži skvrny, bělavé skvrny,</span> <span class="verse"><a name="39">39</a>kněz je prohlédne. Jsou-li skvrny na kůži nevýrazně bělavé, je to lišej, který na kůži vyrazil. Je čistý.</span> <span class="verse"><a name="40">40</a>Když někomu olysá hlava a má pleš, je čistý.</span> <span class="verse"><a name="41">41</a>Jestliže mu hlava olysá na spáncích a má lysinu, je čistý.</span> <span class="verse"><a name="42">42</a>Kdyby se však na pleši či na lysině objevila bíločervená rána, je to malomocenství vyrážející na pleši nebo na lysině.</span> <span class="verse"><a name="43">43</a>Kněz ho prohlédne. Jestliže je na jeho pleši či na lysině otok a postižené místo je bělavě načervenalé, podobající se kožnímu malomocenství,</span> <span class="verse"><a name="44">44</a>je ten muž malomocný. Je nečistý. Kněz ho musí prohlásit za nečistého. Je postižen na hlavě.</span> <span class="verse"><a name="45">45</a>Malomocný, který je postižen, bude mít šaty roztržené, vlasy na hlavě neupravené, vousy zahalené a bude volat: »Nečistý, nečistý!«</span> <span class="verse"><a name="46">46</a>Po všechny dny, co bude postižen, zůstane nečistý. Je nečistý. Bude bydlet v odloučení, jeho obydlí bude mimo tábor.</span> <span class="verse"><a name="47">47</a>Když postihne malomocenství oděv, ať už oděv vlněný nebo lněný,</span> <span class="verse"><a name="48">48</a>látku nebo tkaninu lněnou či vlněnou nebo kůži či nějaký předmět z kůže,</span> <span class="verse"><a name="49">49</a>a bude postižené místo nažloutlé nebo načervenalé, na oděvu či na kůži, na látce či na tkanině nebo na jakémkoli koženém předmětu, je to rána malomocenství. Ukáže se knězi.</span> <span class="verse"><a name="50">50</a>Kněz postižené místo prohlédne a přikáže postiženou věc uzavřít na sedm dní.</span> <span class="verse"><a name="51">51</a>Sedmého dne postižené místo opět prohlédne. Když se postižení rozšířilo na oděvu nebo na látce či na tkanině nebo na kůži a na všem, co se z kůže zhotovuje, je to postiženo zhoubným malomocenstvím. Je to nečisté.</span> <span class="verse"><a name="52">52</a>Spálí oděv či tu látku nebo tu tkaninu, ať už je to vlněné nebo lněné, i každý předmět z kůže, na němž se ta rána objevila. Je to zhoubné malomocenství. Spálí se to ohněm.</span> <span class="verse"><a name="53">53</a>Jestliže však kněz uvidí, že se to postižené místo na oděvu či na látce nebo na tkanině či na jakémkoli koženém předmětu nerozšiřuje,</span> <span class="verse"><a name="54">54</a>nařídí postiženou věc vyprat a uzavřít ji na dalších sedm dní.</span> <span class="verse"><a name="55">55</a>Po vyprání kněz opět postiženou věc prohlédne. Jestliže se postižené místo nezměnilo, i když se nerozšířilo, je to nečisté. Spálíš to ohněm, ať je ta věc zasažena na líci nebo na rubu.</span> <span class="verse"><a name="56">56</a>Jestliže však kněz uvidí, že postižené místo je po vyprání nevýrazné, odtrhne je od oděvu nebo od kůže, od látky či od tkaniny.</span> <span class="verse"><a name="57">57</a>Bude-li však rána ještě patrná na oděvu či na látce nebo na tkanině či na jakémkoli koženém předmětu a bude vyrážet dále, spálíš postiženou věc ohněm.</span> <span class="verse"><a name="58">58</a>Oděv, látka, tkanina nebo jakýkoli předmět z kůže, který jsi vypral a rána z toho zmizela, vypere se podruhé; pak to bude čisté.</span> <span class="verse"><a name="59">59</a>Toto je řád rány malomocenství na oděvu vlněném nebo lněném, na látce, tkanině či jakémkoli koženém předmětu při rozhodování o čistém nebo nečistém."</span> </p></div</div></div></body></html>