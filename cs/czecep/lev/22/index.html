<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/lev/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/lev">Leviticus</a> &gt <strong>Chapter 22</strong></div><p><span class="verse"><a name="1">1</a>Hospodin promluvil k Mojžíšovi:</span> <span class="verse"><a name="2">2</a>"Mluv k Áronovi a jeho synům, ať se zdržují svatých darů Izraelců, které mi oddělují jako svaté, a ať neznesvěcují mé svaté jméno. Já jsem Hospodin.</span> <span class="verse"><a name="3">3</a>Řekni jim: Kdyby se někdo ve vašich pokoleních ze všeho vašeho potomstva přiblížil ke svatým darům, které Izraelci oddělují Hospodinu jako svaté, a byl nečistý, bude vyobcován od mé tváře. Já jsem Hospodin.</span> <span class="verse"><a name="4">4</a>Kdokoli z potomstva Áronova by byl malomocný nebo by trpěl výtokem, nesmí jíst ze svatých darů, dokud nebude čistý. Kdyby se dotkl čehokoli, co je znečištěno mrtvým, nebo měl výron semene</span> <span class="verse"><a name="5">5</a>nebo by se někdo dotkl jakékoli havěti, jež by ho znečistila, nebo člověka, který by ho znečistil jakoukoli svou nečistotou,</span> <span class="verse"><a name="6">6</a>každý, kdo by se něčeho z toho dotkl, bude nečistý až do večera; nesmí jíst ze svatých darů, dokud se celý neomyje vodou.</span> <span class="verse"><a name="7">7</a>Po západu slunce bude čistý a potom může jíst ze svatých darů, protože to je jeho pokrm.</span> <span class="verse"><a name="8">8</a>Zdechlinu nebo něco rozsápaného nebude jíst, aby se tím neznečistil. Já jsem Hospodin.</span> <span class="verse"><a name="9">9</a>Všichni budou dbát na to, co jsem jim uložil, aby nenesli následky hříchu a nezemřeli pro něj, kdyby to znesvětili. Já jsem Hospodin, já je posvěcuji.</span> <span class="verse"><a name="10">10</a>Žádný nepovolaný nebude jíst nic svatého; ani ten, kdo by právě dlel u kněze, ani člověk jím za mzdu najatý nebude jíst nic svatého.</span> <span class="verse"><a name="11">11</a>Když si však kněz koupí člověka za stříbro, ten z toho jíst může; i narození v jeho domě budou jíst z jeho pokrmu.</span> <span class="verse"><a name="12">12</a>Když se kněžská dcera vdá za nekněze, nesmí jíst ze svatých darů obětovaných pozdvihováním.</span> <span class="verse"><a name="13">13</a>Ale když kněžská dcera ovdoví nebo bude zapuzena a nemá potomka a vrátí se do domu svého otce jako za svého mládí, bude jíst z pokrmu otcova; ovšem žádný nepovolaný z něho jíst nebude.</span> <span class="verse"><a name="14">14</a>Kdyby někdo jedl něco svatého neúmyslně, přidá k tomu pětinu a dá jako svatý dar knězi.</span> <span class="verse"><a name="15">15</a>Kněží nedovolí znesvětit svaté dary Izraelců, které pozdvihují pro Hospodina;</span> <span class="verse"><a name="16">16</a>uvalili by tíhu provinění na ty, kdo by jedli jejich svaté dary. Já jsem Hospodin, já je posvěcuji."</span> <span class="verse"><a name="17">17</a>Hospodin dále mluvil k Mojžíšovi:</span> <span class="verse"><a name="18">18</a>"Mluv k Áronovi a jeho synům i ke všem Izraelcům. Řekneš jim: Kdo by z izraelského domu nebo z těch, kdo přebývají v Izraeli jako hosté, přinesl svůj dar při různých svých slibech nebo dobrovolných závazcích a přinesl jej jako oběť zápalnou Hospodinu,</span> <span class="verse"><a name="19">19</a>aby ve vás našel zalíbení, dá samce bez vady ze skotu, z ovcí nebo z koz.</span> <span class="verse"><a name="20">20</a>Nepřinesete nic, co by mělo vadu, neboť byste tím nedošli zalíbení.</span> <span class="verse"><a name="21">21</a>Když někdo připraví hod oběti pokojné pro Hospodina ze skotu nebo z bravu, aby splnil slib, nebo jako dobrovolný dar, pak jen oběť bez vady dojde zalíbení; nesmí na ní být žádná vada.</span> <span class="verse"><a name="22">22</a>Nic slepého nebo polámaného či zmrzačeného nebo vředovitého, svrabovitého či lišejovitého nepřinesete Hospodinu a nevložíte z toho na oltář ohnivou oběť pro Hospodina.</span> <span class="verse"><a name="23">23</a>Býka nebo jehně s příliš dlouhými nebo zakrslými údy můžeš dát jako dobrovolný dar, ale při slibu nenajdou zalíbení.</span> <span class="verse"><a name="24">24</a>Zvíře s varlaty rozmáčknutými, roztlučenými, odříznutými nebo pořezanými nepřinesete Hospodinu. To ve své zemi dělat nebudete.</span> <span class="verse"><a name="25">25</a>Ani od cizince nepřinesete pokrm svému Bohu z takových zvířat, neboť jsou porušená, mají vadu; ta vám nezískají zalíbení."</span> <span class="verse"><a name="26">26</a>Hospodin dále mluvil k Mojžíšovi:</span> <span class="verse"><a name="27">27</a>"Když se narodí býček nebo beránek nebo kozlík, ať je sedm dní pod svou matkou; počínaje osmým dnem bude se zalíbením přijat jako dar ohnivé oběti pro Hospodina.</span> <span class="verse"><a name="28">28</a>Kus skotu nebo bravu neporazíte v týž den s jeho mládětem.</span> <span class="verse"><a name="29">29</a>Když budete obětovat Hospodinu obětní hod díků, obětujte tak, aby ve vás našel zalíbení.</span> <span class="verse"><a name="30">30</a>Týž den bude sněden, nic z něho nenechávejte do rána. Já jsem Hospodin.</span> <span class="verse"><a name="31">31</a>Dbejte na mé příkazy a jednejte podle nich. Já jsem Hospodin.</span> <span class="verse"><a name="32">32</a>Neznesvětíte mé svaté jméno. Ať jsem posvěcen mezi Izraelci. Já jsem Hospodin, já vás posvěcuji.</span> <span class="verse"><a name="33">33</a>Vyvedl jsem vás z egyptské země, abych vám byl Bohem, já Hospodin."</span> </p></div</div></div></body></html>