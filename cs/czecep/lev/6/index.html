<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/lev/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/lev">Leviticus</a> &gt <strong>Chapter 6</strong></div><p><span class="verse"><a name="1">1</a>Hospodin promluvil k Mojžíšovi:</span> <span class="verse"><a name="2">2</a>"Přikaž Áronovi a jeho synům: Toto je řád zápalné oběti: Zápalná oběť bude na ohništi na oltáři po celou noc až do rána a oheň na oltáři bude stále udržován.</span> <span class="verse"><a name="3">3</a>Kněz si obleče lněný šat a na tělo si obleče lněné spodky. Vybere popel z tuku zápalné oběti strávené ohněm na oltáři a vysype jej vedle oltáře.</span> <span class="verse"><a name="4">4</a>Pak si svleče roucho, obleče si jiné a vynese popel z tuku ven za tábor na čisté místo.</span> <span class="verse"><a name="5">5</a>Oheň na oltáři bude stále udržován, nesmí vyhasnout. Kněz jím bude každé ráno zapalovat dříví, narovná na něm zápalnou oběť a obrátí na něm tuk z pokojných obětí v obětní dým.</span> <span class="verse"><a name="6">6</a>Oheň na oltáři bude stále udržován, nesmí vyhasnout.</span> <span class="verse"><a name="7">7</a>Toto je řád přídavné oběti: Áronovci ji přinesou před Hospodina k přední straně oltáře.</span> <span class="verse"><a name="8">8</a>Kněz z té přídavné oběti vyzdvihne v hrsti část bílé mouky s olejem a všechno kadidlo, které je na přídavné oběti, a na oltáři to obrátí v obětní dým; bude to libá vůně na připomínku pro Hospodina.</span> <span class="verse"><a name="9">9</a>Co z přídavné oběti zbude, snědí Áron a jeho synové. Bude se to jíst nekvašené na svatém místě; na nádvoří stanu setkávání to budou jíst.</span> <span class="verse"><a name="10">10</a>Nebude se péci nic kvašeného. Dal jsem jim to jako jejich podíl ze svých ohnivých obětí. Bude to velesvaté jako oběť za hřích a za vinu.</span> <span class="verse"><a name="11">11</a>Smí to jíst každý mužský příslušník mezi Áronovci. To bude pro všechna vaše pokolení provždy platné nařízení o ohnivých obětech Hospodinových. Cokoli se jich dotkne, bude svaté."</span> <span class="verse"><a name="12">12</a>Hospodin dále mluvil k Mojžíšovi:</span> <span class="verse"><a name="13">13</a>"Toto je dar Árona a jeho synů, který v den jeho pomazání přinesou Hospodinu: desetinu éfy bílé mouky jako pravidelnou přídavnou oběť, polovinu ráno a polovinu večer.</span> <span class="verse"><a name="14">14</a>Přineseš ji připravenou s olejem na pánvi, smaženou. Přídavnou oběť přineseš rozdrobenou na sousta. Bude to libá vůně pro Hospodina.</span> <span class="verse"><a name="15">15</a>Připraví ji pomazaný kněz z Áronových synů, který nastoupí na jeho místo. To bude provždy platné Hospodinovo nařízení. Jako celopal bude obrácena v obětní dým.</span> <span class="verse"><a name="16">16</a>Každá přídavná oběť kněžská bude celopal. Nesmí se jíst."</span> <span class="verse"><a name="17">17</a>Hospodin dále mluvil k Mojžíšovi:</span> <span class="verse"><a name="18">18</a>"Mluv k Áronovi a jeho synům: Toto je řád oběti za hřích: Na místě, na kterém se poráží dobytče pro zápalnou oběť, bude se porážet před Hospodinem i pro oběť za hřích. Je to velesvaté.</span> <span class="verse"><a name="19">19</a>Kněz, který ji obětuje za hřích, ji smí jíst. Bude se jíst na svatém místě, na nádvoří stanu setkávání.</span> <span class="verse"><a name="20">20</a>Cokoli se dotkne jejího masa, bude svaté. Stříkne-li trochu krve z ní na roucho, vypereš postříknuté místo na svatém místě.</span> <span class="verse"><a name="21">21</a>Hliněné nádobí, v němž se bude vařit, bude rozbito. Bude-li se vařit v měděné nádobě, vydrhne se a opláchne vodou.</span> <span class="verse"><a name="22">22</a>Každý mužský příslušník kněžských rodin ji smí jíst. Je to velesvaté.</span> <span class="verse"><a name="23">23</a>Ale žádná oběť za hřích, z jejíž krve se část vnáší do stanu setkávání k vykonání smírčích obřadů ve svatyni, nebude se jíst; bude spálena ohněm.</span> </p></div</div></div></body></html>