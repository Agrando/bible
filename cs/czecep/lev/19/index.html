<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/lev/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/lev">Leviticus</a> &gt <strong>Chapter 19</strong></div><p><span class="verse"><a name="1">1</a>Hospodin promluvil k Mojžíšovi:</span> <span class="verse"><a name="2">2</a>"Mluv k celé pospolitosti Izraelců a řekni jim: Buďte svatí, neboť já Hospodin, váš Bůh, jsem svatý.</span> <span class="verse"><a name="3">3</a>Každý měj v úctě svou matku a svého otce. Dbejte na mé dny odpočinku. Já jsem Hospodin, váš Bůh.</span> <span class="verse"><a name="4">4</a>Neobracejte se k bůžkům a neodlévejte si sochy bohů. Já jsem Hospodin, váš Bůh.</span> <span class="verse"><a name="5">5</a>Až budete obětovat Hospodinu hod oběti pokojné, obětujte jej tak, aby ve vás našel zalíbení.</span> <span class="verse"><a name="6">6</a>V den obětního hodu a v následující den se maso sní. Co by zůstalo do třetího dne, bude spáleno ohněm.</span> <span class="verse"><a name="7">7</a>Jestliže by se přece jedlo třetího dne, je závadné; Hospodin nenajde v obětníkovi zalíbení.</span> <span class="verse"><a name="8">8</a>Kdo by z něho jedl, ponese následky své nepravosti, neboť znesvětil, co je svaté Hospodinu. Bude vyobcován ze svého lidu.</span> <span class="verse"><a name="9">9</a>Až budete ve své zemi sklízet obilí, nepožneš své pole až do samého kraje a nebudeš paběrkovat, co zbylo po žni.</span> <span class="verse"><a name="10">10</a>Ani svou vinici úplně nevysbíráš, nebudeš na své vinici paběrkovat spadaná zrnka; ponecháš je pro zchudlého a pro hosta. Já jsem Hospodin, váš Bůh.</span> <span class="verse"><a name="11">11</a>Nebudete krást ani obelhávat a podvádět svého bližního.</span> <span class="verse"><a name="12">12</a>Nebudete křivě přísahat v mém jménu, sice znesvětíš jméno svého Boha. Já jsem Hospodin.</span> <span class="verse"><a name="13">13</a>Nebudeš utiskovat a odírat svého druha. Výdělek dělníka, kterého si najmeš, nezůstane u tebe do rána.</span> <span class="verse"><a name="14">14</a>Nebudeš zlořečit hluchému a slepému nepoložíš do cesty překážku, ale budeš se bát svého Boha. Já jsem Hospodin.</span> <span class="verse"><a name="15">15</a>Nedopustíte se bezpráví při soudu. Nebudeš nadržovat nemajetnému ani brát ohled na mocného; budeš soudit svého bližního spravedlivě.</span> <span class="verse"><a name="16">16</a>Nebudeš se chovat ve svém lidu jako utrhač, nebudeš ukládat svému bližnímu o život. Já jsem Hospodin.</span> <span class="verse"><a name="17">17</a>Nebudeš ve svém srdci chovat nenávist ke svému bratru, ale budeš trestat svého bližního podle práva, a neponeseš následky jeho hříchu.</span> <span class="verse"><a name="18">18</a>Nebudeš se mstít synům svého lidu a nezanevřeš na ně, ale budeš milovat svého bližního jako sebe samého. Já jsem Hospodin.</span> <span class="verse"><a name="19">19</a>Dbejte na má nařízení. Když budeš připouštět dobytek, nesmíš křížit dvojí druh. Své pole nebudeš osívat dvojím druhem semene. Nebudeš nosit šaty utkané z dvojího druhu vláken.</span> <span class="verse"><a name="20">20</a>Kdyby někdo obcoval s ženou, která jako otrokyně byla určena pro jiného, ale ještě nebyla ani vykoupena penězi ani propuštěna na svobodu, bude případ vyšetřen, ale nebudou potrestáni smrtí, protože nebyla ještě propuštěna.</span> <span class="verse"><a name="21">21</a>Muž přinese Hospodinu svou oběť za vinu ke vchodu do stanu setkávání, berana v oběť za vinu.</span> <span class="verse"><a name="22">22</a>Obětí berana za vinu vykoná za něho kněz smírčí obřad před Hospodinem pro hřích, jehož se dopustil; hřích, kterým se prohřešil, mu bude odpuštěn.</span> <span class="verse"><a name="23">23</a>Až přijdete do země a budete sázet různé ovocné stromy, bude vám jejich ovoce nedotknutelné jako neobřízka; po tři roky bude pro vás neobřezané, nesmí se jíst.</span> <span class="verse"><a name="24">24</a>Čtvrtého léta bude všechno jejich ovoce posvěceno k oslavě Hospodina.</span> <span class="verse"><a name="25">25</a>Teprve v pátém roce budete jíst jejich ovoce, abyste nadále sklízeli bohatou úrodu. Já jsem Hospodin, váš Bůh.</span> <span class="verse"><a name="26">26</a>Nebudete jíst maso s krví, nebudete se obírat hadačstvím ani věštěním.</span> <span class="verse"><a name="27">27</a>Nebudete si přistřihovat na hlavě vlasy dokola, nezohavíš si okraj plnovousu.</span> <span class="verse"><a name="28">28</a>Nebudete svá těla zjizvovat pro mrtvého ani si dělat nějaké tetování. Já jsem Hospodin.</span> <span class="verse"><a name="29">29</a>Nezneuctíš svou dceru tím, že bys ji učinil nevěstkou, aby země nepropadla smilstvu a nebyla naplněna mrzkostí.</span> <span class="verse"><a name="30">30</a>Dbejte na mé dny odpočinku a mějte v úctě mou svatyni. Já jsem Hospodin.</span> <span class="verse"><a name="31">31</a>Neobracejte se k duchům zemřelých a nevyhledávejte vědmy a neposkvrňujte se jimi. Já jsem Hospodin, váš Bůh.</span> <span class="verse"><a name="32">32</a>Před šedinami povstaň a starci vzdej poctu. Boj se svého Boha. Já jsem Hospodin.</span> <span class="verse"><a name="33">33</a>Bude-li přebývat s tebou ve vaší zemi někdo jako host, nebudete mu škodit.</span> <span class="verse"><a name="34">34</a>Ten, kdo bude s vámi přebývat jako host, bude vám jako domorodec mezi vámi. Budeš ho milovat jako sebe samého, protože i vy jste byli hosty v zemi egyptské. Já jsem Hospodin, váš Bůh.</span> <span class="verse"><a name="35">35</a>Nedopustíte se bezpráví při soudu, při měření, vážení a odměřování.</span> <span class="verse"><a name="36">36</a>Budete mít poctivé váhy, poctivá závaží, poctivé míry velké i malé. Já jsem Hospodin, váš Bůh, já jsem vás vyvedl z egyptské země.</span> <span class="verse"><a name="37">37</a>Proto dbejte na všechna má nařízení a všechny mé řády dodržujte. Já jsem Hospodin."</span> </p></div</div></div></body></html>