<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/lev/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/lev">Leviticus</a> &gt <strong>Chapter 24</strong></div><p><span class="verse"><a name="1">1</a>Hospodin promluvil k Mojžíšovi:</span> <span class="verse"><a name="2">2</a>"Přikaž Izraelcům, ať ti přinesou pročištěný olivový olej, vymačkaný, k svícení, aby mohl být každodenně zapalován kahan.</span> <span class="verse"><a name="3">3</a>Vně, před oponou svědectví, ve stanu setkávání jej bude Áron každodenně obsluhovat od večera do rána před Hospodinem. To je provždy platné nařízení pro všechna vaše pokolení.</span> <span class="verse"><a name="4">4</a>Na svícnu z čistého zlata bude každodenně před Hospodinem obsluhovat kahánky.</span> <span class="verse"><a name="5">5</a>Vezmeš bílou mouku a upečeš z ní dvanáct bochníků: každý bochník bude ze dvou desetin éfy.</span> <span class="verse"><a name="6">6</a>Položíš je před Hospodinem na stůl z čistého zlata do dvou sloupců, šest do sloupce.</span> <span class="verse"><a name="7">7</a>Na každý sloupec dáš čisté kadidlo; bude při chlebu na připomínku jako ohnivá oběť pro Hospodina.</span> <span class="verse"><a name="8">8</a>Ať je Áron před Hospodinem uspořádá vždycky v den odpočinku, a to ustavičně. To bude mezi Izraelci platit jako smlouva věčná.</span> <span class="verse"><a name="9">9</a>Budou patřit Áronovi a jeho synům, kteří je budou jíst na svatém místě; je to pro něho velesvaté, podíl z ohnivých obětí Hospodinových. To je provždy platné nařízení."</span> <span class="verse"><a name="10">10</a>Jednou si vyšel syn jedné izraelské ženy a jakéhosi Egypťana mezi Izraelce; v táboře se dostal syn té Izraelky do hádky s nějakým Izraelcem.</span> <span class="verse"><a name="11">11</a>Syn izraelské ženy lál Jménu a zlořečil. Přivedli ho tedy k Mojžíšovi; jméno jeho matky bylo Šelomít, dcera Dibrího, z pokolení Danova.</span> <span class="verse"><a name="12">12</a>I dali ho do vazby, až by se jim dostalo jasného pokynu z Hospodinových úst.</span> <span class="verse"><a name="13">13</a>Hospodin promluvil k Mojžíšovi:</span> <span class="verse"><a name="14">14</a>"Vyveď toho zlolajce ven z tábora; tam všichni, kdo ho slyšeli, vloží ruce na jeho hlavu a celá pospolitost ho ukamenuje.</span> <span class="verse"><a name="15">15</a>Izraelcům pak řekneš: Kdokoli by zlořečil svému Bohu, ponese následky svého hříchu.</span> <span class="verse"><a name="16">16</a>Kdo bude lát jménu Hospodinovu, musí zemřít. Celá pospolitost ho ukamenuje. Jak host, tak domorodec zemře, jestliže bude lát Jménu.</span> <span class="verse"><a name="17">17</a>Když někdo ubije nějakého člověka, musí zemřít.</span> <span class="verse"><a name="18">18</a>Kdo ubije nějaké dobytče, nahradí je, kus za kus.</span> <span class="verse"><a name="19">19</a>Když někdo zmrzačí svého bližního, bude mu způsobeno, co sám způsobil:</span> <span class="verse"><a name="20">20</a>zlomenina za zlomeninu, oko za oko, zub za zub; jak zmrzačil člověka, tak ať se stane jemu.</span> <span class="verse"><a name="21">21</a>Kdo ubije dobytče, nahradí je; kdo ubije člověka, zemře.</span> <span class="verse"><a name="22">22</a>Budete mít jediné právo jak pro hosta, tak pro domorodce. Já jsem Hospodin, váš Bůh."</span> <span class="verse"><a name="23">23</a>Tak promluvil Mojžíš k Izraelcům. Zlolajce vyvedli ven z tábora a ukamenovali. Izraelci učinili, jak Hospodin Mojžíšovi přikázal.</span> </p></div</div></div></body></html>