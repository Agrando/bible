<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/lev/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/lev">Leviticus</a> &gt <strong>Chapter 11</strong></div><p><span class="verse"><a name="1">1</a>Hospodin promluvil k Mojžíšovi a Áronovi a řekl jim:</span> <span class="verse"><a name="2">2</a>"Mluvte k Izraelcům: Ze všech zvířat na zemi smíte jíst tyto živočichy:</span> <span class="verse"><a name="3">3</a>Všechno, co má rozdělená kopyta tak, že jsou kopyta rozpolcená úplně, přežvýkavce mezi zvířaty, ty smíte jíst.</span> <span class="verse"><a name="4">4</a>Ale z přežvýkavců a z těch, kdo mají rozdělená kopyta, nesmíte jíst velblouda, který sice přežvykuje, ale nemá rozdělená kopyta; bude pro vás nečistý;</span> <span class="verse"><a name="5">5</a>damana, který také přežvykuje, ale nemá rozdělená kopyta; bude pro vás nečistý;</span> <span class="verse"><a name="6">6</a>zajíce, který také přežvykuje, ale nemá rozdělená kopyta; bude pro vás nečistý;</span> <span class="verse"><a name="7">7</a>vepře, který sice má rozdělená kopyta tak, že jsou úplně rozpolcená, ale nepřežvykuje; bude pro vás nečistý.</span> <span class="verse"><a name="8">8</a>Jejich maso nesmíte jíst, jejich zdechliny se nedotknete; budou pro vás nečistí.</span> <span class="verse"><a name="9">9</a>Ze všeho, co je ve vodě, smíte jíst toto: Všechno ve vodách, v mořích a potocích, co má ploutve a šupiny, smíte jíst.</span> <span class="verse"><a name="10">10</a>Z veškeré vodní havěti v mořích a potocích, ze všech živočichů, kteří jsou ve vodách, bude pro vás hodné opovržení všechno, co nemá ploutve ani šupiny.</span> <span class="verse"><a name="11">11</a>Budou pro vás hodni opovržení. Nesmíte jíst jejich maso a jejich zdechliny budete mít v opovržení.</span> <span class="verse"><a name="12">12</a>Všechno ve vodě, co nemá ploutve ani šupiny, budete mít v opovržení.</span> <span class="verse"><a name="13">13</a>Z létajících živočichů budete mít v opovržení tyto, nesmějí se jíst, jsou hodni opovržení: orla, orlosupa a mořského orla,</span> <span class="verse"><a name="14">14</a>luňáka a různé druhy jestřábů,</span> <span class="verse"><a name="15">15</a>všechny druhy havranů,</span> <span class="verse"><a name="16">16</a>pštrosa, sovu, racka a různé druhy sokolů,</span> <span class="verse"><a name="17">17</a>kulicha, kormorána a výra,</span> <span class="verse"><a name="18">18</a>sovu pálenou, pelikána a mrchožrouta,</span> <span class="verse"><a name="19">19</a>čápa a různé druhy volavek, dudka a netopýra.</span> <span class="verse"><a name="20">20</a>Všechna létající havěť chodící po čtyřech bude pro vás hodna opovržení.</span> <span class="verse"><a name="21">21</a>Jen to smíte jíst z veškeré létající havěti chodící po čtyřech, co má skákavé nohy, jimiž skáče po zemi.</span> <span class="verse"><a name="22">22</a>Smíte z nich jíst tyto: různé druhy kobylek, jako arbe, soleám, chargól a chágáb.</span> <span class="verse"><a name="23">23</a>Ale ostatní létající čtyřnohá havěť bude pro vás hodna opovržení.</span> <span class="verse"><a name="24">24</a>Tou byste se poskvrnili. Každý, kdo se dotkne jejich zdechliny, bude nečistý až do večera</span> <span class="verse"><a name="25">25</a>a každý, kdo by něco z jejich zdechliny nesl, vypere si šaty a bude nečistý až do večera.</span> <span class="verse"><a name="26">26</a>Každé zvíře, které má rozdělená kopyta, ale ne rozpolcená úplně, a které nepřežvykuje, bude pro vás nečisté. Každý, kdo se ho dotkne, bude nečistý.</span> <span class="verse"><a name="27">27</a>Také všechno ze čtyřnohých živočichů, co chodí po tlapách, bude pro vás nečisté. Každý, kdo se dotkne jejich zdechliny, bude nečistý až do večera.</span> <span class="verse"><a name="28">28</a>Kdo by nesl jejich zdechlinu, vypere si šaty a bude nečistý až do večera. To všechno je pro vás nečisté.</span> <span class="verse"><a name="29">29</a>Dále pro vás bude nečisté z havěti hemžící se po zemi: krysa, myš, různé druhy ještěrek,</span> <span class="verse"><a name="30">30</a>gekoni, scinkové a chameleón.</span> <span class="verse"><a name="31">31</a>Ti jsou pro vás nečistí z veškeré havěti. Každý, kdo se jich dotkne, když pojdou, bude nečistý až do večera.</span> <span class="verse"><a name="32">32</a>Také všechno, nač padne něco z nich, když pojdou, bude nečisté, ať to je dřevěný předmět nebo oděv, kůže či pytlovina, cokoli, čeho se užívá k práci; bude to vloženo do vody a bude to nečisté až do večera; pak to bude čisté.</span> <span class="verse"><a name="33">33</a>Když něco z nich spadne do hliněné nádoby, bude nečisté všechno, co je uvnitř, a nádobu rozbijete.</span> <span class="verse"><a name="34">34</a>Každý pokrm určený k jídlu, který přišel do styku s onou vodou, bude nečistý. Též každý nápoj, který se pije z takové nádoby, bude nečistý.</span> <span class="verse"><a name="35">35</a>Zkrátka všechno, nač padne něco z těch zdechlin, bude nečisté. Pec i krb budou nečisté, musí se zbořit; budou pro vás nečisté.</span> <span class="verse"><a name="36">36</a>Jen vodní pramen a jímka zadržující vodu budou čisté. Cokoli přijde do styku s těmi zdechlinami, bude nečisté.</span> <span class="verse"><a name="37">37</a>Když však něco z těch zdechlin padne na semeno, určené k setí, to zůstane čisté.</span> <span class="verse"><a name="38">38</a>Ale když bude na semeno nalita voda a padne na ně něco z těch zdechlin, bude pro vás nečisté.</span> <span class="verse"><a name="39">39</a>Když pojde některé ze zvířat, která máte dovoleno jíst, ten, kdo se dotkne jeho zdechliny, bude nečistý až do večera.</span> <span class="verse"><a name="40">40</a>Kdo z té zdechliny něco sní, vypere si šaty a bude nečistý až do večera. Též kdo by tu zdechlinu nesl, vypere si šaty a bude nečistý až do večera.</span> <span class="verse"><a name="41">41</a>Všechna havěť hemžící se po zemi je hodna opovržení, nesmí se jíst.</span> <span class="verse"><a name="42">42</a>Nic z veškeré havěti hemžící se po zemi, nic, co leze po břiše nebo chodí po čtyřech, ani co má více noh, nesmíte jíst, je to hodno opovržení.</span> <span class="verse"><a name="43">43</a>Neuvádějte v opovržení sami sebe pro nějakou hemžící se havěť; nesmíte se jimi poskvrnit, abyste se jimi neznečistili.</span> <span class="verse"><a name="44">44</a>Já jsem Hospodin, váš Bůh. Posvěťte se a buďte svatí, neboť já jsem svatý. Neposkvrňujte sami sebe žádnou havětí plazící se po zemi.</span> <span class="verse"><a name="45">45</a>Já jsem Hospodin, který jsem vás vyvedl z egyptské země, abych byl vaším Bohem. Proto buďte svatí, neboť já jsem svatý."</span> <span class="verse"><a name="46">46</a>To je řád o zvířatech, o ptácích a o všech živých tvorech pohybujících se ve vodách i o všech, kteří se hemží po zemi.</span> <span class="verse"><a name="47">47</a>Je nutno rozlišovat mezi nečistým a čistým, mezi živočichy, kteří se smějí jíst, a těmi, kteří se jíst nesmějí.</span> </p></div</div></div></body></html>