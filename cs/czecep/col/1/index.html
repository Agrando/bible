<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/col/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/col">Colossians</a> &gt <strong>Chapter 1</strong></div><p><span class="verse"><a name="1">1</a>Pavel, z Boží vůle apoštol Krista Ježíše, a bratr Timoteus</span> <span class="verse"><a name="2">2</a>Božímu lidu v Kolosách, věrným bratřím v Kristu: Milost vám a pokoj od Boha Otce našeho.</span> <span class="verse"><a name="3">3</a>Stále za vás v modlitbách děkujeme Bohu, Otci našeho Pána Ježíše Krista,</span> <span class="verse"><a name="4">4</a>neboť jsme slyšeli o vaší víře v Krista Ježíše a o vaší lásce, kterou máte ke všem bratřím</span> <span class="verse"><a name="5">5</a>pro naději zakotvenou v nebesích. Víte o ní, protože i k vám přišlo slovo pravdy, evangelium;</span> <span class="verse"><a name="6">6</a>tak jako na celém světě, i mezi vámi přináší ovoce a roste od toho dne, kdy jste uslyšeli o Boží milosti a přesvědčili se, že je pravdivá.</span> <span class="verse"><a name="7">7</a>Tak vás tomu učil Epafras, náš milovaný druh, jenž nás věrně zastupuje jako Kristův služebník.</span> <span class="verse"><a name="8">8</a>On nám také vyprávěl o lásce, kterou ve vás působí Boží Duch.</span> <span class="verse"><a name="9">9</a>Proto i my, ode dne, kdy jsme to uslyšeli, nepřestáváme za vás v modlitbách prosit, abyste plně, se vší moudrostí a duchovním pochopením poznali jeho vůli.</span> <span class="verse"><a name="10">10</a>Tak budete svým životem dělat Pánu čest a stále se mu líbit, ve všem ponesete ovoce dobrých skutků, budete růst v poznání Boha,</span> <span class="verse"><a name="11">11</a>a z moci jeho božské slávy nabudete síly k trpělivosti a radostné vytrvalosti;</span> <span class="verse"><a name="12">12</a>a budete děkovat Otci, který vás připravil k účasti na dědictví svatých ve světle.</span> <span class="verse"><a name="13">13</a>On nás vysvobodil z moci tmy a přenesl do království svého milovaného Syna.</span> <span class="verse"><a name="14">14</a>V něm máme vykoupení a odpuštění hříchů:</span> <span class="verse"><a name="15">15</a>On je obraz Boha neviditelného, prvorozený všeho stvoření,</span> <span class="verse"><a name="16">16</a>neboť v něm bylo stvořeno všechno na nebi i na zemi - svět viditelný i neviditelný; jak nebeské trůny, tak i panstva, vlády a mocnosti - a všechno je stvořeno skrze něho a pro něho.</span> <span class="verse"><a name="17">17</a>On předchází všechno, všechno v něm spočívá,</span> <span class="verse"><a name="18">18</a>on jest hlavou těla - totiž církve. On je počátek, prvorozený z mrtvých - takže je to on, jenž má prvenství ve všem.</span> <span class="verse"><a name="19">19</a>Plnost sama se rozhodla v něm přebývat,</span> <span class="verse"><a name="20">20</a>aby skrze něho a v něm bylo smířeno všechno, co jest, jak na zemi, tak v nebesích - protože smíření přinesla jeho oběť na kříži.</span> <span class="verse"><a name="21">21</a>I vás, kteří jste dříve byli odcizeni a nepřátelští Bohu svým smýšlením i zlými skutky,</span> <span class="verse"><a name="22">22</a>nyní s ním smířil, když ve svém pozemském těle podstoupil smrt, aby vás před Boží tvář přivedl svaté, neposkvrněné a bez úhony -</span> <span class="verse"><a name="23">23</a>pokud ovšem pevně zakotveni setrváte ve víře a nedáte se odtrhnout od naděje evangelia, jež jste slyšeli, jež bylo kázáno všemu stvoření pod nebem a jehož jsem se já, Pavel, stal služebníkem.</span> <span class="verse"><a name="24">24</a>Proto se raduji, že nyní trpím za vás a to, co zbývá do míry utrpení Kristových, doplňuji svým utrpením za jeho tělo, to jest církev.</span> <span class="verse"><a name="25">25</a>Stal jsem se jejím služebníkem, jak mi to uložil Bůh podle svého záměru, aby se na vás naplnilo Boží slovo,</span> <span class="verse"><a name="26">26</a>tajemství, které po věky a po celá pokolení bylo skryto, ale nyní je zjeveno jeho svatému lidu.</span> <span class="verse"><a name="27">27</a>Bůh jim chtěl dát poznat, jak bohatá je sláva jeho tajemství mezi pohany: Je to Kristus mezi vámi, v něm máte naději na Boží slávu.</span> <span class="verse"><a name="28">28</a>Jeho zvěstujeme, když se vší moudrostí napomínáme a učíme všechny lidi, abychom je mohli přivést před Boha jako dokonalé v Kristu.</span> <span class="verse"><a name="29">29</a>O to se snažím a zápasím tak, jak on ve mně působí svou silou.</span> </p></div</div></div></body></html>