<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/isa/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/isa">Isaiah</a> &gt <strong>Chapter 40</strong></div><p><span class="verse"><a name="1">1</a>"Potěšte, potěšte můj lid," praví váš Bůh.</span> <span class="verse"><a name="2">2</a>Mluvte k srdci Jeruzaléma, provolejte k němu: Čas jeho služby se naplnil, odpykal si své provinění. Vždyť z Hospodinovy ruky přijal dvojnásobně za všechny své hříchy.</span> <span class="verse"><a name="3">3</a>Hlas volajícího: "Připravte na poušti cestu Hospodinu! Vyrovnejte na pustině silnici pro našeho Boha!</span> <span class="verse"><a name="4">4</a>Každé údolí ať je vyvýšeno, každá hora a pahorek sníženy. Pahorkatina ať v rovinu se změní a horské hřbety v pláně.</span> <span class="verse"><a name="5">5</a>I zjeví se Hospodinova sláva a všechno tvorstvo společně spatří, že promluvila Hospodinova ústa."</span> <span class="verse"><a name="6">6</a>Hlas toho, jenž praví: "Volej!" I otázal se: "Co mám volat?" "Všechno tvorstvo je tráva a všechna jeho spolehlivost jak polní kvítí.</span> <span class="verse"><a name="7">7</a>Tráva usychá, květ vadne, zavane-li na něj vítr Hospodinův. Věru, lid je pouhá tráva.</span> <span class="verse"><a name="8">8</a>Tráva usychá, květ vadne, ale slovo Boha našeho je stálé navěky."</span> <span class="verse"><a name="9">9</a>Vystup si na horu vysokou, Sijóne, který neseš radostnou zvěst, co nejvíc zesil svůj hlas, Jeruzaléme, který neseš radostnou zvěst, zesil jej, neboj se! Řekni judským městům: "Hle, váš Bůh!</span> <span class="verse"><a name="10">10</a>Panovník Hospodin přichází s mocí, jeho paže se ujme vlády. Hle, svoji mzdu má s sebou, u sebe svůj výdělek.</span> <span class="verse"><a name="11">11</a>Jak pastýř pase své stádo, beránky svou paží shromažďuje, v náručí je nosí, březí ovečky šetrně vede."</span> <span class="verse"><a name="12">12</a>Kdopak svou hrstí odměřil vodstvo a pídí nebesa změřil? Kdo shrnul v odměrku všechen prach země a hory odvážil na vahadlech, pahorky na vážkách?</span> <span class="verse"><a name="13">13</a>Kdo změřil Hospodinova ducha a byl mu rádce a vedl ho k poznání?</span> <span class="verse"><a name="14">14</a>Kohopak o radu žádal, aby rozumnosti nabyl, aby ho poučil o stezce práva, naučil poznání a seznámil ho s cestami rozumnosti?</span> <span class="verse"><a name="15">15</a>Hle, pronárody jsou jako kapka ve vědru, jak prášek na vahách. Ale on pozvedá ostrovy jak smítko.</span> <span class="verse"><a name="16">16</a>Dříví Libanónu by na oheň nestačilo, jeho zvěř by nestačila pro zápalnou oběť.</span> <span class="verse"><a name="17">17</a>Všechny pronárody nejsou před ním ničím, jsou mu méně nežli nic, než nicota.</span> <span class="verse"><a name="18">18</a>Ke komu připodobníte Boha? Jakou podobu mu přisoudíte?</span> <span class="verse"><a name="19">19</a>Řemeslník odleje modlu a zlatotepec ji potáhne zlatem, stříbrné řetízky přidělá zlatník.</span> <span class="verse"><a name="20">20</a>Chudák, který na takovou oběť nemá, vybere dřevo, které netrouchniví, a vyhledá zručného řemeslníka, aby mu zhotovil modlu, jež by se neviklala.</span> <span class="verse"><a name="21">21</a>Což o tom nevíte? Což jste neslyšeli? Neoznámili vám to už na počátku? Což nechápete, kdo položil základy zemi?</span> <span class="verse"><a name="22">22</a>Ten, který sídlí nad obzorem země, jejíž obyvatelé jsou jako kobylky, ten, který nebesa jak závoj roztahuje a napíná je jako stan k obývání.</span> <span class="verse"><a name="23">23</a>Ten hodnostáře za nic nemá a jako s nicotou nakládá se soudci země.</span> <span class="verse"><a name="24">24</a>Sotva byli zasazeni, sotva byli zaseti, sotva jejich odnož kořeny do země zapustila, zaduje na ně a oni schnou a vichr je odnáší jako slámu.</span> <span class="verse"><a name="25">25</a>"Ke komu mě chcete připodobnit, aby mi byl roven?" praví Svatý.</span> <span class="verse"><a name="26">26</a>"K výšině zvedněte zraky a hleďte: Kdo stvořil toto všechno?" Ten, který v plném počtu vyvádí zástupy hvězd a všechny volá jménem; má obrovskou sílu a úžasnou moc, nechybí mu ani jedna.</span> <span class="verse"><a name="27">27</a>Proč říkáš, Jákobe, proč, Izraeli, mluvíš takto: "Má cesta je Hospodinu skryta, můj Bůh přehlíží mé právo"?</span> <span class="verse"><a name="28">28</a>Cožpak nevíš? Cožpak jsi neslyšel? Hospodin, Bůh věčný, stvořitel končin země, není zemdlený, není znavený, jeho rozumnost vystihnout nelze.</span> <span class="verse"><a name="29">29</a>Od dává zemdlenému sílu a dostatek odvahy bezmocnému.</span> <span class="verse"><a name="30">30</a>Mladíci jsou zemdlení a unavení, jinoši se potácejí, klopýtají.</span> <span class="verse"><a name="31">31</a>Ale ti, kdo skládají naději v Hospodina, nabývají nové síly; vznášejí se jak orlové, běží bez únavy, jdou bez umdlení.</span> </p></div</div></div></body></html>