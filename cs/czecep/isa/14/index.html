<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/isa/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/isa">Isaiah</a> &gt <strong>Chapter 14</strong></div><p><span class="verse"><a name="1">1</a>Hospodin se slituje nad Jákobem a znovu vyvolí Izraele. Dá jim odpočinout v jejich zemi, přidruží se k nim i bezdomovec a připojí se k domu Jákobovu.</span> <span class="verse"><a name="2">2</a>Národy je totiž samy dovedou na jejich místo a Izraelův dům je dostane do dědictví v Hospodinově zemi jako otroky a otrokyně. Tak zajmou ty, kdo je prve zajali, a budou panovat nad svými poháněči.</span> <span class="verse"><a name="3">3</a>V den, kdy ti dá Hospodin odpočinout od tvého trápení a nepokoje, od tvrdé otročiny, jíž jsi byl zotročen,</span> <span class="verse"><a name="4">4</a>proneseš o babylónském králi pořekadlo: "Jak pominul poháněč, jak pominula knuta!"</span> <span class="verse"><a name="5">5</a>Hospodin polámal hůl svévolníků, žezlo vládců,</span> <span class="verse"><a name="6">6</a>jež zběsile bilo národy ranami bez ustání, hněvivě vládlo pronárodům nezkrotným pronásledováním.</span> <span class="verse"><a name="7">7</a>V míru odpočala celá země, všechno zvučně plesá.</span> <span class="verse"><a name="8">8</a>I cypřiše se radují nad tebou i libanónské cedry od chvíle, kdy jsi padl: "Už nevstane ten, kdo nás kácel!"</span> <span class="verse"><a name="9">9</a>I nejhlubší podsvětí je kvůli tobě rozrušeno, čeká na tvůj příchod, probudilo kvůli tobě přízraky, všech vojevůdců země. Všechny krále pronárodů přimělo vstát ze svých trůnů.</span> <span class="verse"><a name="10">10</a>Ti všichni se ozvou a řeknou tobě: "Také jsi jako my pozbyl síly? Už jsi nám podoben!</span> <span class="verse"><a name="11">11</a>Do podsvětí byla svržena tvá pýcha, hlučný zvuk tvých harf. Máš ustláno na hnilobě, přikrývku máš z červů."</span> <span class="verse"><a name="12">12</a>Jak jsi spadl z nebe, třpytivá hvězdo, jitřenky synu! Jak jsi sražen k zemi, zotročovateli pronárodů!</span> <span class="verse"><a name="13">13</a>A v srdci sis říkal: "Vystoupím na nebesa, vyvýším svůj trůn nad Boží hvězdy, zasednu na Hoře setkávání na nejzazším Severu.</span> <span class="verse"><a name="14">14</a>Vystoupím na posvátná návrší oblaků, s Nejvyšším se budu měřit."</span> <span class="verse"><a name="15">15</a>Teď jsi svržen do podsvětí, do nejhlubší jámy!</span> <span class="verse"><a name="16">16</a>Kdo tě uvidí, budou se dívat a divit: "To je ten muž, který zneklidňoval zemi a otřásal královstvími?</span> <span class="verse"><a name="17">17</a>Svět měnil v poušť, bořil jeho města, vězně nikdy nepropouštěl domů."</span> <span class="verse"><a name="18">18</a>Všichni králové pronárodů, všichni leží slavně ve svých hrobkách,</span> <span class="verse"><a name="19">19</a>ale tebe pohodili mimo hrob jak ohavný výhonek; jsi jako šatem přikryt zavražděnými porubanými mečem, svrženými do kamenité jámy, jsi jak pošlapaná mršina,</span> <span class="verse"><a name="20">20</a>nebudeš připojen k nim v hrobě. Vždyť jsi ničil vlastní zemi, vlastní lid jsi vraždil. O potomstvu zlovolníků nebude navěky zmínky.</span> <span class="verse"><a name="21">21</a>"Připravte jeho synům jatky pro nepravost otců! Nepovstanou, nezmocní se země a svět nezaplní městy."</span> <span class="verse"><a name="22">22</a>"Já povstanu proti nim, je výrok Hospodina zástupů, vymýtím jméno Babylóna i pozůstatek po něm, nástupce i následníka, je výrok Hospodinův.</span> <span class="verse"><a name="23">23</a>Proměním jej v hnízdiště sýčků a ve slatiny, vymetu jej pometlem zkázy, je výrok Hospodina zástupů."</span> <span class="verse"><a name="24">24</a>Hospodin zástupů přisáhl: "Jak jsem si předsevzal, tak se stane, a pro co jsem se rozhodl, to se uskuteční:</span> <span class="verse"><a name="25">25</a>Rozdrtím Ašúra ve své zemi, rozšlapu ho na svých horách a z nich sejmu jeho jho. Z ramene jim bude sňato jeho břímě."</span> <span class="verse"><a name="26">26</a>To je rozhodnutí učiněné o celé zemi a to je paže napřažená proti všem pronárodům.</span> <span class="verse"><a name="27">27</a>Když Hospodin zástupů rozhodl, kdo to zruší? Jeho paže je napřažena, kdo ji odvrátí?</span> <span class="verse"><a name="28">28</a>V roce, kdy zemřel král Achaz, byl zjeven tento výnos:</span> <span class="verse"><a name="29">29</a>"Neraduj se, celá Pelišteo, že je polámána hůl, která tě bije, neboť z hadího kořene vzejde bazilišek a jeho plodem bude létající ohnivý had.</span> <span class="verse"><a name="30">30</a>Prvorození nuzných budou mít pastvu a ubožáci budou odpočívat v bezpečí. Tvůj kořen však umořím hladem a pozůstatek tvého lidu zajde.</span> <span class="verse"><a name="31">31</a>Kvílej, bráno! Křič, město! Celá Pelištea bude v zmatku. Neboť od severu se už valí dým a nikdo nezůstává stranou svých shromaždišť."</span> <span class="verse"><a name="32">32</a>Co odpovědět poslům toho pronároda? Hospodin založil Sijón, k němu se přivinou utištění jeho lidu.</span> </p></div</div></div></body></html>