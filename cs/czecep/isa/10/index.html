<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/isa/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/isa">Isaiah</a> &gt <strong>Chapter 10</strong></div><p><span class="verse"><a name="1">1</a>Běda těm, kdo nařizují ničemná nařízení těm, kdo předpisují plahočení,</span> <span class="verse"><a name="2">2</a>nuzným odnímají možnost obhajoby, utištěné mého lidu zbavují práva; jejich kořistí jsou vdovy a sirotky olupují.</span> <span class="verse"><a name="3">3</a>Co si počnete v den navštívení, až se z dálky přižene zkáza? Ke komu se utečete o pomoc, kde zanecháte svoji slávu?</span> <span class="verse"><a name="4">4</a>Nezbude než sklonit se mezi vězně či zůstat ležet mezi zabitými. Tím vším se jeho hněv neodvrátil a jeho ruka zůstává napřažena.</span> <span class="verse"><a name="5">5</a>"Běda Asýrii, metle mého hněvu, té holi, skrze kterou projevím svůj hrozný hněv.</span> <span class="verse"><a name="6">6</a>Posílám ji na rouhavý pronárod, proti lidu, proti němuž plane má prchlivost; dávám jí příkaz, aby kořistila a kořistila, loupila a loupila, aby jej šlapala jako hlínu na ulicích.</span> <span class="verse"><a name="7">7</a>Ona si to však představit nedovede, neuvažuje o tom v svém srdci, myslí jen na to, jak by vyhubila, jak by vymýtila nemálo pronárodů.</span> <span class="verse"><a name="8">8</a>Říká: »Což nejsou mí velitelé zároveň králi?</span> <span class="verse"><a name="9">9</a>Což nedopadlo Kalno jako Karkemíš? Nebo Chamát jako Arpád a Samaří jako Damašek?«</span> <span class="verse"><a name="10">10</a>Jako sáhla moje ruka po královstvích bůžků - a jejich tesané modly byly nad jeruzalémské i nad samařské -,</span> <span class="verse"><a name="11">11</a>cožpak s Jeruzalémem a jeho modlářskými stvůrami nenaložím, jako jsem naložil se Samařím a jeho bůžky?"</span> <span class="verse"><a name="12">12</a>Až Panovník přivede ke konci celé své dílo na hoře Sijónu a v Jeruzalémě, řekne: "Ztrestám asyrského krále pro ovoce jeho velikášského srdce, i to, co je v jeho povýšených očích proslavené,</span> <span class="verse"><a name="13">13</a>neboť řekl: »Vykonal jsem to silou své ruky a svou moudrostí - vždyť se v tom vyznám. Zrušil jsem hranice národů, co nakupily, to jsem vydrancoval a jako býk jsem svrhl vládce z trůnu.</span> <span class="verse"><a name="14">14</a>Jako hnízdo nalezla má ruka bohatství národů; jako se vybírají opuštěná vejce, tak jsem vybral celou zemi. Nikdo ani křídlem nezamával, nikdo zobák neotevřel a nepípl.«</span> <span class="verse"><a name="15">15</a>Což se smí sekera holedbat nad toho, kdo jí seká? A pila povyšovat se nad toho, kdo jí řeže? Jako by metla mohla švihat toho, kdo ji zvedá, nebo hůl se vynášet, že není dřevo."</span> <span class="verse"><a name="16">16</a>Proto pošle Pán, Hospodin zástupů, na asyrské vypasence úbytě a pod asyrskou slávou to zapraská praskotem ohně.</span> <span class="verse"><a name="17">17</a>Světlo Izraelovo se stane ohněm a jeho Svatý plamenem. Ten bude hořet a pozře její křoví a bodláčí v jediný den.</span> <span class="verse"><a name="18">18</a>I slávu jejího lesa a sadu stráví se vším všudy, jako choroba užírá chorého.</span> <span class="verse"><a name="19">19</a>Stromů v jejím lese zůstane tak málo, že je spočítá i chlapec.</span> <span class="verse"><a name="20">20</a>V onen den se pozůstatek Izraele s uprchlíky domu Jákobova nebude už opírat o toho, který ho bije, ale bude se věrně opírat o Hospodina, Svatého, Boha Izraele.</span> <span class="verse"><a name="21">21</a>Pozůstatek se vrátí, pozůstatek Jákoba, k Bohu - bohatýru.</span> <span class="verse"><a name="22">22</a>Neboť i kdyby bylo tvého lidu, Izraeli, jak mořského písku, vrátí se k němu jen pozůstatek. Je rozhodnut skoncovat, jako záplava se valí spravedlnost.</span> <span class="verse"><a name="23">23</a>Ano, Panovník, Hospodin zástupů, se rozhodl učinit konec, a to po celé zemi.</span> <span class="verse"><a name="24">24</a>Proto Panovník, Hospodin zástupů, praví toto: "Můj lide, který bydlíš na Sijónu, neboj se Asýrie. Bije tě metlou a zvedá na tebe hůl jako kdysi Egypt.</span> <span class="verse"><a name="25">25</a>Ještě jen kratičký čas a můj hrozný hněv skončí; je však můj hněv zničí."</span> <span class="verse"><a name="26">26</a>Hospodin zástupů nad ní zamává bičem, jako když bil Midjána na Havraní skále, a zdvihne svou hůl na moře jako kdysi na Egypt.</span> <span class="verse"><a name="27">27</a>V onen den ti spadne z ramen její břímě a její jho z šíje, jho se z tebe sesmekne jak po oleji.</span> <span class="verse"><a name="28">28</a>Už táhne na Aját, prošel Migrónem a zbroj si v Michmásu složil.</span> <span class="verse"><a name="29">29</a>Prošli průsmykem. Řekli: "Přenocujeme v Gebě." Ráma se třásla, Saulova Gibea se dala na útěk.</span> <span class="verse"><a name="30">30</a>Pronikavě křič, galímská dcero, Lajšo, napjatě poslouchej, odpověz, Anatóte.</span> <span class="verse"><a name="31">31</a>V Madméně je poplach, gebímští obyvatelé hledají záštitu.</span> <span class="verse"><a name="32">32</a>Ještě dnes stane v Nóbu a rukou mávne proti hoře sijónské dcery, proti pahorku jeruzalémskému.</span> <span class="verse"><a name="33">33</a>Hle, Pán, Hospodin zástupů, hrozivou silou klestí větvoví, pyšně se tyčící stromy jsou porubány, i ty nejvyšší jsou poníženy.</span> <span class="verse"><a name="34">34</a>Železem bude vysekáno lesní houští, Libanón padne rukou Vznešeného.</span> </p></div</div></div></body></html>