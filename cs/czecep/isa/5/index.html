<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/isa/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/isa">Isaiah</a> &gt <strong>Chapter 5</strong></div><p><span class="verse"><a name="1">1</a>Zazpívám svému milému píseň mého milého o jeho vinici: "Můj milý měl vinici na úrodném svahu.</span> <span class="verse"><a name="2">2</a>Zkypřil ji, kameny z ní vybral a vysadil ušlechtilou révu. Uprostřed ní vystavěl věž i lis v ní vytesal a čekal, že vydá hrozny; ona však vydala odporná pláňata.</span> <span class="verse"><a name="3">3</a>Teď tedy, obyvateli Jeruzaléma a muži judský, rozhodněte spor mezi mnou a mou vinicí.</span> <span class="verse"><a name="4">4</a>Co se mělo pro mou vinici ještě udělat a já pro ni neudělal? Když jsem očekával, že vydá hrozny, jak to, že vydala odporná pláňata?</span> <span class="verse"><a name="5">5</a>Nyní vás tedy poučím, co se svou vinicí udělám: Odstraním její ohrazení a přijde vniveč, pobořím její zídky a bude pošlapána.</span> <span class="verse"><a name="6">6</a>Udělám z ní spoušť, nebude už prořezána ani okopána a vzejde bodláčí a křoví, mrakům zakážu zkrápět ji deštěm."</span> <span class="verse"><a name="7">7</a>Vinice Hospodina zástupů je dům izraelský a muži judští sadbou, z níž měl potěšení. Čekal právo, avšak hle, bezpráví, spravedlnost, a hle, jen úpění.</span> <span class="verse"><a name="8">8</a>Běda těm, kteří připojují dům k domu a slučují pole s polem, takže nezbývá žádné místo, jako byste jen vy byli usedlíci v zemi.</span> <span class="verse"><a name="9">9</a>V uších mi zní slovo Hospodina zástupů: "Ano, zpustnou četné domy, i velké a pěkné budou liduprázdné.</span> <span class="verse"><a name="10">10</a>Deset jiter vinice vydá jediný bat a chómer osevu vydá jedinou éfu."</span> <span class="verse"><a name="11">11</a>Běda těm, kteří za časného jitra táhnou za opojným nápojem a až do setmění je rozpaluje víno.</span> <span class="verse"><a name="12">12</a>Citara a harfa, bubínek a píšťala a víno jsou na jejich pitkách, ale na dílo Hospodinovo neberou zřetel a dílo jeho rukou nevidí.</span> <span class="verse"><a name="13">13</a>Proto bude můj lid vystěhován, neboť nemá poznání. I nejváženější budou hladovět, jeho hlučící dav bude prahnout žízní.</span> <span class="verse"><a name="14">14</a>Podsvětí roztáhne svůj chřtán a dokořán rozevře svou tlamu. Do něho sestoupí jeho důstojnost i jeho hlučící dav, jeho hukot a jásot.</span> <span class="verse"><a name="15">15</a>Sehnut bude člověk a ponížen muž, oči zpupné budou poníženy.</span> <span class="verse"><a name="16">16</a>Hospodin zástupů se však vyvýší soudem a svatý Bůh se prokáže svatým spravedlností.</span> <span class="verse"><a name="17">17</a>Jako na své pastvině se tam budou pást beránci, a kde zůstaly trosky po zbohatlících, budou jíst bezdomovci.</span> <span class="verse"><a name="18">18</a>Běda tě, kdo v provazech šalby vlečou nepravost, jako by v postraňcích táhli povoz hříchu,</span> <span class="verse"><a name="19">19</a>a říkají: "Nechť urychlí a uspíší své dílo, ať je uvidíme; nechť se přiblíží a uskuteční úradek Svatého Boha Izraele, ať jej poznáme."</span> <span class="verse"><a name="20">20</a>Běda těm, kdo říkají zlu dobro a dobru zlo, kdo vydávají tmu za světlo a světlo za tmu, kdo vydávají hořké za sladké a sladké za hořké!</span> <span class="verse"><a name="21">21</a>Běda těm, kdo jsou moudří ve vlastních očích a rozumní sami před sebou.</span> <span class="verse"><a name="22">22</a>Běda bohatýrům zdatným v pití vína, mužům udatným v míchání opojných nápojů,</span> <span class="verse"><a name="23">23</a>těm, kdo za úplatek ospravedlňují svévolníka a spravedlivým upírají spravedlnost.</span> <span class="verse"><a name="24">24</a>Proto jako jazyky ohně stravují strniště a suchá tráva mizí v plamenech, tak ztrouchniví jejich kořen a jejich květ odlétne jako prach, neboť odvrhli zákon Hospodina zástupů a řečí Svatého, Boha Izraele, pohrdli.</span> <span class="verse"><a name="25">25</a>Proto plane Hospodin hněvem proti svému lidu; až napřáhne na něj ruku a udeří jej, budou se chvět hory, mrtvol bude jako smetí na ulicích. Tím vším se jeho hněv neodvrátí a jeho ruka zůstane napřažená.</span> <span class="verse"><a name="26">26</a>I vztyčí korouhev k dalekému pronárodu, hvizdem jej přivolá od končin země. Hle, přijde rychle a hbitě.</span> <span class="verse"><a name="27">27</a>Nikdo v něm nebude znavený, nikdo nebude klopýtat, nikdo nezdřímne, nikdo nebude spát, nikomu se nerozváže pás na bedrech, nikomu se nepřetrhne řemínek u opánků.</span> <span class="verse"><a name="28">28</a>Jeho střely budou naostřené, všechny jeho luky připravené, kopyta jeho koní budou jako křemen a kola jeho vozů jako vichr.</span> <span class="verse"><a name="29">29</a>Bude řvát jako lvice, řvát bude jako lvíčata, zavrčí, popadne úlovek, odvleče a nevyrve mu jej nikdo.</span> <span class="verse"><a name="30">30</a>V onen den se nad ním bude rozléhat jekot jakoby jekot moře. Pohlédne-li kdo na zemi, hle, skličující temnota; světlo ztemnělo jejím šerem.</span> </p></div</div></div></body></html>