<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/isa/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/isa">Isaiah</a> &gt <strong>Chapter 28</strong></div><p><span class="verse"><a name="1">1</a>Běda pyšné koruně efrajimských opilců, nádherné ozdobě, květu vadnoucímu, městu ležícímu na vrchu nad žírným údolím; jsou zmoženi vínem.</span> <span class="verse"><a name="2">2</a>Hle, Panovníkův silný a udatný přijde jako příval krupobití, jako zhoubná bouře; jako příval vod, jak dravé proudy je srazí pěstí k zemi.</span> <span class="verse"><a name="3">3</a>Nohama bude pošlapána pyšná koruna efrajimských opilců,</span> <span class="verse"><a name="4">4</a>nádherná ozdoba, vadnoucí květ, město ležící na vrchu nad žírným údolím. Bude jako raný fík, než nastane léto: jen ho někdo uvidí, už jej má v hrsti a zhltne jej.</span> <span class="verse"><a name="5">5</a>V onen den se Hospodin zástupů stane ozdobnou korunou a nádherným věncem pozůstatku svého lidu</span> <span class="verse"><a name="6">6</a>a duchem práva tomu, kdo zasedá na soudu, i zmužilostí těm, kdo vracejí boj k bráně.</span> <span class="verse"><a name="7">7</a>Také tito blouzní z vína, po opojném nápoji se potácejí: kněz i prorok blouzní z opojného nápoje, jsou pomateni vínem, po opojném nápoji se potácejí, blouzní při viděních, při rozhodování kolísají.</span> <span class="verse"><a name="8">8</a>Všechny stoly jsou plné zvratků, samý výkal, místa není.</span> <span class="verse"><a name="9">9</a>Koho vyučit poznání? Komu vyložit zvěst? Odkojeným dětem, od prsů odstaveným?</span> <span class="verse"><a name="10">10</a>Stále jenom: žvást na žvást, žvást na žvást, tlach na tlach, tlach na tlach, trošku sem, trošku tam.</span> <span class="verse"><a name="11">11</a>Proto nesrozumitelnou řečí a cizím jazykem promluví k tomuto lidu ten,</span> <span class="verse"><a name="12">12</a>který mu říkal: "Zde je místo odpočinutí, nechte odpočinout znaveného, zde je místo míru!" Nechtěli však slyšet.</span> <span class="verse"><a name="13">13</a>Slovo Hospodinovo jim bude: "Žvást na žvást, žvást na žvást, tlach na tlach, tlach na tlach, trošku sem, trošku tam." Jen ať jdou, však klesnou zpět a ztroskotají, padnou do léčky a uvíznou v ní.</span> <span class="verse"><a name="14">14</a>Proto slyšte slovo Hospodinovo, chvastouni, vládnoucí nad tímto lidem v Jeruzaléme!</span> <span class="verse"><a name="15">15</a>Říkáte: "Uzavřeli jsme smlouvu se smrtí a sjednali jsme úmluvu s podsvětím. Valí se bičující příval? Však se přežene, nás nezasáhne, vždyť jsme si svým útočištěm učinili lež a skryli jsme se v klamu."</span> <span class="verse"><a name="16">16</a>Proto praví toto Panovník Hospodin: "Já to jsem, kdo za základ položil na Sijónu kámen, kámen osvědčený, úhelný a drahý, základ nejpevnější; kdo věří, nemusí spěchat.</span> <span class="verse"><a name="17">17</a>Za měřicí šňůru beru právo, za olovnici spravedlnost. Lživé útočiště smete krupobití a skrýši zaplaví vody.</span> <span class="verse"><a name="18">18</a>Vaše smlouva se smrtí bude zřušena a vaše úmluva s podsvětím neobstojí. Valí se bičující příval! Až se přežene, budete po něm jak zdupaná země.</span> <span class="verse"><a name="19">19</a>Kdykoli se přižene, sebere vás. Jitro co jitro se přežene, dnem i nocí. Hrůza ochromí ty, kdo pochopí tu zvěst."</span> <span class="verse"><a name="20">20</a>Lůžko bude krátké, nebude možno narovnat se, a přikrývka úzká, že se do ní nezavineš.</span> <span class="verse"><a name="21">21</a>Jako na hoře Perasímu povstane Hospodin, chvět se bude země jak v dolině Gibeónské. Vykoná své dílo, dílo jemu nevlastní, udělá svou práci, práci jemu cizí.</span> <span class="verse"><a name="22">22</a>Nechovejte se už jako chvastouni, ať vám nemusí být přitažena pouta. Slyšel jsem od Panovníka, Hospodina zástupů, že je konec s celou zemí, že je rozhodnuto.</span> <span class="verse"><a name="23">23</a>Naslouchejte a slyšte můj hlas, pozorně sledujte a slyšte mou řeč.</span> <span class="verse"><a name="24">24</a>Cožpak oráč oře, kypří a vláčí svou roli bez ustání, aby mohl sít?</span> <span class="verse"><a name="25">25</a>Když urovná její povrch, rozsívá hned kopr, rozhazuje kmín, seje na určená místa pšenici, proso i ječmen a na okraj špaldu.</span> <span class="verse"><a name="26">26</a>K takovému řádu ho vycvičil a vyučil jeho Bůh.</span> <span class="verse"><a name="27">27</a>Kopr se nemlátí smykem a po kmínu se nejezdí koly vozů, nýbrž kopr se vyklepává prutem a kmín holí.</span> <span class="verse"><a name="28">28</a>Zrno na chléb se drtí, ale ne zcela; mlátí se, vjíždí se na ně koly vozů a spřežením, ale nerozdrtí se.</span> <span class="verse"><a name="29">29</a>Také toto pochází od Hospodina zástupů. Podivuhodný je ve svém úradku, veliký ve své pohotové pomoci.</span> </p></div</div></div></body></html>