<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 43</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/isa/43"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/isa">Isaiah</a> &gt <strong>Chapter 43</strong></div><p><span class="verse"><a name="1">1</a>Nyní toto praví Hospodin, tvůj stvořitel, Jákobe, tvůrce tvůj, Izraeli: "Neboj se, já jsem tě vykoupil, povolal jsem tě tvým jménem, jsi můj.</span> <span class="verse"><a name="2">2</a>Půjdeš-li přes vody, já budu s tebou, půjdeš-li přes řeky, nestrhne tě proud, půjdeš-li ohněm, nespálíš se, plamen tě nepopálí.</span> <span class="verse"><a name="3">3</a>Neboť já Hospodin jsem tvůj Bůh, Svatý Izraele, tvůj spasitel. Jako výkupné jsem dal za tebe Egypt, Kúš a Sebu dal jsem místo tebe.</span> <span class="verse"><a name="4">4</a>Protože jsi v očích mých tak drahý, vzácný, protože jsem si tě zamiloval, dám za tebe mnohé lidi a národy za tvůj život.</span> <span class="verse"><a name="5">5</a>Neboj se, já budu s tebou. Tvé potomstvo přivedu od východu, shromáždím tě od západu.</span> <span class="verse"><a name="6">6</a>Severu poručím: »Vydej!« a jihu: »Nezadržuj!« Přiveď mé syny zdaleka a mé dcery od končin země,</span> <span class="verse"><a name="7">7</a>každého, kdo se nazývá mým jménem a koho jsem stvořil ke své slávě, koho jsem vytvořil a učinil."</span> <span class="verse"><a name="8">8</a>Vyveď ten lid slepý, ačkoli má oči, ty hluché, ač mají uši.</span> <span class="verse"><a name="9">9</a>Ať se vespolek shromáždí všechny pronárody, národy ať se spolu sejdou. Kdo z nich co oznámí? Kdo z nich nám ohlásí, co bylo na počátku? Ať postaví své svědky a ospravedlní se! Lidé o tom uslyší a řeknou: "Je to pravda."</span> <span class="verse"><a name="10">10</a>"Mými svědky jste vy, je výrok Hospodinův, a můj služebník, jehož jsem vyvolil. Tak mě poznáte a uvěříte mi a pochopíte, že to jsem já. Přede mnou nebyl vytvořen Bůh a nebude ani po mně.</span> <span class="verse"><a name="11">11</a>Já, já jsem Hospodin, kromě mne žádný spasitel není.</span> <span class="verse"><a name="12">12</a>Já jsem oznamoval a zachraňoval, já jsem ohlašoval, a nikdo cizí mezi vámi. Jste moji svědkové, je výrok Hospodinův, a já jsem Bůh!</span> <span class="verse"><a name="13">13</a>Já jsem byl dřív než první den a není, kdo by z mých rukou vysvobodil. Kdo zvrátí, co já vykonám?"</span> <span class="verse"><a name="14">14</a>Toto praví Hospodin, váš vykupitel, Svatý Izraele: "Kvůli vám pošlu do Babylóna a srazím všechny ty útočné hady, Kaldejce, plesající na lodicích.</span> <span class="verse"><a name="15">15</a>Já Hospodin jsem váš Svatý, stvořitel Izraele, váš Král."</span> <span class="verse"><a name="16">16</a>Toto praví Hospodin, který razí cestu mořem, dravými vodami stezku,</span> <span class="verse"><a name="17">17</a>jenž přivádí vozbu i koně, vojsko a válečnou moc i dokáže, že pospolu lehnou a nepovstanou, dohořeli, zhasli jako knot.</span> <span class="verse"><a name="18">18</a>"Nevzpomínejte na věci dřívější, o minulosti nepřemítejte.</span> <span class="verse"><a name="19">19</a>Hle, činím něco docela nového a už to raší. Nevíte o tom? Já povedu pouští cestu, pustou krajinou řeky.</span> <span class="verse"><a name="20">20</a>Čest mi vzdá zvěř pole, šakalové i pštrosi; obdařil jsem poušť vodou a pustou krajinu řekami, abych napojil svůj vyvolený lid.</span> <span class="verse"><a name="21">21</a>Lid, jejž jsem vytvořil pro sebe, ten bude vyprávět o mých chvályhodných činech."</span> <span class="verse"><a name="22">22</a>"Nebyl jsem to já, koho jsi vzýval, Jákobe, kvůli mně ses neobtěžoval, Izraeli!</span> <span class="verse"><a name="23">23</a>Své jehňátko v oběť zápalnou jsi pro mne nepřivedl, nectil jsi mě svými obětními hody. Nenutil jsem tě sloužit mi obětními dary, ani kadidlem jsem tě neobtěžoval.</span> <span class="verse"><a name="24">24</a>Vonné koření jsi mi za stříbro nenakoupil, tukem svých obětí jsi mě neobčerstvil. Jenom svými hříchy chtěls mě nutit k službě, svými nepravostmi jsi mě obtěžoval.</span> <span class="verse"><a name="25">25</a>Já, já sám vymažu kvůli sobě tvoje nevěrnosti, na tvé hříchy nevzpomenu.</span> <span class="verse"><a name="26">26</a>Připomeň mi to, můžem se spolu soudit, sám si spočítej, pro co bys mohl být ospravedlněn.</span> <span class="verse"><a name="27">27</a>Tvůj otec byl první, který zhřešil, tvoji mluvčí mi byli nevěrní.</span> <span class="verse"><a name="28">28</a>Správce svatyně jsem zbavil posvěcení, Jákoba jsem vydal klatbě, Izraele zhanobení."</span> </p></div</div></div></body></html>