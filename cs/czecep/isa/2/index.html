<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/isa/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/isa">Isaiah</a> &gt <strong>Chapter 2</strong></div><p><span class="verse"><a name="1">1</a>Slovo o Judsku a Jeruzalému, jež ve vidění přijal Izajáš, syn Amósův.</span> <span class="verse"><a name="2">2</a>I stane se v posledních dnech, že se hora Hospodinova domu bude tyčit nad vrcholy hor, bude povznesena nad pahorky a budou k ní proudit všechny pronárody.</span> <span class="verse"><a name="3">3</a>Mnohé národy půjdou a budou se pobízet: "Pojďte, vystupme na horu Hospodinovu, do domu Boha Jákobova. Bude nás učit svým cestám a my po jeho stezkách budeme chodit." Ze Sijónu vyjde zákon, slovo Hospodinovo z Jeruzaléma.</span> <span class="verse"><a name="4">4</a>On bude soudit pronárody, on ztrestá národy mnohé. I překují své meče na radlice svá kopí na vinařské nože. Pronárod nepozdvihne meč proti pronárodu, nebudou se již cvičit v boji.</span> <span class="verse"><a name="5">5</a>Nuže, dome Jákobův, choďme v Hospodinově světle!</span> <span class="verse"><a name="6">6</a>Odmrštil jsi svůj lid, Jákobův dům, protože jsou plni východního pohanství, věští z mraků jako Pelištejci, s dětmi cizáků si podávají ruce.</span> <span class="verse"><a name="7">7</a>Jeho země je plná stříbra a zlata, jeho poklady jsou nepřeberné, jeho země je plná koní a jeho vozům není konce.</span> <span class="verse"><a name="8">8</a>Jeho země je plná bůžků, klanějí se dílu svých rukou, tomu, co vyrobili svými prsty.</span> <span class="verse"><a name="9">9</a>Člověk se hrbí, muž se ponižuje, a ty jim nepromineš.</span> <span class="verse"><a name="10">10</a>Zalez do skal, schovej se v prachu ze strachu před Hospodinem, před jeho velebnou důstojností!</span> <span class="verse"><a name="11">11</a>Ponížen bude zpupný pohled člověka, sehnuta bude lidská povýšenost; v onen den bude vyvýšen jedině Hospodin.</span> <span class="verse"><a name="12">12</a>Neboť den Hospodina zástupů přijde na každou pýchu a povýšenost, na všechno, co se povznáší - to bude sníženo -,</span> <span class="verse"><a name="13">13</a>na všechny cedry Libanónu, vysoké a vznosné, na všechny bášanské duby,</span> <span class="verse"><a name="14">14</a>na všechny vysoké hory a na všechny pahorky vyvýšené,</span> <span class="verse"><a name="15">15</a>na každou vypínající se věž a na každou strmou hradbu,</span> <span class="verse"><a name="16">16</a>na všechny zámořské lodě i na veškerou okázalost.</span> <span class="verse"><a name="17">17</a>Sehnuta bude zpupnost člověka, ponížena bude lidská povýšenost, v onen den bude vyvýšen jedině Hospodin.</span> <span class="verse"><a name="18">18</a>Bůžkové nadobro vymizejí.</span> <span class="verse"><a name="19">19</a>Lidé zalezou do jeskyň v skalách a do škvír v prachu země ze strachu před Hospodinem, před jeho velebnou důstojností, až povstane, aby nahnal zemi strach.</span> <span class="verse"><a name="20">20</a>V onen den člověk předhodí potkanům a netopýrům své bůžky stříbrné i bůžky zlaté, které mu vyrobili, aby se jim klaněl.</span> <span class="verse"><a name="21">21</a>Zaleze do skalních rozsedlin a do strží ve skaliskách ze strachu před Hospodinem, před jeho velebnou důstojností, až povstane, aby nahnal zemi strach.</span> <span class="verse"><a name="22">22</a>Přestaňte už s člověkem, který nemá než dech svého chřípí. Jakoupak má cenu?</span> </p></div</div></div></body></html>