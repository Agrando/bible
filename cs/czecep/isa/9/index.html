<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/isa/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/isa">Isaiah</a> &gt <strong>Chapter 9</strong></div><p><span class="verse"><a name="1">1</a>Lid, který chodí v temnotách, uvidí velké světlo; nad těmi, kdo sídlí v zemi šeré smrti, zazáří světlo.</span> <span class="verse"><a name="2">2</a>Rozmnožil jsi národ, rozhojnil jsi jeho radost; budou se před tebou radovat, jako se radují ve žních, tak jako jásají ti, kdo se dělí o kořist.</span> <span class="verse"><a name="3">3</a>Neboť jho jeho břemene a hůl na jeho záda i prut jeho poháněče zlomíš jako v den Midjánu.</span> <span class="verse"><a name="4">4</a>Pak každá bota obouvaná do válečné vřavy a každý plášť vyválený v prolité krvi budou k spálení, budou potravou ohně.</span> <span class="verse"><a name="5">5</a>Neboť se nám narodí dítě, bude nám dán syn, na jehož rameni spočine vláda a bude mu dáno jméno: "Divuplný rádce, Božský bohatýr, Otec věčnosti, Vládce pokoje."</span> <span class="verse"><a name="6">6</a>Jeho vladařství se rozšíří a pokoj bez konce spočine na trůně Davidově a na jeho království. Upevní a podepře je právem a spravedlností od toho času až navěky. Horlivost Hospodina zástupů to učiní.</span> <span class="verse"><a name="7">7</a>Slovo poslal Panovník proti Jákobovi a dopadlo na Izraele.</span> <span class="verse"><a name="8">8</a>Všechen lid o tom zvěděl, Efrajim i obyvatelé Samaří. V pýše a velikášství srdce však říkají:</span> <span class="verse"><a name="9">9</a>"Co bylo z cihel, spadlo, vystavíme to z kvádrů; smokvoně byly vykáceny, nahradíme je cedry."</span> <span class="verse"><a name="10">10</a>I pozvedl Hospodin proti nim protivníky - Resína - a popudil proti nim jejich nepřátele:</span> <span class="verse"><a name="11">11</a>z východu Arama, ze západu Pelištejce, aby plnými ústy požírali Izraele. Tím vším se jeho hněv neodvrátil a jeho ruka zůstává napřažena.</span> <span class="verse"><a name="12">12</a>Avšak lid se neobrátil k tomu, který ho bil, Hospodina zástupů se nedotazovali.</span> <span class="verse"><a name="13">13</a>Proto Hospodin odsekl od Izraele hlavu i ocas, palmovou ratolest i sítinu v jediný den.</span> <span class="verse"><a name="14">14</a>Stařec a vznešený jsou ona hlava a prorok učící klam je onen ocas.</span> <span class="verse"><a name="15">15</a>Vůdcové tohoto lidu se stali svůdci a ti, kdo se dají vést, jsou ztraceni.</span> <span class="verse"><a name="16">16</a>Proto neměl Panovník radost z jeho jinochů a nad jeho sirotky a vdovami se neslitoval, protože všichni jsou to rouhači a zlovolníci, bludně mluví každá ústa. Tím vším se jeho hněv neodvrátil a jeho ruka zůstává napřažena.</span> <span class="verse"><a name="17">17</a>Avšak jejich svévole hoří jako oheň, požírá bodláčí a křoví, zapaluje houštiny lesa a kouř se vířivě vznáší.</span> <span class="verse"><a name="18">18</a>Země se zatměla pro prchlivost Hospodina zástupů a lid se stal potravou ohně; nikdo nemá soucit ani s bratrem.</span> <span class="verse"><a name="19">19</a>Hltá, co je napravo, a zůstává hladový, požírá nalevo, a sytý není, požírá maso své vlastní paže,</span> <span class="verse"><a name="20">20</a>Manases Efrajima, Efrajim Manasesa a na Judu se vrhají společně. Tím vším se jeho hněv neodvrátil a jeho ruka zůstává napřažena.</span> </p></div</div></div></body></html>