<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/isa/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/isa">Isaiah</a> &gt <strong>Chapter 7</strong></div><p><span class="verse"><a name="1">1</a>Za dnů Achaza, syna Jótama, syna Uzijášova, krále judského, vytáhl Resín, král aramejský, a s ním Pekach, syn Remaljášův, král izraelský, do války proti Jeruzalému, ale nic proti němu v boji nesvedli.</span> <span class="verse"><a name="2">2</a>Domu Davidovu bylo oznámeno: "Aram táboří v Efrajimsku." I zachvělo se srdce královo i srdce jeho lidu, jako se chvějí lesní stromy ve větru.</span> <span class="verse"><a name="3">3</a>Hospodin řekl Izajášovi: "Vyjdi Achazovi naproti ty a tvůj syn Šearjašúb na konec strouhy z Horního rybníka, na silnici k Poli valchářovu.</span> <span class="verse"><a name="4">4</a>Řekni mu: Zachovej klid a neboj se, neklesej na mysli kvůli těm dvěma čadícím oharkům, že hněvem plane Aramejec Resín a syn Remaljášův.</span> <span class="verse"><a name="5">5</a>Nedbej, že Aram i Efrajim a syn Remaljášův se dohodli proti tobě na zlé věci:</span> <span class="verse"><a name="6">6</a>»Vytáhneme proti Judovi, vyděsíme jej a dobudeme jej pro sebe a uděláme v něm králem Tabealova syna.«"</span> <span class="verse"><a name="7">7</a>Toto praví Panovník Hospodin: "Nedojde k tomu a nestane se to.</span> <span class="verse"><a name="8">8</a>Hlavou Aramu je Damašek a hlavou Damašku Resín. Do šedesáti pěti let ztroskotá Efrajim, takže nebude lidem;</span> <span class="verse"><a name="9">9</a>hlavou Efrajimu je Samaří a hlavou Samaří syn Remaljášův. Nebudete-li stálí ve víře, neobstojíte!"</span> <span class="verse"><a name="10">10</a>Hospodin promluvil znovu k Achazovi:</span> <span class="verse"><a name="11">11</a>"Vyžádej si znamení od Hospodina, svého Boha, buď dole z hlubin nebo nahoře z výšin."</span> <span class="verse"><a name="12">12</a>Achaz odpověděl: "Nechci žádat a nebudu pokoušet Hospodina."</span> <span class="verse"><a name="13">13</a>I řekl Izajáš: "Slyšte, dome Davidův! Což je vám málo zkoušet trpělivost lidí, že chcete zkoušet i trpělivost mého Boha?</span> <span class="verse"><a name="14">14</a>Proto vám dá znamení sám Panovník: Hle, dívka počne a porodí syna a dá mu jméno Immanuel (to je S námi Bůh).</span> <span class="verse"><a name="15">15</a>Bude jíst smetanu a med, aby dovedl zavrhnout zlé a volit dobré.</span> <span class="verse"><a name="16">16</a>Ještě než bude chlapec umět zavrhnout zlé a volit dobré, bude opuštěna země, z jejíchž obou králů máš hrůzu.</span> <span class="verse"><a name="17">17</a>Na tebe, na tvůj lid a na dům tvého otce Hospodin v těch dnech, jakých nebylo ode dne, kdy Efrajim odpadl od Judy, přivede asyrského krále."</span> <span class="verse"><a name="18">18</a>V onen den hvizdem přivolá Hospodin mouchy z delty řeky egyptské a včely z asyrské země.</span> <span class="verse"><a name="19">19</a>Přiletí a všechny se snesou do roklí v úvalech, do skalních rozsedlin, na všechny houštiny a na všechny mokřiny.</span> <span class="verse"><a name="20">20</a>V onen den Panovník břitvou, kterou si najme za Řekou, totiž asyrským králem, dočista oholí každou hlavu i chlupy na nohou a ostříhá bradu.</span> <span class="verse"><a name="21">21</a>V onen den zůstane člověku jedna kravka a dvě ovce.</span> <span class="verse"><a name="22">22</a>Nadojí však tolik mléka, že bude jíst smetanu, neboť smetanu a med bude jíst každý, kdo bude zanechán v zemi.</span> <span class="verse"><a name="23">23</a>V onen den na místech, kde nyní vyrůstá tisíc révových keřů za tisíc šekelů stříbra, bude jen bodláčí a křoví.</span> <span class="verse"><a name="24">24</a>Jen s šípy a lukem bude možno tudy projít, neboť bodláčím a křovím zaroste celá země.</span> <span class="verse"><a name="25">25</a>A na žádnou z horských strání, které byly obdělávány motykou, nebudeš moci vstoupit pro samé bodláčí a křoví. Budou výběhem pro býky a drahami pro ovce.</span> </p></div</div></div></body></html>