<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/isa/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/isa">Isaiah</a> &gt <strong>Chapter 13</strong></div><p><span class="verse"><a name="1">1</a>Výnos o Babylónu, který přijal ve vidění Izajáš, syn Amósův:</span> <span class="verse"><a name="2">2</a>"Vztyčte korouhev na lysé hoře, vzkřikněte na ně, zamávejte rukou, ať vejdou branami urozených.</span> <span class="verse"><a name="3">3</a>Vydal jsem příkaz svým posvěceným, povolal jsem k vykonání svého hněvu i své bohatýry, jásající nad mou důstojností.</span> <span class="verse"><a name="4">4</a>Slyš hluk na horách jakoby početného lidu, slyš hukot království, shromážděných pronárodů: Hospodin zástupů sbírá vojsko k boji.</span> <span class="verse"><a name="5">5</a>Z daleké země přicházejí, až od končin nebes, přichází Hospodin se zbrojí hrozného hněvu, aby pohubil celou zemi.</span> <span class="verse"><a name="6">6</a>Kvilte, blízko je den Hospodinův, přijde od Všemocného jak zhouba.</span> <span class="verse"><a name="7">7</a>Proto každá ruka ochabne a každý člověk odvahu ztratí.</span> <span class="verse"><a name="8">8</a>Budou plni hrůzy, zachvátí je bolesti a křeče, jako rodička se budou svíjet. Strnule bude zírat jeden na druhého, ve tváři plamenem vzplanou.</span> <span class="verse"><a name="9">9</a>Hle, přichází den Hospodinův, nelítostný, s prchlivostí a planoucím hněvem, aby zemi změnil v spoušť a vymýtil z ní její hříchy.</span> <span class="verse"><a name="10">10</a>Nebeské hvězdy a souhvězdí se nezatřpytí svým světlem, slunce se při svém východu zatmí, měsíc svým světlem nezazáří.</span> <span class="verse"><a name="11">11</a>A budu stíhat zlobu světa a nepravost svévolníků. Učiním přítrž pýše opovážlivců, ponížím troufalost ukrutníků.</span> <span class="verse"><a name="12">12</a>Způsobím, že člověk bude vzácnější než ryzí zlato, člověk bude nad zlato z Ofíru.</span> <span class="verse"><a name="13">13</a>Otřesu totiž nebesy a země se pohne ze svého místa prchlivostí Hospodina zástupů v den jeho planoucího hněvu.</span> <span class="verse"><a name="14">14</a>Jako vyplašená laň a jako stádo, jež neshromažďuje nikdo, tak se obrátí každý ke svému lidu, každý uteče do své země.</span> <span class="verse"><a name="15">15</a>Každý, koho najdou, bude skolen, každý, koho chytí, padne mečem.</span> <span class="verse"><a name="16">16</a>Jejich nemluvňata budou rozdrcena před jejich zraky, jejich domy budou vypleněny, jejich ženy zneuctěny.</span> <span class="verse"><a name="17">17</a>Hle, já podnítím proti vám Médy, kteří si neváží stříbra, nemají zálibu v zlatě.</span> <span class="verse"><a name="18">18</a>Svými luky rozdrtí chlapce, nad plodem života se neslitují, s vašimi syny nebudou mít soucit.</span> <span class="verse"><a name="19">19</a>Babylón, skvost mezi královstvími, pyšná okrasa Kaldejců, dopadne jako Sodoma a Gomora, vyvrácené Bohem.</span> <span class="verse"><a name="20">20</a>Už nikdy nebude osídlen, nebude obydlen po všechna pokolení. Žádný Arab si tam nepostaví stan, pastýři tam nenechají odpočívat stáda,</span> <span class="verse"><a name="21">21</a>nýbrž divá sběř tam bude odpočívat, v jejich domech bude plno výrů, přebývat tam budou pštrosi, běsové tam budou poskakovat.</span> <span class="verse"><a name="22">22</a>V jeho palácích budou výt hyeny a v chrámech rozkoše šakalové. Jeho čas se přiblížil, dny nebudou mu prodlouženy."</span> </p></div</div></div></body></html>