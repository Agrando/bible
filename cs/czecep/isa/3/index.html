<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/isa/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/isa">Isaiah</a> &gt <strong>Chapter 3</strong></div><p><span class="verse"><a name="1">1</a>Hle, Pán, Hospodin zástupů, již odnímá Jeruzalému a Judsku oporu i podpěru, všechnu oporu chleba i všechnu oporu vody,</span> <span class="verse"><a name="2">2</a>bohatýra i bojovníka, soudce i proroka, věštce i starce,</span> <span class="verse"><a name="3">3</a>velitele i vznešeného, rádce i zručného řemeslníka a zkušeného zaříkávače.</span> <span class="verse"><a name="4">4</a>Za velitele dám jim chlapce, vládnout jim budou výrostkové.</span> <span class="verse"><a name="5">5</a>V lidu bude popohánět jeden druhého, druh druha, chlapec zaútočí na starého, bezectný na váženého.</span> <span class="verse"><a name="6">6</a>Člověk uchopí svého bratra z otcovského domu a řekne: "Máš plášť, buď naším náčelníkem! Měj si tyto rozvaliny v moci."</span> <span class="verse"><a name="7">7</a>On se však v onen den ohradí: "Nebudu ranhojičem, nemám doma ani chléb ani plášť. Nečiňte mě náčelníkem lidu!"</span> <span class="verse"><a name="8">8</a>Jeruzalém klopýtl a Judsko padlo; jejich jazyk a jejich skutky byly proti Hospodinu a do očí vzdorovali jeho slávě.</span> <span class="verse"><a name="9">9</a>Nestoudnost jejich tváře proti nim svědčí, jako Sodoma svůj hřích vystavují a neskrývají. Běda jim, připravili si zlou odplatu.</span> <span class="verse"><a name="10">10</a>Řekněte: "Spravedlivému bude dobře, bude jíst ovoce svých skutků."</span> <span class="verse"><a name="11">11</a>Běda, zle bude svévolníku, tomu se dostane odplaty za to, co páchal.</span> <span class="verse"><a name="12">12</a>A můj lid - pacholata jsou jeho poháněči a vládnou mu ženy. Můj lide, ti, kdo řídí tvé kroky, jsou svůdci a matou cestu tvého putování.</span> <span class="verse"><a name="13">13</a>Hospodin se postavil, povede spor, stojí, aby vedl při s národy.</span> <span class="verse"><a name="14">14</a>Hospodin zahajuje soud se staršími svého lidu a s velmoži jeho: "Spásali jste vinici, máte ve svých domech, oč jste obrali utištěného.</span> <span class="verse"><a name="15">15</a>Jak to, že deptáte můj lid a drtíte tvář utištěných?" je výrok Panovníka, Hospodina zástupů.</span> <span class="verse"><a name="16">16</a>I řekl Hospodin: "Dcery sijónské se vypínají, chodí s pozdviženou šíjí, svůdně hledí, cupitavě chodí, na nohou jim chřestí nákotníky."</span> <span class="verse"><a name="17">17</a>Panovník proto zachvátí témě dcer sijónských prašivinou, Hospodin obnaží jejich spánky.</span> <span class="verse"><a name="18">18</a>V onen den odejme Panovník okrasné nákotníky, náčelky a půlměsíčky,</span> <span class="verse"><a name="19">19</a>náušnice, náramky a závojíčky,</span> <span class="verse"><a name="20">20</a>čelenky a řetízky, stužky, talismany a amulety,</span> <span class="verse"><a name="21">21</a>prsteny a nosní kroužky,</span> <span class="verse"><a name="22">22</a>slavnostní roucha a přehozy, šátky a váčky,</span> <span class="verse"><a name="23">23</a>zrcátka i košilky, turbany a řízy.</span> <span class="verse"><a name="24">24</a>A stane se, že bude namísto balzámu hnis a místo pásu smyčka, místo pracných účesů lysina, místo skvostného roucha žíněný pás a vypálené znamení na místě krásy.</span> <span class="verse"><a name="25">25</a>Tvoji muži, Sijóne, padnou mečem a bohatýři v boji.</span> <span class="verse"><a name="26">26</a>Rmoutit se a truchlit budou brány Sijónu; o vše připravený bude sedět na zemi.</span> </p></div</div></div></body></html>