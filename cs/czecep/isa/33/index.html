<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/isa/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/isa">Isaiah</a> &gt <strong>Chapter 33</strong></div><p><span class="verse"><a name="1">1</a>Běda tobě, který šíříš zhoubu a sám nejsi huben, který jednáš věrolomně, ač se vůči tobě nikdo věrolomně nezachoval. Až dokončíš zhoubu, propadneš sám zhoubě, až dovršíš věrolomnost, bude věrolomně naloženo s tebou.</span> <span class="verse"><a name="2">2</a>Hospodine, slituj se nad námi, v tebe skládáme naději! Buď paží svého lidu každé ráno i naší spásou v čase soužení.</span> <span class="verse"><a name="3">3</a>Národy se rozprchávají před mocným hřmotem, před tvou vyvýšeností se pronárody rozptylují.</span> <span class="verse"><a name="4">4</a>Kořist vám bude sebrána, jako by ji sebral hmyz, jako přepadávají kobylky, tak bude napadena.</span> <span class="verse"><a name="5">5</a>Vyvýšen je Hospodin, jenž přebývá na výšině, naplňuje Sijón spravedlností a právem.</span> <span class="verse"><a name="6">6</a>Bude věrnou jistotou tvé budoucnosti, klenotnicí spásy, moudrosti a poznání, jejímž pokladem je bázeň před Hospodinem.</span> <span class="verse"><a name="7">7</a>Hle, mužové Aríela úpějí na ulicích, poslové pokoje hořce pláčou.</span> <span class="verse"><a name="8">8</a>Silnice jsou liduprázdné, pocestní přestali chodit. Smlouva se porušuje, města jsou v nevážnosti, člověk nemá cenu.</span> <span class="verse"><a name="9">9</a>Truchlí, chřadne země, zahanben je Libanón a vadne. Šáron podobá se pustině, Bášan i Karmel shazují listí.</span> <span class="verse"><a name="10">10</a>"Nyní povstanu," praví Hospodin, "nyní se vyvýším, nyní se zvednu!"</span> <span class="verse"><a name="11">11</a>Obtěžkáte senem, porodíte slámu. Váš dech je oheň a pozře vás.</span> <span class="verse"><a name="12">12</a>Národy budou vypalovány jako vápno, jako posekané trní vzplanou v ohni.</span> <span class="verse"><a name="13">13</a>Slyšte, vzdálení, co činím, poznejte, blízcí, mou bohatýrskou sílu!</span> <span class="verse"><a name="14">14</a>Hříšníci na Sijónu dostali strach, rouhačů se zmocnilo úzkostné chvění: Kdo z nás může pobývat u sžírajícího ohně? Kdo z nás může pobývat u věčného žáru?</span> <span class="verse"><a name="15">15</a>Ten, kdo žije spravedlivě a mluví, co je správné, a zavrhuje zisk z vydírání, ten, kdo třepe rukama, že nevezme úplatek, kdo si zacpe uši, aby neslyšel výzvu k prolévání krve, kdo zavírá oči, aby nepřihlížel ke zlu,</span> <span class="verse"><a name="16">16</a>ten bude přebývat na výšinách; nepřístupné vrcholky skal mu budou nedobytným hradem, bude mu dán chléb, vody mu potečou neustále.</span> <span class="verse"><a name="17">17</a>Tvoje oči uzří krále v jeho kráse, spatří zemi rozprostírající se do dálky.</span> <span class="verse"><a name="18">18</a>Tvé srdce bude rozjímat o někdejší hrůze: Kde je ten, kdo předpisoval daně? Kde je výběrčí? Kde ten, kdo počítával věže?</span> <span class="verse"><a name="19">19</a>Nespatříš už nestoudný lid, lid temné řeči, která se poslouchat nedá, směšného jazyka, jemuž rozumět nelze.</span> <span class="verse"><a name="20">20</a>Pohleď na Sijón, město našich slavností! Tvé oči spatří Jeruzalém, nivu poklidnou, stan, který nebude stržen, jehož kolíky nikdy nebudou vytrženy a z jehož provazů se žádný nepřetrhne.</span> <span class="verse"><a name="21">21</a>Neboť tam je náš Vznešený, Hospodin. Je to místo, kde jsou řeky, říční ramena přeširoká; nevydá se tam veslice a vznosný koráb tam nepřepluje.</span> <span class="verse"><a name="22">22</a>Hospodin je náš soudce, Hospodin je náš zákonodárce, Hospodin je náš král, on nás spasí.</span> <span class="verse"><a name="23">23</a>Tvé provazy povolily, nebudou schopné udržet stěžeň ani napnout plachtu. Tehdy bude rozdělena hojná kořist, i kulhaví si naloupí lup.</span> <span class="verse"><a name="24">24</a>Nikdo z obyvatel neřekne: "Jsem nemocen." Lidu, který tam bydlí, bude odpuštěna nepravost.</span> </p></div</div></div></body></html>