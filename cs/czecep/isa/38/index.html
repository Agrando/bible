<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/isa/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/isa">Isaiah</a> &gt <strong>Chapter 38</strong></div><p><span class="verse"><a name="1">1</a>V oněch dnech Chizkijáš smrtelně onemocněl. Přišel k němu prorok Izajáš, syn Amósův, a řekl mu: "Toto praví Hospodin: Udělej pořízení o svém domě, protože zemřeš, nebudeš žít."</span> <span class="verse"><a name="2">2</a>Chizkijáš se otočil tváří ke zdi a takto se k Hospodinu modlil:</span> <span class="verse"><a name="3">3</a>"Ach, Hospodine, rozpomeň se prosím, že jsem chodil před tebou opravdově a se srdcem nerozděleným a že jsem činil, co je dobré v tvých očích." A Chizkijáš se dal do velikého pláče.</span> <span class="verse"><a name="4">4</a>Tu se k Izajášovi stalo slovo Hospodinovo:</span> <span class="verse"><a name="5">5</a>"Jdi a vyřiď Chizkijášovi: Toto praví Hospodin, Bůh Davida, tvého otce: »Vyslyšel jsem tvou modlitbu, viděl jsem tvé slzy. Hle, přidám k tvým dnům patnáct let.</span> <span class="verse"><a name="6">6</a>Vytrhnu tebe i toto město ze spárů asyrského krále. Budu tomuto městu štítem.«</span> <span class="verse"><a name="7">7</a>Toto ti bude znamením od Hospodina, že Hospodin splní to slovo, jež promluvil:</span> <span class="verse"><a name="8">8</a>Hle, o deset stupňů nazpět vrátím sluncem vržený stín, který sestoupil po stupních Achazových." A slunce se vrátilo o deset stupňů na stupních, po nichž sestoupilo.</span> <span class="verse"><a name="9">9</a>Zápis Chizkijáše, krále judského, o jeho nemoci, a jak se ze své nemoci navrátil k životu:</span> <span class="verse"><a name="10">10</a>Již jsem si říkal: "Uprostřed svých dnů se do bran podsvětí odeberu, je mi odečten zbytek mých let."</span> <span class="verse"><a name="11">11</a>Říkal jsem si: "Nikdy už nespatřím Hospodina, Hospodina v zemi živých, člověka už nikdy nezahlédnu, přiřadím se k obyvatelům té říše zapomnění.</span> <span class="verse"><a name="12">12</a>Moje obydlí je strženo a stěhuje se ode mne jak pastýřský stan. Svinul jsem svůj život jako tkadlec dílo. On sám odřízl mě od osnovy. Do dnešního večera jsi se mnou hotov!</span> <span class="verse"><a name="13">13</a>Stavěl jsem si před oči až do jitra, že mi jako lev rozdrtí všechny kosti. Do dnešního večera jsi se mnou hotov.</span> <span class="verse"><a name="14">14</a>Jako rorejs a jeřáb, tak sípám, kvílím jako holubice, zemdlely mé oči upírající se na výšinu. Panovníku, jsem v tísni, zasaď se o mne!</span> <span class="verse"><a name="15">15</a>Proč bych dále mluvil? Vždyť to, co mi řekl, učiní bezpochyby. Doputuji veškerá svá léta s hořkostí své duše.</span> <span class="verse"><a name="16">16</a>Panovníku, kvůli tomuhle se žije? Žil můj duch pro tohle vše, co zažil? Uzdrav mě a zachovej mi život!</span> <span class="verse"><a name="17">17</a>Hle, ta hořkost přehořká mi byla ku pokoji. Ty sám vytrhl jsi z jámy zániku mou duši, za sebe jsi odhodil všechny mé hříchy.</span> <span class="verse"><a name="18">18</a>Vždyť podsvětí nevzdává ti chválu, smrt tě nedovede chválit, ti, kdo sestoupili do jámy, už nevyhlížejí tvou věrnost.</span> <span class="verse"><a name="19">19</a>Živý, jenom živý, vzdá ti chválu jako já dnes, otec seznámí s tvou věrností své syny.</span> <span class="verse"><a name="20">20</a>Hospodine, buď mou spásou! Budeme hrát na strunné nástroje po všechny dny svého žití v Hospodinově domě."</span> <span class="verse"><a name="21">21</a>Izajáš poručil: "Ať přinesou suché fíky, potřou mu vřed a zůstane naživu."</span> <span class="verse"><a name="22">22</a>Chizkijáš se otázal: "Co bude znamením, že vstoupím do Hospodinova domu?"</span> </p></div</div></div></body></html>