<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/isa/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/isa">Isaiah</a> &gt <strong>Chapter 26</strong></div><p><span class="verse"><a name="1">1</a>V onen den se bude zpívat v judské zemi tato píseň: "Mocné je naše město! Jako hradby a val mu Bůh dal spásu."</span> <span class="verse"><a name="2">2</a>Otevřete brány, ať vejde spravedlivý národ, který zachovává věrnost.</span> <span class="verse"><a name="3">3</a>Stvoření opírající se o tebe chráníš pokojem, pokojem, neboť v tebe doufá.</span> <span class="verse"><a name="4">4</a>Doufejte v Hospodina věčně, neboť Hospodin, jen Hospodin je skála věků.</span> <span class="verse"><a name="5">5</a>On sehnul obyvatele výšiny, město nedostupné, on je snižuje, až k zemi je snižuje, až do prachu je sráží.</span> <span class="verse"><a name="6">6</a>Pošlape je noha, nohy utištěného a kroky slabých.</span> <span class="verse"><a name="7">7</a>Stezka spravedlivého je přímá; spravedlivému sám urovnáváš dráhu Bože přímý.</span> <span class="verse"><a name="8">8</a>Také na stezce tvých soudů, Hospodine, skládáme naději v tebe, naše duše touží po tvém jménu, chce si připomínat tebe.</span> <span class="verse"><a name="9">9</a>Má duše v noci po tobě touží, můj duch ve mně za úsvitu tebe hledá. Když vykonáváš své soudy na zemi, obyvatelé světa se učí spravedlnosti.</span> <span class="verse"><a name="10">10</a>Dává-li se milost svévolníku, spravedlnosti se nenaučí; v zemi správných řádů bude jednat podle, na Hospodinovu důstojnost nebude hledět.</span> <span class="verse"><a name="11">11</a>Hospodine, ruka tvá je pozvednuta, a oni to přehlížejí. Ale zahanbeni spatří, jak ty horlíš pro svůj lid; tvé protivníky pozře oheň.</span> <span class="verse"><a name="12">12</a>Hospodine, jenom ty nám můžeš zjednat pokoj, tak jako jsi nám odplatil za všechny naše skutky.</span> <span class="verse"><a name="13">13</a>Hospodine, Bože náš, byli jsme pod mocí jiných, nikoli tvou, budeme však připomínat jedině tvé jméno!</span> <span class="verse"><a name="14">14</a>Mrtví neobživnou, stíny nepovstanou, neboť jsi je ztrestal, zahladils je, každou památku na ně jsi zničil.</span> <span class="verse"><a name="15">15</a>Rozmnožil jsi národ, Hospodine, rozmnožil jsi národ, oslavil ses, daleko jsi rozšířil všechny hranice země.</span> <span class="verse"><a name="16">16</a>Hospodine, po tobě se v soužení svém ohlíželi, vylévali tiché prosby, kdyžs je káral.</span> <span class="verse"><a name="17">17</a>Jako před porodem těhotná se svíjí a v bolestech křičí, takoví jsme byli před tvou tváří Hospodine.</span> <span class="verse"><a name="18">18</a>Svíjeli jsme se jako těhotní, a porodili jsme jen vítr. Zemi jsme vítězství nezískali, nepadli obyvatelé světa.</span> <span class="verse"><a name="19">19</a>Tvoji mrtví obživnou, má mrtvá těla vstanou! Probuďte se, plesejte, kdo přebýváte v prachu! Vždyť tvá rosa je rosou světel, porazíš i zemi stínů.</span> <span class="verse"><a name="20">20</a>Nuže, lide můj, již vejdi do svých komnat a zavři za sebou dveře. Skryj se na chviličku, dokud hrozný hněv se nepřežene.</span> <span class="verse"><a name="21">21</a>Hle, Hospodin vychází ze svého místa, aby ztrestal nepravost obyvatel země. I odhalí země krev prolitou na ní a nebude již přikrývat povražděné.</span> </p></div</div></div></body></html>