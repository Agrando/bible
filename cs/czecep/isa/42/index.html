<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 42</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/isa/42"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/isa">Isaiah</a> &gt <strong>Chapter 42</strong></div><p><span class="verse"><a name="1">1</a>"Zde je můj služebník, jehož podepírám, můj vyvolený, v němž jsem našel zalíbení. Vložil jsem na něho svého ducha, aby vyhlásil soud pronárodům.</span> <span class="verse"><a name="2">2</a>Nekřičí a hlas nepozvedá, nedává se slyšet na ulici.</span> <span class="verse"><a name="3">3</a>Nalomenou třtinu nedolomí, nezhasí knot doutnající. Soud vyhlásí podle pravdy.</span> <span class="verse"><a name="4">4</a>Neochabne, nezlomí se, dokud na zemi soud nevykoná. I ostrovy čekají na jeho zákon."</span> <span class="verse"><a name="5">5</a>Toto praví Bůh Hospodin, který stvořil nebesa a roztáhl je, zemi překlenul i s tím, co na ní vzchází, jenž dává dech lidu na ní a ducha těm, kdo po ní chodí:</span> <span class="verse"><a name="6">6</a>"Já Hospodin jsem tě povolal ve spravedlnosti a uchopil tě za ruku; budu tě opatrovat, dám tě za smlouvu lidu a za světlo pronárodům,</span> <span class="verse"><a name="7">7</a>abys otvíral slepé oči, abys vyváděl vězně ze žaláře, z věznic ty, kdo sedí v temnotě.</span> <span class="verse"><a name="8">8</a>Já jsem Hospodin. To je mé jméno. Svou slávu nikomu nedám, svou chválu nepostoupím modlám.</span> <span class="verse"><a name="9">9</a>Hle, už nastalo, co bylo na počátku, teď oznamuji nové věci. Dříve než vyraší, vám je ohlašuji."</span> <span class="verse"><a name="10">10</a>Zpívejte Hospodinu píseň novou! Ať zní jeho chvála ze všech končin země. Ti, kteří se vydávají na moře, i to, čeho je moře plno, ostrovy a ti, kdo na nich bydlí,</span> <span class="verse"><a name="11">11</a>ať pozvednou svůj hlas, i poušť a její města, dvorce, v nichž sídlí Kédar, ať plesají obyvatelé Sely a výskají z vrcholků hor.</span> <span class="verse"><a name="12">12</a>Ať vzdají čest Hospodinu, ať mu chvalořečí na ostrovech.</span> <span class="verse"><a name="13">13</a>Hospodin jak bohatýr se vyrazit už chystá, svou horlivost jak bojovník rozněcuje, pozvedá bojový pokřik, proti nepřátelům svým si bohatýrsky vede.</span> <span class="verse"><a name="14">14</a>"Byl jsem příliš dlouho zticha. Mám dál mlčet? Přemáhat se? Mám jen sténat, těžce jak rodička vzdychat a přitom po dechu lapat?</span> <span class="verse"><a name="15">15</a>Hory a pahorky postihnu suchem, nechám uschnout každou rostlinu na nich. V ostrovy proměním řeky, jezera vysuším.</span> <span class="verse"><a name="16">16</a>Slepé povedu cestou, již neznají, stezkami, o nichž nic nevědí, je budu vodit. Tmu před nimi změním v světlo, pahorkatiny v rovinu. Toto jsou věci, jež učiním, od toho neupustím.</span> <span class="verse"><a name="17">17</a>Ustoupí nazpět politi studem ti, kteří doufají v tesané modly, kdo říkají slitým modlám: »Jste naši bohové«."</span> <span class="verse"><a name="18">18</a>"Slyšte, hluší, prohlédněte, slepí, ať vidíte!</span> <span class="verse"><a name="19">19</a>Kdo byl slepý, ne-li můj služebník? Kdo byl hluchý jako můj posel, jehož jsem vyslal? Kdo byl slepý jako ten, za něhož jsem zaplatil, slepý jak služebník Hospodinův?</span> <span class="verse"><a name="20">20</a>Mnoho jsi viděl, ale nedbal jsi na to. S ušima otevřenýma neslyšel nic."</span> <span class="verse"><a name="21">21</a>Pro vlastní spravedlnost se Hospodinu zalíbilo vyvýšit a zvelebit zákon.</span> <span class="verse"><a name="22">22</a>Lid je však oloupený a popleněný, jinoši všichni spoutáni, vsazení do vězení. Stali se loupežnou kořistí a není, kdo by vysvobodil, jsou vydáni v plen a není, kdo by řekl: "vrať to."</span> <span class="verse"><a name="23">23</a>Kdo z vás tomu dopřeje sluchu? Kdo pozorně vyslechne, co bude následovat?</span> <span class="verse"><a name="24">24</a>Kdo vydal Jákoba v plen? A Izraele těm, kteří loupí? Což to nebyl Hospodin, proti němuž jsme zhřešili? Nechtěli jsme chodit po jeho cestách, jeho zákon jsme neposlouchali.</span> <span class="verse"><a name="25">25</a>Proto na něj vylil své hněvivé rozhořčení, krutou válku; plameny vyšlehly, a Jákob nic nepoznal, hořelo, a nebral si to k srdci.</span> </p></div</div></div></body></html>