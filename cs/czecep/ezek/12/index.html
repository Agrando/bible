<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ezek/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ezek">Ezekiel</a> &gt <strong>Chapter 12</strong></div><p><span class="verse"><a name="1">1</a>I stalo se ke mně slovo Hospodinovo:</span> <span class="verse"><a name="2">2</a>"Lidský synu, bydlíš uprostřed vzpurného domu. Mají oči k vidění, ale nevidí, mají uši k slyšení, ale neslyší. Jsou dům vzpurný."</span> <span class="verse"><a name="3">3</a>"Ty, lidský synu, slyš. Připrav si věci k přesídlení a přestěhuj se za denního světla před jejich očima. Přestěhuješ se před jejich očima ze svého místa na jiné místo. Snad nahlédnou, že jsou dům vzpurný.</span> <span class="verse"><a name="4">4</a>Vyneseš své věci jako věci k přesídlení za denního světla před jejich očima. Sám pak vyjdeš večer před jejich očima jako ti, kdo jsou přesídlováni.</span> <span class="verse"><a name="5">5</a>Před jejich očima se prokopej zdí a vyjdi.</span> <span class="verse"><a name="6">6</a>Vezmeš své věci na záda, za soumraku je přeneseš, jim před očima. Zastřeš si tvář, abys neviděl zemi. Učinil jsem tě předzvěstí pro izraelský dům."</span> <span class="verse"><a name="7">7</a>Vykonal jsem, co mi bylo přikázáno. Za denního světla jsem vynesl své věci jako věci k přesídlení. Večer jsem se prokopal zdí a za soumraku jsem před jejich očima odnesl ty věci na zádech.</span> <span class="verse"><a name="8">8</a>Za jitra se ke mně stalo slovo Hospodinovo:</span> <span class="verse"><a name="9">9</a>"Lidský synu, což se tě nikdo z izraelského domu, domu vzpurného, nezeptal, co to děláš?</span> <span class="verse"><a name="10">10</a>Řekni jim: Toto praví Panovník Hospodin: Tento výnos se týká knížete v Jeruzalémě a celého domu izraelského, který je v městě.</span> <span class="verse"><a name="11">11</a>A pokračuj: Já jsem předzvěstí toho, co vás čeká; co jsem dělal já, to udělají jim. Budou přesídleni, půjdou do zajetí.</span> <span class="verse"><a name="12">12</a>I kníže, který je ve vašem středu, vezme za soumraku své věci na záda a vyjde. Prokopou zeď, aby ho vyvedli. Zastře si tvář, aby nespatřil svýma očima zemi.</span> <span class="verse"><a name="13">13</a>Rozprostřel jsem na něho síť, bude lapen do mé lovecké sítě. Zavedu ho do Babylóna v kaldejské zemi, ale ani ji neuvidí a zemře tam.</span> <span class="verse"><a name="14">14</a>Všechny, kdo jsou kolem něho jemu ku pomoci, i všechny jeho voje rozpráším do všech větrů a s taseným mečem jim budu v zádech.</span> <span class="verse"><a name="15">15</a>I poznají, že já jsem Hospodin, až je rozptýlím mezi pronárody a rozpráším po zemích.</span> <span class="verse"><a name="16">16</a>Ale určitý počet lidí z nich zachovám před mečem, hladem a morem, aby vyprávěli o všech svých ohavnostech mezi pronárody, mezi něž půjdou. I poznají, že já jsem Hospodin."</span> <span class="verse"><a name="17">17</a>I stalo se ke mně slovo Hospodinovo:</span> <span class="verse"><a name="18">18</a>"Lidský synu, budeš jíst svůj chléb s třesením a pít vodu s chvěním a obavami.</span> <span class="verse"><a name="19">19</a>A řekneš lidu země: Toto praví Panovník Hospodin o obyvatelích Jeruzaléma v zemi izraelské: S obavami budou jíst svůj chléb a v úděsu budou pít vodu, neboť jejich země bude zpustošena, zbavena své hojnosti pro násilnosti všech svých obyvatel.</span> <span class="verse"><a name="20">20</a>Obydlená města se obrátí v trosky, země se stane zpustošeným krajem. I poznáte, že já jsem Hospodin."</span> <span class="verse"><a name="21">21</a>I stalo se ke mně slovo Hospodinovo:</span> <span class="verse"><a name="22">22</a>"Lidský synu, copak to máte za pořekadlo o izraelské zemi: »Dny uběhnou a každé vidění selže«?</span> <span class="verse"><a name="23">23</a>Proto jim řekni: Toto praví Panovník Hospodin: Učiním konec tomuto pořekadlu, už je v Izraeli nebudou říkat. A promluv k nim: Blízko jsou dny, kdy se splní všechna vidění.</span> <span class="verse"><a name="24">24</a>Už nebude uprostřed izraelského domu žádné šalebné vidění a lichotivá věštba.</span> <span class="verse"><a name="25">25</a>Když já Hospodin promluvím, mluvím slovo, které se splní bez odkladu. Za vašich dnů, vzpurný dome, mluvím slovo a také je splním, je výrok Panovníka Hospodina."</span> <span class="verse"><a name="26">26</a>I stalo se ke mně slovo Hospodinovo:</span> <span class="verse"><a name="27">27</a>"Lidský synu, hle, izraelský dům říká: »Vidění, které on vidí, se splní za mnoho dnů; on prorokuje pro vzdálené časy.«</span> <span class="verse"><a name="28">28</a>Proto jim řekni: Toto praví Panovník Hospodin: Už nebude odloženo žádné mé slovo. Promluvím slovo a ono se splní, je výrok Panovníka Hospodina."</span> </p></div</div></div></body></html>