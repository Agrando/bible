<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ezek/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ezek">Ezekiel</a> &gt <strong>Chapter 10</strong></div><p><span class="verse"><a name="1">1</a>Tu jsem uviděl, hle, na klenbě nad hlavou cherubů bylo cosi jako safírový kámen; ukázalo se nad nimi cosi, co se vzhledem podobalo trůnu.</span> <span class="verse"><a name="2">2</a>I řekl Hospodin muži oděnému lněným šatem: "Vstup do soukolí pod cherubem, naber si plné hrsti žhavého uhlí z místa mezi cheruby a rozhoď po městě!" I vstoupil tam před mýma očima.</span> <span class="verse"><a name="3">3</a>Cherubové stáli po pravé straně domu, když ten muž vstupoval, a vnitřní nádvoří naplňoval oblak.</span> <span class="verse"><a name="4">4</a>Hospodinova sláva se vznesla od cheruba k prahu domu, takže dům byl naplněn oblakem a nádvoří bylo plné jasu Hospodinovy slávy.</span> <span class="verse"><a name="5">5</a>A zvuk křídel cherubů bylo slyšet až do vnějšího nádvoří jako hlas Boha Všemocného, když mluví.</span> <span class="verse"><a name="6">6</a>I přikázal muži oděnému lněným šatem: "Naber oheň ze soukolí, z místa mezi cheruby." On vstoupil a stanul u kola.</span> <span class="verse"><a name="7">7</a>Tu jeden z cherubů vztáhl ruku z místa mezi cheruby k ohni, který byl mezi cheruby, nabral z něho a dal do hrsti muži oděnému lněným šatem. Ten to vzal a vyšel.</span> <span class="verse"><a name="8">8</a>U cherubů bylo totiž vidět pod křídly cosi podobného lidské ruce.</span> <span class="verse"><a name="9">9</a>Vedle cherubů jsem viděl čtyři kola; jedno kolo u jednoho cheruba, další kolo u dalšího cheruba. Kola vypadala jako třpyt drahokamu chrysolitu.</span> <span class="verse"><a name="10">10</a>Svým vzhledem se všechna čtyři sobě podobala, jako by kolo bylo uprostřed kola.</span> <span class="verse"><a name="11">11</a>Při jízdě se na všechny čtyři strany pohybovala bez zatáčení; jela vždy k místu, kam se obrátila hlava, bez zatáčení.</span> <span class="verse"><a name="12">12</a>Celé tělo, záda, ruce i křídla cherubů, stejně jako kola, byla dokola plná očí, u všech čtyř kol.</span> <span class="verse"><a name="13">13</a>Slyšel jsem, že ta kola nazval soukolím.</span> <span class="verse"><a name="14">14</a>Každá bytost měla čtyři tváře. První byla tvář cheruba, druhá lidská, třetí lví, čtvrtá orlí.</span> <span class="verse"><a name="15">15</a>A cherubové se vznášeli - to jsou ty bytosti, které jsem viděl u průplavu Kebaru.</span> <span class="verse"><a name="16">16</a>Když se cherubové pohybovali, pohybovala se s nimi i kola, a když cherubové zvedali křídla a vznesli se nad zemi, kola se nevzdálila, zůstala při nich.</span> <span class="verse"><a name="17">17</a>Když se zastavili, zastavila se také. Když se vznesli, vznesla se s nimi, neboť v nich byl duch těch bytostí.</span> <span class="verse"><a name="18">18</a>I vyšla Hospodinova sláva od prahu domu a stanula nad cheruby.</span> <span class="verse"><a name="19">19</a>Cherubové zvedli křídla a vznesli se před mýma očima ze země. Spolu s nimi se hnula i kola. Sláva stanula u vchodu východní brány Hospodinova domu; sláva Boha Izraele byla nahoře nad nimi.</span> <span class="verse"><a name="20">20</a>To jsou ty bytosti, které jsem viděl pod trůnem Boha Izraele u průplavu Kebaru. Poznal jsem, že to jsou cherubové.</span> <span class="verse"><a name="21">21</a>Každý měl čtyři tváře a čtyři křídla a pod křídly ruce podobné lidským.</span> <span class="verse"><a name="22">22</a>Jejich tváře se svým vzhledem a znaky podobaly těm, které jsem viděl při průplavu Kebaru. Každý se ubíral přímo před sebe.</span> </p></div</div></div></body></html>