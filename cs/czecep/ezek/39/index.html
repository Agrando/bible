<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ezek/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ezek">Ezekiel</a> &gt <strong>Chapter 39</strong></div><p><span class="verse"><a name="1">1</a>Ty, lidský synu, slyš. Prorokuj proti Gógovi a řekni: Toto praví Panovník Hospodin: Chystám se na tebe, Gógu, velkokníže Mešeku a Túbalu.</span> <span class="verse"><a name="2">2</a>Obrátím tě, povedu a odvleču tě z nejzazšího severu a přivedu tě na izraelské hory.</span> <span class="verse"><a name="3">3</a>Ale z levé ruky ti vyrazím luk a z pravé ruky ti vytrhnu šípy.</span> <span class="verse"><a name="4">4</a>Na izraelských horách padneš ty, všechny tvé voje i národy, které jsou s tebou. Vydám tě za pokrm dravému ptactvu, kdekterému okřídlenci i polní zvěři.</span> <span class="verse"><a name="5">5</a>Padneš na poli. Já jsem promluvil, je výrok Panovníka Hospodina.</span> <span class="verse"><a name="6">6</a>Pošlu také oheň na zemi Magóg a na sebejisté obyvatele ostrovů. I poznají, že já jsem Hospodin.</span> <span class="verse"><a name="7">7</a>Uprostřed svého izraelského lidu dám poznat své svaté jméno a už nedopustím, aby mé svaté jméno bylo znesvěcováno. I poznají pronárody, že já jsem Hospodin, Svatý v Izraeli.</span> <span class="verse"><a name="8">8</a>Hle, co mělo přijít, nastalo, je výrok Panovníka Hospodina, to je ten den, o němž jsem mluvil.</span> <span class="verse"><a name="9">9</a>Obyvatelé izraelských měst vyjdou a zapálí zbroj, štít i pavézu, luk i šípy, oštěp a kopí, a spálí je. Budou z nich rozdělávat oheň po sedm let.</span> <span class="verse"><a name="10">10</a>Nebudou nosit dříví z pole ani je rubat v lesích, protože budou rozdělávat oheň ze zbroje. Vezmou kořist těm, kdo ji vzali jim, a oloupí ty, kdo olupovali je, je výrok Panovníka Hospodina."</span> <span class="verse"><a name="11">11</a>"Onoho dne se stane, že určím Gógovi místo pro hrob v Izraeli tam v Údolí nájezdníků na východ od moře. To uzavře nájezdníkům cestu. Tam pohřbí Góga i všechen jeho hlučící dav a nazvou je Údolí Gógova hlučícího davu.</span> <span class="verse"><a name="12">12</a>Po sedm měsíců je bude dům izraelský pohřbívat, aby očistil zemi.</span> <span class="verse"><a name="13">13</a>Bude je pohřbívat všechen lid země a získají si tím jméno. V ten den budu oslaven, je výrok Panovníka Hospodina.</span> <span class="verse"><a name="14">14</a>Mužové k tomu oddělení budou neustále procházet zemí a pohřbívat nájezdníky zbylé na tváři země, aby ji očistili; po sedm měsíců ji budou prohledávat.</span> <span class="verse"><a name="15">15</a>Budou procházet zemí křížem krážem. Kdo uvidí lidskou kost, postaví vedle ní znamení, než ji hrobaři pohřbí v Údolí Gógova hlučícího davu.</span> <span class="verse"><a name="16">16</a>Také jedno město bude mít jméno Hamóna (to je Hlučení). Tak očistí zemi."</span> <span class="verse"><a name="17">17</a>"Ty, lidský synu, slyš. Toto praví Panovník Hospodin: Řekni ptactvu, každému okřídlenci a veškeré polní zvěři: Shromážděte se a přijďte, seberte se ze všech stran k mému obětnímu hodu, který vám připravuji, k velikému obětnímu hodu na izraelských horách. Budete jíst maso a pít krev.</span> <span class="verse"><a name="18">18</a>Budete jíst maso bohatýrů a pít krev knížat země. Ti všichni budou místo beranů, jehňat, kozlů, býčků a vykrmeného bášanského dobytka.</span> <span class="verse"><a name="19">19</a>Dosyta se najíte tuku a až do opojení se napijete krve z mého obětního hodu, který jsem vám připravil.</span> <span class="verse"><a name="20">20</a>Nasytíte se u mého stolu koni a jezdci, bohatýry a všemi bojovníky, je výrok Panovníka Hospodina.</span> <span class="verse"><a name="21">21</a>Dám poznat svou slávu mezi pronárody. Všechny pronárody spatří můj soud, který vykonám, a mou ruku, kterou na ně vložím.</span> <span class="verse"><a name="22">22</a>I pozná dům izraelský, že já Hospodin jsem jejich Bůh od onoho dne i potom.</span> <span class="verse"><a name="23">23</a>I poznají pronárody, že dům izraelský byl přesídlen pro svou nepravost. Protože se mi zpronevěřili, skryl jsem před nimi svou tvář a vydal je do rukou jejich nepřátel, takže všichni padli mečem.</span> <span class="verse"><a name="24">24</a>Jednal jsem s nimi podle jejich nečistoty a nevěrnosti. Skryl jsem před nimi svou tvář."</span> <span class="verse"><a name="25">25</a>Proto praví Panovník Hospodin toto: "Nyní změním Jákobův úděl a smiluji se nad celým domem izraelským. Budu horlit pro své svaté jméno.</span> <span class="verse"><a name="26">26</a>Odpykali si svou hanbu a všechnu svou zpronevěru, které se vůči mně dopustili; budou bezpečně bydlet ve své zemi a nikdo je nevyděsí.</span> <span class="verse"><a name="27">27</a>Ukážu na nich svou svatost před očima mnohých pronárodů tím, že je přivedu zpět z národů a shromáždím ze zemí jejich nepřátel.</span> <span class="verse"><a name="28">28</a>I poznají, že já jsem Hospodin, jejich Bůh, který je přesídlil mezi pronárody. Já je shromáždím do jejich země. A neponechám tam už nikoho z nich.</span> <span class="verse"><a name="29">29</a>Svou tvář už před nimi nebudu skrývat, neboť jsem vylil na dům izraelský svého ducha, je výrok Panovníka Hospodina."</span> </p></div</div></div></body></html>