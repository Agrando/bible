<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ezek/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ezek">Ezekiel</a> &gt <strong>Chapter 30</strong></div><p><span class="verse"><a name="1">1</a>I stalo se ke mně slovo Hospodinovo:</span> <span class="verse"><a name="2">2</a>"Lidský synu, prorokuj a řekni: Toto praví Panovník Hospodin: Kvílejte, ach, ten den!</span> <span class="verse"><a name="3">3</a>Neboť blízko je den, blízko je den Hospodinův; den oblaku, čas pronárodů.</span> <span class="verse"><a name="4">4</a>Na Egypt dolehne meč, smrtelná úzkost zachvátí Kúš, až budou padat skolení v Egyptě. Vezmou mu jeho majetek, bude zbořen do základů."</span> <span class="verse"><a name="5">5</a>Kúš, Pút, Lúd a všechen přimíšený lid i Kúb i synové země smlouvy s nimi padnou mečem.</span> <span class="verse"><a name="6">6</a>Toto praví Hospodin: "Padnou ti, kteří jsou Egyptu oporou, klesne jeho pyšná moc, padnou v něm mečem od Migdólu po Sevénu, je výrok Panovníka Hospodina.</span> <span class="verse"><a name="7">7</a>Bude zpustošen, stane se jednou ze zpustošených zemí a jeho města budou patřit mezi města v troskách.</span> <span class="verse"><a name="8">8</a>I poznají, že já jsem Hospodin, až založím v Egyptě požár, až budou všichni jeho pomocníci rozdrceni.</span> <span class="verse"><a name="9">9</a>V onen den vyplují ode mne na lodích poslové, aby vyděsili sebejistý Kúš. V den Egypta je zachvátí smrtelná úzkost; hle, už přichází."</span> <span class="verse"><a name="10">10</a>Toto praví Panovník Hospodin: "Učiním přítrž egyptskému hlučícímu davu skrze Nebúkadnesara, krále babylónského.</span> <span class="verse"><a name="11">11</a>On a jeho lid s ním, kruté pronárody, budou přivedeni, aby přinesli zemi zkázu. Vytasí na Egypt své meče a naplní zemi skolenými.</span> <span class="verse"><a name="12">12</a>Proměním nilská ramena v suchou zemi, vydám tu zemi do rukou zlovolníkům, rukou cizáků zpustoším zemi se vším, co je na ní; já Hospodin jsem promluvil."</span> <span class="verse"><a name="13">13</a>Toto praví Panovník Hospodin: "Zničím hnusné modly, odklidím z Memfidy bůžky, z egyptské země nevzejde už žádný kníže. Sešlu na egyptskou zemi bázeň.</span> <span class="verse"><a name="14">14</a>Zpustoším Patrós, založím požár v Sóanu, vykonám soudy v Thébách,</span> <span class="verse"><a name="15">15</a>vyleji své rozhořčení na Sín, záštitu Egypta, vyhladím thébský hlučící dav.</span> <span class="verse"><a name="16">16</a>Založím v Egyptě požár, Sín se bude svíjet v křeči, Théby budou rozpolceny, Memfidu sevřou protivníci za jasného dne.</span> <span class="verse"><a name="17">17</a>Jinoši Ávenu a Pí-besetu padnou mečem a dívky půjdou do zajetí.</span> <span class="verse"><a name="18">18</a>V Tachpanchésu potemní den, až tam bude zlomeno jařmo Egypta a bude učiněna přítrž jeho pyšné moci. Přikryje ho mračno a jeho dcery půjdou do zajetí.</span> <span class="verse"><a name="19">19</a>Vykonám na Egyptu soudy. I poznají, že já jsem Hospodin."</span> <span class="verse"><a name="20">20</a>V jedenáctém roce, sedmého dne prvního měsíce, stalo se ke mně slovo Hospodinovo:</span> <span class="verse"><a name="21">21</a>"Lidský synu, zlomil jsem paži faraóna, krále egyptského, a nebudou přiloženy léky a nebude připevněna dlaha, nebude ošetřena, aby se jí nevrátila síla a nechopila se meče."</span> <span class="verse"><a name="22">22</a>Proto praví Panovník Hospodin toto: "Chystám se na faraóna, krále egyptského; přerazím mu obě paže, silnou i zlomenou, a nechám vypadnout meč z jeho ruky.</span> <span class="verse"><a name="23">23</a>Rozptýlím Egypťany mezi pronárody a rozpráším je po zemích.</span> <span class="verse"><a name="24">24</a>Posílím paže krále babylónského a do ruky mu vložím svůj meč, ale paže faraóna zlomím; i bude před ním sténat jako sténá probodený.</span> <span class="verse"><a name="25">25</a>Posílím paže krále babylónského, ale paže faraónovy poklesnou. I poznají, že já jsem Hospodin, až vložím svůj meč do ruky babylónského krále a on jej napřáhne na egyptskou zemi.</span> <span class="verse"><a name="26">26</a>Rozptýlím Egypťany mezi pronárody a rozpráším je po zemích. I poznají, že já jsem Hospodin."</span> </p></div</div></div></body></html>