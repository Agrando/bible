<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ezek/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ezek">Ezekiel</a> &gt <strong>Chapter 1</strong></div><p><span class="verse"><a name="1">1</a>Třicátého roku ve čtvrtém měsíci, pátého dne toho měsíce, když jsem byl mezi přesídlenci u průplavu Kebaru, otevřela se nebesa a měl jsem různá vidění od Boha.</span> <span class="verse"><a name="2">2</a>Pátého dne toho měsíce, byl to pátý rok přestěhování krále Jójakína,</span> <span class="verse"><a name="3">3</a>událo se slovo Hospodinovo ke knězi Ezechielovi, synu Buzího, v kaldejské zemi u průplavu Kebaru. Tam na něm spočinula Hospodinova ruka.</span> <span class="verse"><a name="4">4</a>Viděl jsem, jak se přihnal bouřlivý vítr od severu, veliké mračno a šlehající oheň; okolo něho byla zář a uprostřed ohně jakýsi třpyt oslnivého vzácného kovu.</span> <span class="verse"><a name="5">5</a>Uprostřed něho bylo cosi podobného čtyřem bytostem, které se vzhledem podobaly člověku.</span> <span class="verse"><a name="6">6</a>Každá z nich měla čtyři tváře a každá čtyři křídla.</span> <span class="verse"><a name="7">7</a>Nohy měly rovné, ale chodidla byla jako chodidla býčka, jiskřila jako vyleštěný bronz.</span> <span class="verse"><a name="8">8</a>Ruce měly lidské, a to pod křídly na čtyřech stranách; měly po čtyřech tvářích a křídlech.</span> <span class="verse"><a name="9">9</a>Svými křídly se přimykaly jedna k druhé. Při chůzi se neotáčely, každá se pohybovala přímo vpřed.</span> <span class="verse"><a name="10">10</a>Jejich tváře se podobaly tváři lidské, zprava měly všechny čtyři tváře lví a zleva měly všechny čtyři tváře býčí a všechny čtyři měly také tváře orlí.</span> <span class="verse"><a name="11">11</a>Takové byly jejich tváře; jejich křídla byla rozpjata vzhůru. Každá se přimykala dvěma křídly k druhé a dvěma si přikrývaly těla.</span> <span class="verse"><a name="12">12</a>Každá se pohybovala přímo vpřed. Chodily podle toho, kam je vedl duch; při chůzi se neotáčely.</span> <span class="verse"><a name="13">13</a>Svým vzhledem se ty bytosti podobaly hořícímu řeřavému uhlí. Vypadaly jako pochodně a oheň procházel mezi bytostmi a zářil, totiž z toho ohně šlehal blesk.</span> <span class="verse"><a name="14">14</a>A ty bytosti pobíhaly sem a tam, takže vypadaly jako blýskavice.</span> <span class="verse"><a name="15">15</a>Když jsem na ty bytosti hleděl, hle, na zemi u těch bytostí, před každou z těch čtyř, bylo po jednom kole.</span> <span class="verse"><a name="16">16</a>Vzhled a vybavení kol bylo toto: třpytila se jako chrysolit a všechna čtyři se sobě podobala; jejich vzhled a vybavení se jevilo tak, jako by bylo kolo uvnitř kola.</span> <span class="verse"><a name="17">17</a>Když jela, mohla jet na všechny čtyři strany a při jízdě se nezatáčela.</span> <span class="verse"><a name="18">18</a>Jejich loukotě byly mohutné a šla z nich bázeň; ta čtyři kola měla loukotě kolem dokola plné očí.</span> <span class="verse"><a name="19">19</a>Když se bytosti pohybovaly, pohybovala se s nimi i kola, a když se bytosti vznášely nad zemí, vznášela se i kola.</span> <span class="verse"><a name="20">20</a>Kam je vedl duch, tam šly, tam vedl duch i kola; vznášela se spolu s nimi, neboť duch bytostí byl v kolech.</span> <span class="verse"><a name="21">21</a>Když ony šly, jela, když se ony zastavily, stála, a když se ony vznášely nad zemí, vznášela se kola spolu s nimi, neboť duch bytostí byl v kolech.</span> <span class="verse"><a name="22">22</a>Nad hlavami bytostí bylo cosi podobného klenbě jako třpyt oslňujícího křišťálu rozpjatého nahoře nad jejich hlavami.</span> <span class="verse"><a name="23">23</a>Pod tou klenbou pak byla jejich křídla vztažena jedno k druhému; každá bytost měla dvě křídla, jimiž se přikrývala, a každá měla dvě křídla, jimiž přikrývala své tělo.</span> <span class="verse"><a name="24">24</a>I slyšel jsem zvuk jejich křídel jako zvuk mnohých vod, jako hlas Všemocného, když se pohybovaly; bylo to jako hřmění, jako zvuk válečného tábora; když stály, svěsily křídla.</span> <span class="verse"><a name="25">25</a>Zvuk se šířil svrchu nad klenbou, kterou měly nad hlavou; když stály, svěsily křídla.</span> <span class="verse"><a name="26">26</a>A nahoře nad klenbou, kterou měly nad hlavou, bylo cosi, co vypadalo jako člověk.</span> <span class="verse"><a name="27">27</a>I viděl jsem, jako by se třpytil oslnivý vzácný kov; vypadalo to jako oheň uvnitř i okolo; směrem od toho, co vypadalo jako bedra, nahoru a směrem od toho dolů jsem viděl, co vypadalo jako oheň šířící záři dokola.</span> <span class="verse"><a name="28">28</a>Vypadalo to jako duha, která bývá na mračnu za deštivého dne, tak vypadala ta záře dokola; byl to vzhled a podoba Hospodinovy slávy. Když jsem to spatřil, padl jsem na tvář a slyšel jsem hlas mluvícího.</span> </p></div</div></div></body></html>