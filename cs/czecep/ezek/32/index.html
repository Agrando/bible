<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ezek/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ezek">Ezekiel</a> &gt <strong>Chapter 32</strong></div><p><span class="verse"><a name="1">1</a>Dvanáctého roku ve dvanáctém měsíci, prvního dne toho měsíce, stalo se ke mně slovo Hospodinovo:</span> <span class="verse"><a name="2">2</a>"Lidský synu, začni žalozpěv nad faraónem, králem egyptským. Zapěj o něm: K mladému lvu mezi pronárody jsi byl přirovnán, byl jsi jako drak v mořích, prodíral ses svými proudy, nohama jsi kalil vodu a čeřil její proudy."</span> <span class="verse"><a name="3">3</a>Toto praví Panovník Hospodin: "Rozestřu na tebe svou síť společenstvím četných národů a vytáhnou tě mým nevodem.</span> <span class="verse"><a name="4">4</a>Vyvrhnu tě na zem, pohodím tě na povrch pole, usadím na tobě kdejaké nebeské ptactvo, nasytím tebou zvěř celé země.</span> <span class="verse"><a name="5">5</a>Rozházím tvé tělo po horách, hromadami tvého masa naplním údolí.</span> <span class="verse"><a name="6">6</a>Proudem tvé krve napojím zemi až k horám, řečiště se naplní krví z tebe.</span> <span class="verse"><a name="7">7</a>Až budeš zhasínat, zakryji nebesa, zatemním jejich hvězdy, slunce zakryji oblakem a měsíc nevydá světlo.</span> <span class="verse"><a name="8">8</a>Zatemním nad tebou na nebi všechna jasná světla, na tvou zemi sešlu tmu, je výrok Panovníka Hospodina.</span> <span class="verse"><a name="9">9</a>Srdce četných národů naplním hořem, až uvedu tvou zkázu ve známost mezi pronárody, v zemích, které neznáš.</span> <span class="verse"><a name="10">10</a>Úděsem nad tebou naplním četné národy, jejich králové strnou nad tebou hrůzou, až proti nim zamávám svým mečem, všichni se budou neustále třást o svůj život v den tvého pádu."</span> <span class="verse"><a name="11">11</a>Toto praví Panovník Hospodin: "Dolehne na tebe meč babylónského krále;</span> <span class="verse"><a name="12">12</a>meči bohatýrů srazím tvůj hlučící dav, meči všech krutých pronárodů. Ti svrhnou v záhubu pýchu Egypta; vyhlazen bude všechen jeho hlučící dav.</span> <span class="verse"><a name="13">13</a>Vyhubím všechna jeho zvířata u hojných vod, nezkalí je už lidská noha, nezkalí je ani kopyta zvířat.</span> <span class="verse"><a name="14">14</a>Tehdy čirými učiním jejich vody a jejich proudy potečou jako olej, je výrok Panovníka Hospodina.</span> <span class="verse"><a name="15">15</a>Egyptskou zemi učiním zpustošeným krajem, zpustošena bude země se vším, co je na ní, až v ní pobiji všechny obyvatele. I poznají, že já jsem Hospodin."</span> <span class="verse"><a name="16">16</a>"To je žalozpěv a jako žalozpěv se bude zpívat, jako žalozpěv jej budou zpívat dcery pronárodů, žalozpěv nad Egyptem a vším jeho hlučícím davem, je výrok Panovníka Hospodina."</span> <span class="verse"><a name="17">17</a>Dvanáctého roku, patnáctého dne téhož měsíce, stalo se ke mně slovo Hospodinovo:</span> <span class="verse"><a name="18">18</a>"Lidský synu, běduj nad hlučícím davem Egypta, sraz jej dolů, jej i dcery pronárodů i jejich vznešené do nejhlubších útrob země s těmi, kdo sestupují do jámy.</span> <span class="verse"><a name="19">19</a>Jsi snad milejší než kdokoli jiný? Sestup, budeš uložen k neobřezancům."</span> <span class="verse"><a name="20">20</a>Padnou mezi skolené mečem; meč je už předán. Odtáhněte jej i všechen jeho hlučící dav.</span> <span class="verse"><a name="21">21</a>Zprostředka podsvětí nejsilnější bohatýři budou mluvit k němu a jeho pomahačům: »Sestoupili, ulehli neobřezanci skolení mečem.«</span> <span class="verse"><a name="22">22</a>Tam je Asýrie a celé její shromáždění; kolem krále jsou hroby všech skolených, padlých mečem.</span> <span class="verse"><a name="23">23</a>Vykázali jí hroby v nejhlubší jámě; kolem jejího hrobu je i její shromáždění, všichni skolení, padlí mečem, ti, kteří šířili děs v zemi živých.</span> <span class="verse"><a name="24">24</a>Tam je Élam, kolem jeho hrobu všechen jeho hlučící dav, všichni skolení, padlí mečem, neobřezanci, kteří sestoupili do nejhlubších útrob země; šířili svůj děs v zemi živých, nesou hanbu s těmi, kdo sestupují do jámy.</span> <span class="verse"><a name="25">25</a>Dali mu lože mezi skolenými, se vším jeho hlučícím davem. Kolem krále jsou hroby všech jeho neobřezanců, skolených mečem; šířili svůj děs v zemi živých, nesou hanbu s těmi, kdo sestupují do jámy. Vykázali mu hrob mezi skolenými.</span> <span class="verse"><a name="26">26</a>Tam je Mešek-Túbal a všechen jejich hlučící dav; kolem krále jsou hroby všech neobřezanců, skolených mečem; šířili svůj děs v zemi živých.</span> <span class="verse"><a name="27">27</a>Nebudou ležet s bohatýry, padli jako neobřezanci. Oni sestoupili do podsvětí se svou válečnou zbrojí a pod hlavy jim byly dány jejich meče. Jejich nepravosti však lpí na jejich kostech, neboť děs oněch bohatýrů byl v zemi živých. -</span> <span class="verse"><a name="28">28</a>I ty, faraóne, budeš zlomen, svržen mezi neobřezance, ulehneš ke skoleným mečem.</span> <span class="verse"><a name="29">29</a>Tam je Edóm, jeho králové a všechna jeho knížata, i se svou bohatýrskou silou; jsou uloženi ke skoleným mečem, ulehli k neobřezancům, k těm, kdo sestupují do jámy.</span> <span class="verse"><a name="30">30</a>Tam jsou všichni vůdcové severu a všichni Sidóňané, sestoupili ke skoleným. Pro děs, který šel z jejich bohatýrské síly, jsou zahanbeni; ulehli, neobřezanci, ke skoleným mečem a nesou hanbu s těmi, kdo sestupují do jámy.</span> <span class="verse"><a name="31">31</a>Farao je spatří a potěší se vším tím hlučícím davem. Jsou skoleni mečem, farao i celé jeho vojsko, je výrok Panovníka Hospodina;</span> <span class="verse"><a name="32">32</a>šířil jsem jím svůj děs v zemi živých. Uložen je farao i všechen jeho hlučící dav mezi neobřezance ke skoleným mečem, je výrok Panovníka Hospodina."</span> </p></div</div></div></body></html>