<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/2chr/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/2chr">2 Chronicles</a> &gt <strong>Chapter 3</strong></div><p><span class="verse"><a name="1">1</a>Šalomoun začal budovat v Jeruzalémě Hospodinův dům na hoře Mórija, kde se Hospodin ukázal jeho otci Davidovi, na místě, které připravil David, na humně Ornána Jebúsejského.</span> <span class="verse"><a name="2">2</a>S budováním začal druhého dne druhého měsíce ve čtvrtém roce svého kralování.</span> <span class="verse"><a name="3">3</a>Šalomounem byly stanoveny pro stavbu Božího domu tyto rozměry základů: délka v loktech podle staré míry byla šedesát loket, šířka dvacet loket.</span> <span class="verse"><a name="4">4</a>Předsíň, která byla vpředu po celé šíři domu, byla dlouhá dvacet loket a vysoká sto dvacet loket; uvnitř ji obložili čistým zlatem.</span> <span class="verse"><a name="5">5</a>Velkou síň obložil cypřišovým dřevem a to pokryl výborným zlatem, na němž dal zhotovit palmy a řetízkové ozdoby.</span> <span class="verse"><a name="6">6</a>Pro zvýšení lesku obložil síň drahokamy; zlato bylo zlato parvajimské.</span> <span class="verse"><a name="7">7</a>Zlatem pokryl síň, trámy, prahy, stěny a dveře a do stěn vyryl cheruby.</span> <span class="verse"><a name="8">8</a>Pak udělal síň velesvatyně; vpředu byla po celé šíři domu, dlouhá byla dvacet loket a široká též dvacet loket. Pokryl ji šesti sty talenty výborného zlata.</span> <span class="verse"><a name="9">9</a>Váha hřebů činila padesát šekelů zlata; též vrchní pokojíky pokryl zlatem.</span> <span class="verse"><a name="10">10</a>Pro síň velesvatyně dal umně zhotovit dva cheruby a dal je pozlatit.</span> <span class="verse"><a name="11">11</a>Délka křídel těch cherubů byla celkem dvacet loket; jedno křídlo dlouhé pět loket se dotýkalo stěny síně a druhé křídlo dlouhé pět loket se dotýkalo křídla druhého cheruba.</span> <span class="verse"><a name="12">12</a>Křídlo jednoho cheruba dlouhé pět loket se dotýkalo stěny síně, kdežto druhé křídlo dlouhé pět loket bylo spojeno s křídlem cheruba druhého.</span> <span class="verse"><a name="13">13</a>Roztažená křídla těchto cherubů byla dvacet loket dlouhá; stáli na nohou tváří k síni.</span> <span class="verse"><a name="14">14</a>Zhotovil také oponu z látky pupurově fialové, nachové a karmínové a z bělostného plátna a na ni dal udělat cheruby.</span> <span class="verse"><a name="15">15</a>Před domem udělal dva sloupy vysoké třicet pět loket, hlavice na vrcholu byla vysoká pět loket.</span> <span class="verse"><a name="16">16</a>Zhotovil i řetízkové ozdoby jako pro svatostánek a dal je na hlavice sloupů; udělal též sto granátových jablek a zavěsil je na řetízkové ozdoby.</span> <span class="verse"><a name="17">17</a>Sloupy postavil před chrám, jeden z pravé a druhý z levé strany; pravý pojmenoval Jakín a levý pojmenoval Bóaz.</span> </p></div</div></div></body></html>