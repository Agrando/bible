<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/2chr/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/2chr">2 Chronicles</a> &gt <strong>Chapter 4</strong></div><p><span class="verse"><a name="1">1</a>Dále zhotovil bronzový oltář dvacet loket dlouhý, dvacet loket široký a deset loket vysoký.</span> <span class="verse"><a name="2">2</a>Odlil též moře o průměru deseti loket, okrouhlé, pět loket vysoké; dalo se obepnout měřící šňůrou dlouhou třicet loket.</span> <span class="verse"><a name="3">3</a>Pod okrajem je dokola vroubily ozdoby v podobě býků, deset na jeden loket; lemovaly moře dokola. Dvě řady býků byly odlity spolu s mořem.</span> <span class="verse"><a name="4">4</a>Moře spočívalo na dvanácti býcích; tři byli obráceni na sever, tři na západ, tři na jih a tři na východ. Na nich bylo moře položeno a zadky všech byly obráceny dovnitř.</span> <span class="verse"><a name="5">5</a>Bylo na dlaň silné a jeho okraj byl udělán jako okraj poháru nebo rozkvetlé lilie. Pojalo tři tisíce batů.</span> <span class="verse"><a name="6">6</a>Udělal též deset nádrží, pět jich dal napravo, pět nalevo; byly určeny k omývání. Oplachovali v nich to, co patřilo k zápalným obětem. Moře bylo určeno k umývání kněží.</span> <span class="verse"><a name="7">7</a>Udělal též deset zlatých svícnů podle předpisu a dal je do chrámu, pět napravo a pět nalevo.</span> <span class="verse"><a name="8">8</a>Udělal též deset stolů a postavil je do chrámu, pět napravo a pět nalevo; udělal též sto zlatých kropenek.</span> <span class="verse"><a name="9">9</a>Udělal též nádvoří pro kněze a veliký dvůr, též dveře do dvora; jejich křídla obložil bronzem.</span> <span class="verse"><a name="10">10</a>Moře postavil po pravé straně domu k jihovýchodu.</span> <span class="verse"><a name="11">11</a>Chúram udělal též hrnce, lopaty a kropenky. Tak dokončil Chúram práci, kterou dělal králi Šalomounovi pro Boží dům:</span> <span class="verse"><a name="12">12</a>dva sloupy a kulovité hlavice na vrcholu obou sloupů, dvoje mřížování, aby obě kulovité hlavice na vrcholu sloupů přikrývalo;</span> <span class="verse"><a name="13">13</a>čtyři sta granátových jablek k obojímu mřížování, po dvou řadách granátových jablek na jedno mřížování, aby obě kulovité hlavice na sloupech přikrývalo;</span> <span class="verse"><a name="14">14</a>dále udělal stojany a na stojany udělal nádrže,</span> <span class="verse"><a name="15">15</a>jedno moře a pod ně dvanáct býků jako podstavce,</span> <span class="verse"><a name="16">16</a>i hrnce, lopaty, vidlice a všechny příslušné předměty udělal Chúram králi Šalomounovi pro Hospodinův dům; byly z leštěného bronzu.</span> <span class="verse"><a name="17">17</a>Král je dal odlévat v jordánském okrsku mezi Sukótem a Seredou do forem v zemi.</span> <span class="verse"><a name="18">18</a>Šalomoun udělal všech těchto předmětů převeliké množství; na váhu mědi se nehledělo.</span> <span class="verse"><a name="19">19</a>Šalomoun také udělal všechny předměty, které byly pro Boží dům: zlatý oltář a stoly pro předkladné chleby,</span> <span class="verse"><a name="20">20</a>svícny a jejich kahánky potažené lístkovým zlatem, aby hořely před svatostánkem podle předpisu,</span> <span class="verse"><a name="21">21</a>dále květ, kahánky a kleště na knoty ze zlata; bylo to nejlepší zlato;</span> <span class="verse"><a name="22">22</a>též nože, kropenky, číše a pánve potažené lístkovým zlatem. Udělal i vchod do domu; vnitřní dveře do velesvatyně a dveře hlavní lodi chrámové byly ze zlata.</span> </p></div</div></div></body></html>