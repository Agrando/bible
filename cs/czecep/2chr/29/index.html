<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/2chr/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/2chr">2 Chronicles</a> &gt <strong>Chapter 29</strong></div><p><span class="verse"><a name="1">1</a>Chizkijášovi bylo dvacet pět let, když začal kralovat, a kraloval v Jeruzalémě dvacet devět let. Jeho matka se jmenovala Abija; byla to dcera Zekarjášova.</span> <span class="verse"><a name="2">2</a>Činil to, co je správné v Hospodinových očích, zcela jak to činil jeho otec David.</span> <span class="verse"><a name="3">3</a>V prvním měsíci prvního roku svého kralování otevřel dveře Hospodinova domu a opravil je.</span> <span class="verse"><a name="4">4</a>Přivedl kněze a lévijce a shromáždil je na východní straně prostranství.</span> <span class="verse"><a name="5">5</a>Řekl jim: "Slyšte mě, lévijci! Teď se posvěťte, posvěťte i dům Hospodina, Boha svých otců, a vyneste ze svatyně, co je nečisté.</span> <span class="verse"><a name="6">6</a>Naši otcové se zpronevěřili, činili to, co je zlé v očích Hospodina, našeho Boha, a opustili ho, odvrátili svou tvář od Hospodinova příbytku, obrátili se k němu zády.</span> <span class="verse"><a name="7">7</a>Dokonce zavřeli dveře předsíně, zhasili kahánky, nepálili kadidlo a neobětovali ve svatyni Boha Izraele zápalné oběti.</span> <span class="verse"><a name="8">8</a>Proto Judu a Jeruzalém postihlo Hospodinovo rozlícení a učinil je obrazem hrůzy a předmětem úděsu a pošklebků, jak to vidíte na vlastní oči.</span> <span class="verse"><a name="9">9</a>Právě proto naši otcové padli mečem, naši synové a naše dcery i naše ženy upadli do zajetí.</span> <span class="verse"><a name="10">10</a>Teď však mám v úmyslu uzavřít smlouvu s Hospodinem, Bohem Izraele, aby od nás odvrátil svůj planoucí hněv.</span> <span class="verse"><a name="11">11</a>Moji synové, nebuďte teď liknaví, vždyť vás Hospodin vyvolil, abyste stáli v jeho službách, byli jeho sluhy a pálili mu kadidlo."</span> <span class="verse"><a name="12">12</a>Lévijci povstali: Z Kehatovců Machat, syn Amasajův, a Jóel, syn Azarjášův, z Meraríovců Kíš, syn Abdíův, a Azarjáš, syn Jehalelelův; z Geršónovců Jóach, syn Zimův, a Eden, syn Jóachův.</span> <span class="verse"><a name="13">13</a>Z Elísáfanovců Šimrí a Jeíel, z Asafovců Zekarjáš a Matanjáš,</span> <span class="verse"><a name="14">14</a>z Hémanovců Jechíel a Šimeí a z Jedútúnovců Šemajáš a Uzíel.</span> <span class="verse"><a name="15">15</a>Ti shromáždili své bratry, posvětili se podle králova rozkazu na základě Hospodinových slov přišli očistit Hospodinův dům.</span> <span class="verse"><a name="16">16</a>Kněží vešli dovnitř, do Hospodinova domu, aby jej očistili. Vynesli všechnu nečistotu, kterou našli v Hospodinově chrámu, do nádvoří Hospodinova domu a lévijci to od nich přejímali a vynášeli ven do Kidrónského úvalu.</span> <span class="verse"><a name="17">17</a>S posvěcováním začali první den prvního měsíce a osmý den téhož měsíce vešli do Hospodinovy předsíně; Hospodinův dům posvěcovali dalších osm dní; šestnáctý den prvního měsíce skončili.</span> <span class="verse"><a name="18">18</a>Přišli dovnitř ke králi Chizkijášovi a hlásili: "Očistili jsme celý Hospodinův dům, oltář pro zápalné oběti s veškerým příslušenstvím i stůl pro předkladné chleby s veškerým příslušenstvím.</span> <span class="verse"><a name="19">19</a>Všechny předměty, které Achaz za svého kralování ve své zpronevěře odvrhl, jsme dali na místo a oddělili jako svaté. Hle, jsou před Hospodinovým oltářem."</span> <span class="verse"><a name="20">20</a>Král Chizkijáš shromáždil za časného jitra velmože města a vystoupil k Hospodinovu domu.</span> <span class="verse"><a name="21">21</a>Přivedli sedm býčků, sedm beranů, sedm beránků a sedm kozlů jako oběť za hřích: za království, za svatyni a za Judu. Kněžím Áronovcům nařídil obětovat zápalnou oběť na Hospodinově oltáři.</span> <span class="verse"><a name="22">22</a>Poráželi skot a kněží chytali krev a kropili směrem k oltáři, poráželi berany a krví kropili směrem k oltáři, poráželi beránky a krví kropili směrem k oltáři.</span> <span class="verse"><a name="23">23</a>Pak přivedli před krále a před shromáždění kozly jako oběť za hřích. Položili na ně ruce,</span> <span class="verse"><a name="24">24</a>kněží je porazili a jejich krví očistili oltář od hříchu. Tak vykonali smírčí obřady za celý Izrael, neboť král celému Izraeli nařídil obětovat oběť zápalnou i oběť za hřích.</span> <span class="verse"><a name="25">25</a>Postavil v Hospodinově domě lévijce s cymbály, harfami a citarami podle příkazů Davida a Gáda, králova vidoucího, a Nátana, proroka. Ten příkaz totiž vydal Hospodin skrze své proroky.</span> <span class="verse"><a name="26">26</a>I stáli lévijci s Davidovými nástroji a kněží s trubkami.</span> <span class="verse"><a name="27">27</a>Chizkijáš nařídil, aby na oltáři obětovali zápalné oběti. Ve chvíli, kdy se začalo se zápalnou obětí, začal i zpěv k poctě Hospodinu za doprovodu trubek a nástrojů Davida, krále izraelského.</span> <span class="verse"><a name="28">28</a>Celé shromáždění se klanělo, zněl zpěv a hlaholily trubky. To všechno trvalo, dokud neskončila zápalná oběť.</span> <span class="verse"><a name="29">29</a>Když obětování skončilo, poklekl král se všemi, kteří byli s ním, a klaněli se.</span> <span class="verse"><a name="30">30</a>Král Chizkijáš s velmoži nařídil lévijcům, aby chválili Hospodina slovy Davida a Asafa, vidoucího. Chválili ho plni radosti, padli na kolena a klaněli se.</span> <span class="verse"><a name="31">31</a>Potom opět Chizkijáš nařídil: "Protože jste uvedeni v kněžský úřad pro Hospodina, přistupte a přineste do Hospodinova domu dary k obětním hodům a oběti děkovné." Shromáždění přineslo dary k obětním hodům a oběti děkovné a každý, kdo měl k tomu ochotné srdce, i oběti zápalné.</span> <span class="verse"><a name="32">32</a>Počet zápalných obětí, které shromáždění přineslo, činil sedmdesát kusů skotu, sto beranů a dvě stě beránků, vše pro zápalnou oběť Hospodinu.</span> <span class="verse"><a name="33">33</a>Jiných svatých darů bylo šest set kusů skotu a tři tisíce kusů bravu.</span> <span class="verse"><a name="34">34</a>Ale kněží bylo málo, takže nestačili ze všech zápalných obětí stahovat kůže. Proto jim pomáhali jejich bratří lévijci, dokud nebylo dílo skončeno a dokud se neposvětili všichni kněží; lévijci se totiž posvěcovali pohotověji než kněží.</span> <span class="verse"><a name="35">35</a>A také zápalných obětí z tučných dílů obětí pokojných a úliteb k zápalné oběti bylo velmi mnoho. Tak byla obnovena služba v Hospodinově domě.</span> <span class="verse"><a name="36">36</a>Chizkijáš se vším lidem se radoval z toho, co Bůh lidu připravil, neboť vše se sběhlo nečekaně.</span> </p></div</div></div></body></html>