<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/2chr/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/2chr">2 Chronicles</a> &gt <strong>Chapter 14</strong></div><p><span class="verse"><a name="1">1</a>Ása činil to, co bylo dobré a správné v očích Hospodina, jeho Boha.</span> <span class="verse"><a name="2">2</a>Odstranil cizí oltáře a posvátná návrší, roztříštil posvátné sloupy a pokácel posvátné kůly.</span> <span class="verse"><a name="3">3</a>Judovi poručil, aby se dotazoval Hospodina, Boha svých otců, a plnil zákon a přikázání.</span> <span class="verse"><a name="4">4</a>Ze všech judských měst odstranil posvátná návrší a kadidlové oltáříky. Za něho žilo království v míru.</span> <span class="verse"><a name="5">5</a>V Judsku stavěl opevněná města, neboť země žila v míru. Žádná válka se v těch letech proti němu nevedla. Hospodin mu dopřál klidu.</span> <span class="verse"><a name="6">6</a>Ása řekl Judovi: "Vystavějme tato města, obežeňme je hradbami s věžemi, vraty a závorami, dokud je naše země v klidu. Dotazovali jsme se Hospodina, našeho Boha, dotazovali jsme se ho a on nám dopřál klid na všech stranách." Stavěli tedy a dařilo se jim to.</span> <span class="verse"><a name="7">7</a>Ása měl vojsko, tři sta tisíc mužů z Judy, nosících pavézy a oštěpy, dvě stě osmdesát tisíc z Benjamína, kteří nosili štíty a stříleli z luku. Všichni byli udatní bohatýři.</span> <span class="verse"><a name="8">8</a>Proti nim vytáhl Kúšijec Zerach se statisícovým vojskem a třemi sty vozy; přitáhl až k Maréše.</span> <span class="verse"><a name="9">9</a>Ása vytáhl proti němu. Seřadili se k bitvě v údolí Sefaty u Maréši.</span> <span class="verse"><a name="10">10</a>Ása volal k Hospodinu, svému Bohu. Řekl: "Hospodine, jen ty jsi s to pomoci, postaví-li se mocný proti bezmocnému. Pomoz nám, Hospodine, náš Bože, neboť ty jsi naše opora. V tvém jménu jsme přitáhli proti tomuto davu. Hospodine, ty jsi náš Bůh, proti tobě člověk nic nezmůže!"</span> <span class="verse"><a name="11">11</a>I porazil Hospodin Kúšijce před Ásou a před Judou. Kúšijci se dali na útěk.</span> <span class="verse"><a name="12">12</a>Ása se svým lidem je pronásledoval až ke Geraru. Kúšijci padli, žádný z nich nevyvázl živ; byli rozdrceni před Hospodinem a před jeho táborem. Judejci odnesli velké množství kořisti.</span> <span class="verse"><a name="13">13</a>Vybili všechna města v okolí Geraru, na něž dolehl strach z Hospodina. Vyloupili všechna města a bylo v nich velké množství lupu.</span> <span class="verse"><a name="14">14</a>Vybili také stany chovatelů stád a pobrali mnoho ovcí a velbloudů. Pak se vrátili do Jeruzaléma.</span> </p></div</div></div></body></html>