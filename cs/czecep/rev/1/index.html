<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/rev/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/rev">Revelation</a> &gt <strong>Chapter 1</strong></div><p><span class="verse"><a name="1">1</a>Zjevení, které Bůh dal Ježíši Kristu, aby ukázal svým služebníkům, co se má brzo stát; naznačil to prostřednictvím anděla svému služebníku Janovi.</span> <span class="verse"><a name="2">2</a>Ten dosvědčil Boží slovo a svědectví Ježíše Krista, vše, co viděl.</span> <span class="verse"><a name="3">3</a>Blaze tomu, kdo předčítá slova tohoto proroctví, a blaze těm, kdo slyší a zachovávají, co je tu napsáno, neboť čas je blízko.</span> <span class="verse"><a name="4">4</a>Jan sedmi církvím v Asii: Milost vám a pokoj od toho, který jest a který byl a který přichází, i od sedmi duchů před jeho trůnem</span> <span class="verse"><a name="5">5</a>a od Ježíše Krista, věrného svědka, prvorozeného z mrtvých a vládce králů země. Jemu, jenž nás miluje a svou krví nás zprostil hříchů</span> <span class="verse"><a name="6">6</a>a učinil nás královským kněžstvem Boha, svého Otce - jemu sláva i moc navěky. Amen.</span> <span class="verse"><a name="7">7</a>Hle, přichází v oblacích! Uzří ho každé oko, i ti, kdo ho probodli, a budou kvůli němu naříkat všechna pokolení země. Tak jest, amen.</span> <span class="verse"><a name="8">8</a>Já jsem Alfa i Omega, praví Pán Bůh, ten, který jest a který byl a který přichází, Všemohoucí.</span> <span class="verse"><a name="9">9</a>Já Jan, váš bratr, který má s vámi účast na Ježíšově soužení i kralování a vytrvalosti, dostal jsem se pro slovo Boží a svědectví Ježíšovo na ostrov jménem Patmos.</span> <span class="verse"><a name="10">10</a>Ocitl jsem se ve vytržení ducha v den Páně, a uslyšel jsem za sebou mocný hlas jako zvuk polnice:</span> <span class="verse"><a name="11">11</a>"Co vidíš, napiš do knihy a pošli sedmi církvím: do Efezu, do Smyrny, do Pergama, do Thyatir, do Sard, do Filadelfie a do Laodikeje."</span> <span class="verse"><a name="12">12</a>Obrátil jsem se, abych viděl, kdo se mnou mluví. A když jsem se obrátil, spatřil jsem sedm zlatých svícnů;</span> <span class="verse"><a name="13">13</a>uprostřed těch svícnů někdo jako Syn člověka, oděný řízou až na zem, a na prsou zlatý pás.</span> <span class="verse"><a name="14">14</a>Jeho hlava a vlasy bělostné jako sněhobílá vlna, jeho oči jako plamen ohně;</span> <span class="verse"><a name="15">15</a>jeho nohy podobné kovu přetavenému ve výhni a jeho hlas jako hukot příboje.</span> <span class="verse"><a name="16">16</a>V pravici držel sedm hvězd a z jeho úst vycházel ostrý dvousečný meč; jeho vzhled jako když slunce září v plné své síle.</span> <span class="verse"><a name="17">17</a>Když jsem ho spatřil, padl jsem k jeho nohám jako mrtvý; ale on vložil na mne svou pravici a řekl: "Neboj se. Já jsem první i poslední,</span> <span class="verse"><a name="18">18</a>ten živý; byl jsem mrtev - a hle, živ jsem na věky věků. Mám klíče od smrti i hrobu.</span> <span class="verse"><a name="19">19</a>Napiš tedy, co jsi viděl - to, co jest, i to, co se má stát potom.</span> <span class="verse"><a name="20">20</a>Tajemství těch sedmi hvězd, které jsi viděl v mé pravici, i těch sedmi zlatých svícnů: Sedm hvězd jsou andělé sedmi církví, a sedm svícnů je sedm církví."</span> </p></div</div></div></body></html>