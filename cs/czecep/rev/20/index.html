<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/rev/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/rev">Revelation</a> &gt <strong>Chapter 20</strong></div><p><span class="verse"><a name="1">1</a>Tu jsem viděl, jak z nebe sestupuje anděl, který má v ruce klíč od propasti a veliký řetěz.</span> <span class="verse"><a name="2">2</a>Zmocnil se draka, toho dávného hada, toho ďábla a satana,</span> <span class="verse"><a name="3">3</a>na tisíc let jej spoutal, uvrhl do propasti, uzamkl ji a zapečetil, aby již nemohl klamat národy, dokud se nedovrší těch tisíc let. Potom musí být ještě na krátký čas propuštěn.</span> <span class="verse"><a name="4">4</a>Viděl jsem trůny a na nich usedli ti, jimž byl svěřen soud. Spatřil jsem také ty, kdo byli sťati pro svědectví Ježíšovo a pro slovo Boží, protože nepoklekli před dravou šelmou ani jejím obrazem a nepřijali její znamení na čelo ani na ruku. Nyní povstali k životu a ujali se vlády s Kristem na tisíc let. -</span> <span class="verse"><a name="5">5</a>Ostatní mrtví však nepovstanou k životu, dokud se těch tisíc let nedovrší. -</span> <span class="verse"><a name="6">6</a>To je první vzkříšení. Blahoslavený a svatý, kdo má podíl na prvním vzkříšení! Nad těmi druhá smrt nemá moci, nýbrž Bůh a Kristus je učiní svými kněžími a budou s ním kralovat po tisíc let.</span> <span class="verse"><a name="7">7</a>Až se dovrší tisíc let, bude satan propuštěn ze svého žaláře</span> <span class="verse"><a name="8">8</a>a vyjde, aby oklamal národy ve všech čtyřech úhlech světa, Góga i Magóga. Shromáždí je k boji a bude jich jako písku v moři.</span> <span class="verse"><a name="9">9</a>Viděl jsem, jak vystoupili po celé šíři země a obklíčili tábor svatých a město, které miluje Bůh. Ale sestoupil oheň z nebe a pohltil je.</span> <span class="verse"><a name="10">10</a>Jejich svůdce ďábel byl uvržen do jezera, kde hoří síra a kde je již dravá šelma i falešný prorok. A budou trýzněni dnem i nocí na věky věků.</span> <span class="verse"><a name="11">11</a>A viděl jsem veliký bělostný trůn a toho, kdo na něm seděl; před jeho pohledem zmizela země i nebe a už pro ně nebylo místa.</span> <span class="verse"><a name="12">12</a>Viděl jsem mrtvé, mocné i prosté, jak stojí před trůnem, a byly otevřeny knihy. Ještě jedna kniha byla otevřena, kniha života. A mrtví byli souzeni podle svých činů zapsaných v těch knihách.</span> <span class="verse"><a name="13">13</a>Moře vydalo své mrtvé, i smrt a její říše vydaly své mrtvé, a všichni byli souzeni podle svých činů.</span> <span class="verse"><a name="14">14</a>Pak smrt i její říše byly uvrženy do hořícího jezera. To je druhá smrt: hořící jezero.</span> <span class="verse"><a name="15">15</a>A kdo nebyl zapsán v knize života, byl uvržen do hořícího jezera.</span> </p></div</div></div></body></html>