<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/rev/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/rev">Revelation</a> &gt <strong>Chapter 9</strong></div><p><span class="verse"><a name="1">1</a>Zatroubil pátý anděl. A viděl jsem, jak hvězdě, která spadla z nebe na zem, byl dán klíč od jícnu propasti;</span> <span class="verse"><a name="2">2</a>otevřela jícen propasti a vyvalil se dým jako z obrovské pece, a tím dýmem se zatmělo slunce i všechno ovzduší.</span> <span class="verse"><a name="3">3</a>Z dýmu se vyrojily kobylky na zem; byla jim dána moc, jakou mají pozemští škorpióni.</span> <span class="verse"><a name="4">4</a>Dostaly rozkaz neškodit trávě na zemi ani žádné zeleni ani stromoví, jenom lidem, kteří nejsou označeni Boží pečetí na čele.</span> <span class="verse"><a name="5">5</a>Ale nebyla jim dána moc, aby lidi zabíjely, nýbrž aby je po pět měsíců trýznily; byla to trýzeň, jako když škorpión bodne člověka.</span> <span class="verse"><a name="6">6</a>V ty dny budou lidé hledat smrt, ale nenajdou ji, budou si přát zemřít, ale smrt se jim vyhne.</span> <span class="verse"><a name="7">7</a>Ty kobylky vypadaly jako vyzbrojená válečná jízda; na hlavách měly něco jako zlaté věnce, tvář měly jako lidé,</span> <span class="verse"><a name="8">8</a>hřívu jako vlasy žen, ale zuby měly jako lvi.</span> <span class="verse"><a name="9">9</a>Měly jakoby železné pancíře a jejich křídla hřmotila, jako když množství spřežení se řítí do boje.</span> <span class="verse"><a name="10">10</a>A měly ocasy jako škorpióni a v nich žihadla, aby jimi trýznily lidi po pět měsíců.</span> <span class="verse"><a name="11">11</a>Nad sebou měly krále, anděla propasti, hebrejským jménem Abaddon - to znamená Hubitel.</span> <span class="verse"><a name="12">12</a>První 'běda' pominulo, a hle, už jsou tu dvě další!</span> <span class="verse"><a name="13">13</a>Zatroubil šestý anděl. Uslyšel jsem jakýsi hlas od čtyř rohů zlatého oltáře, který je před Bohem.</span> <span class="verse"><a name="14">14</a>Ten hlas nařídil šestému andělu, držícímu polnici: "Rozvaž ty čtyři anděly, spoutané při veliké řece Eufratu!"</span> <span class="verse"><a name="15">15</a>Tu byli rozvázáni ti čtyři andělé, připravení na hodinu, den, měsíc a rok, kdy mají pobít třetinu lidí.</span> <span class="verse"><a name="16">16</a>A jejich jízdních oddílů bylo dvě stě miliónů - slyšel jsem jejich počet.</span> <span class="verse"><a name="17">17</a>A ve vidění jsem spatřil koně a na nich jezdce: pancíře měli ohnivé, rudě zářící a žhnoucí sírou; hlavy koňů byly jako hlavy lvů a z jejich tlam šel oheň, dým a síra.</span> <span class="verse"><a name="18">18</a>Touto trojí pohromou - ohněm, dýmem a sírou ze svých tlam - usmrtili třetinu lidí.</span> <span class="verse"><a name="19">19</a>Vražedná moc těch koňů je v jejich tlamách a v jejich ocasech; jejich ocasy jsou jako hadi a hlavy těch hadů přinášejí zhoubu.</span> <span class="verse"><a name="20">20</a>A přesto se ostatní lidé, kteří v těch pohromách nezahynuli, neodvrátili od výtvorů svých rukou; nepřestali se klanět démonům a modlám ze zlata, stříbra, mědi, kamene i dřeva, které jsou slepé, hluché a nemohou se pohybovat;</span> <span class="verse"><a name="21">21</a>neodvrátili se od svých vražd ani čarování, necudností ani krádeží.</span> </p></div</div></div></body></html>