<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/rev/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/rev">Revelation</a> &gt <strong>Chapter 3</strong></div><p><span class="verse"><a name="1">1</a>Andělu církve v Sardách piš: Toto praví ten, který má sedmero duchů Božích a sedmero hvězd: "Vím o tvých skutcích - podle jména jsi živ, ale jsi mrtev.</span> <span class="verse"><a name="2">2</a>Probuď se a posilni to, co ještě zůstává a je už na vymření! Neboť shledávám, že tvým skutkům mnoho chybí před Bohem;</span> <span class="verse"><a name="3">3</a>rozpomeň se tedy, jak jsi mé slovo přijal a slyšel, zachovávej je a čiň pokání. Nebudeš-li bdít, přijdu tak, jako přichází zloděj, a nebudeš vědět, v kterou hodinu na tebe přijdu.</span> <span class="verse"><a name="4">4</a>Přece však máš v Sardách několik osob, které svůj šat nepotřísnily; ti budou chodit se mnou v bílém rouchu, protože jsou toho hodni.</span> <span class="verse"><a name="5">5</a>Kdo zvítězí, bude oděn bělostným rouchem a jeho jméno nevymažu z knihy života, nýbrž přiznám se k němu před svým Otcem a před jeho anděly.</span> <span class="verse"><a name="6">6</a>Kdo má uši, slyš, co Duch praví církvím."</span> <span class="verse"><a name="7">7</a>Andělu církve ve Filadelfii piš: Toto prohlašuje ten Svatý a Pravý, který má klíč Davidův; když on otvírá, nikdo nezavře, a když on zavírá, nikdo neotevře:</span> <span class="verse"><a name="8">8</a>"Vím o tvých skutcích. Hle, otevřel jsem před tebou dveře, a nikdo je nemůže zavřít. Neboť ačkoli máš nepatrnou moc, zachoval jsi mé slovo a mé jméno jsi nezapřel.</span> <span class="verse"><a name="9">9</a>Hle, dávám do tvých rukou ty, kdo jsou ze synagógy satanovy; říkají si židé, a nejsou, ale lžou. Hle, způsobím, že přijdou a padnou ti k nohám; a poznají, že já jsem si tě zamiloval.</span> <span class="verse"><a name="10">10</a>Protože jsi zachoval mé slovo a vytrval, zachovám tě i já v hodině zkoušky, která přijde na celý svět a prověří obyvatele země.</span> <span class="verse"><a name="11">11</a>Přijdu brzy; drž se toho, co máš, aby tě nikdo nepřipravil o vavřín vítěze.</span> <span class="verse"><a name="12">12</a>Kdo zvítězí, toho učiním sloupem v chrámě svého Boha a chrám již neopustí; napíšu na něj jméno svého Boha a jméno jeho města, nového Jeruzaléma který sestupuje z nebe od mého Boha, i jméno své nové.</span> <span class="verse"><a name="13">13</a>Kdo má uši, slyš, co Duch praví církvím."</span> <span class="verse"><a name="14">14</a>Andělu církve v Laodikeji piš: Toto praví ten, jehož jméno jest Amen, svědek věrný a pravý, počátek stvoření Božího:</span> <span class="verse"><a name="15">15</a>"Vím o tvých skutcích; nejsi studený ani horký. Kéž bys byl studený anebo horký!</span> <span class="verse"><a name="16">16</a>Ale že jsi vlažný, a nejsi horký ani studený, nesnesu tě v ústech.</span> <span class="verse"><a name="17">17</a>Vždyť říkáš: Jsem bohat, mám všecko a nic už nepotřebuji! A nevíš, že jsi ubohý, bědný a nuzný, slepý a nahý.</span> <span class="verse"><a name="18">18</a>Radím ti, abys u mne nakoupil zlata ohněm přečištěného, a tak zbohatl; a bílý šat, aby ses oblékl a nebylo vidět tvou nahotu; a mast k potření očí, abys prohlédl.</span> <span class="verse"><a name="19">19</a>Já kárám a trestám ty, které miluji; vzpamatuj se tedy a čiň pokání.</span> <span class="verse"><a name="20">20</a>Hle, stojím přede dveřmi a tluču; zaslechne-li kdo můj hlas a otevře mi, vejdu k němu a budu s ním večeřet a on se mnou.</span> <span class="verse"><a name="21">21</a>Kdo zvítězí, tomu dám usednout se mnou na trůn, tak jako já jsem zvítězil a usedl s Otcem na jeho trůn.</span> <span class="verse"><a name="22">22</a>Kdo má uši, slyš, co Duch praví církvím."</span> </p></div</div></div></body></html>