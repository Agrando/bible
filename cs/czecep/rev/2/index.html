<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/rev/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/rev">Revelation</a> &gt <strong>Chapter 2</strong></div><p><span class="verse"><a name="1">1</a>Andělu církve v Efezu piš: Toto praví ten, který drží sedm hvězd ve své pravici, který se prochází mezi sedmi zlatými svícny:</span> <span class="verse"><a name="2">2</a>"Vím o tvých skutcích, o tvém úsilí i tvé vytrvalosti; vím, že nemůžeš snést ty, kdo jsou zlí, a vyzkoušel jsi ty, kdo se vydávají za apoštoly, ale nejsou, a shledal jsi, že jsou lháři.</span> <span class="verse"><a name="3">3</a>Máš vytrvalost a trpěl jsi pro mé jméno, a nepodlehls únavě.</span> <span class="verse"><a name="4">4</a>Ale to mám proti tobě, že už nemáš takovou lásku jako na počátku.</span> <span class="verse"><a name="5">5</a>Rozpomeň se, odkud jsi klesl, navrať se a jednej jako dřív. Ne-li, přijdu na tebe a pohnu tvým svícnem z jeho místa, jestliže se neobrátíš.</span> <span class="verse"><a name="6">6</a>To však máš k dobru, že nenávidíš skutky Nikolaitů stejně jako já.</span> <span class="verse"><a name="7">7</a>Kdo má uši, slyš, co Duch praví církvím: Tomu, kdo zvítězí, dám jíst ze stromu života v Božím ráji."</span> <span class="verse"><a name="8">8</a>Andělu církve ve Smyrně piš: Toto praví ten první i poslední, který byl mrtev a je živ:</span> <span class="verse"><a name="9">9</a>"Vím o tvém soužení a tvé chudobě, ale jsi bohat; vím, jak tě urážejí ti, kdo si říkají židé, ale nejsou, nýbrž je to spolek satanův!</span> <span class="verse"><a name="10">10</a>Neboj se toho, co máš vytrpět. Hle, ďábel má některé z vás uvrhnout do vězení, abyste prošli zkouškou, a budete mít soužení po deset dní. Buď věrný až na smrt, a dám ti vítězný věnec života.</span> <span class="verse"><a name="11">11</a>Kdo má uši, slyš, co Duch praví církvím: Kdo zvítězí, tomu druhá smrt neublíží."</span> <span class="verse"><a name="12">12</a>Andělu církve v Pergamu piš: Toto praví ten, který má ostrý dvousečný meč:</span> <span class="verse"><a name="13">13</a>"Vím, kde bydlíš: tam, kde je trůn satanův. Avšak pevně se držíš mého jména a nezapřel jsi víru ve mne ani ve dnech, kdy můj věrný svědek Antipas byl zabit mezi vámi, tam, kde bydlí satan.</span> <span class="verse"><a name="14">14</a>Jen to mám proti tobě, že u sebe máš zastánce učení Balaámova. Jako on učil Baláka svádět syny Izraele, aby se účastnili modlářských hostin a smilstva,</span> <span class="verse"><a name="15">15</a>tak i ty máš některé, kteří zastávají učení Nikolaitů.</span> <span class="verse"><a name="16">16</a>Proto se obrať! Ne-li, brzo k tobě přijdu a budu s nimi bojovat mečem svých úst.</span> <span class="verse"><a name="17">17</a>Kdo má uši, slyš, co Duch praví církvím: Tomu, kdo zvítězí, dám jíst ze skryté many; dám mu bílý kamének, a na tom kaménku je napsáno nové jméno, které nezná nikdo než ten, kdo je dostává."</span> <span class="verse"><a name="18">18</a>Andělu církve v Thyatirech piš: Toto praví Syn Boží, jenž má oči jako planoucí oheň a nohy jako zářivý kov:</span> <span class="verse"><a name="19">19</a>"Vím o tvých skutcích, lásce a víře, službě a vytrvalosti; vím, že tvých skutků je čím dál více.</span> <span class="verse"><a name="20">20</a>Ale to mám proti tobě, že trpíš ženu Jezábel, která se vydává za prorokyni a svým učením svádí moje služebníky ke smilstvu a k účasti na modlářských hostinách.</span> <span class="verse"><a name="21">21</a>Dal jsem jí čas k pokání, ale ona se nechce odvrátit od svého smilstva.</span> <span class="verse"><a name="22">22</a>Hle, sešlu na ni nemoc a do velikého soužení uvrhnu ty, kdo s ní cizoloží, jestliže se od jejích činů neodvrátí;</span> <span class="verse"><a name="23">23</a>a její děti zahubím. Tu poznají všechny církve, že já vidím do nitra i srdce člověka, a každému z vás odplatím podle vašich činů.</span> <span class="verse"><a name="24">24</a>Vám ostatním v Thyatirech, kteří nepřijímáte toto učení, kteří jste nepoznali to, čemu říkají hlubiny satanovy, pravím: Nevkládám na vás jiné břemeno.</span> <span class="verse"><a name="25">25</a>Jenom se pevně držte toho, co máte, dokud nepřijdu.</span> <span class="verse"><a name="26">26</a>Kdo zvítězí a setrvá v mých skutcích až do konce, tomu dám moc nad národy:</span> <span class="verse"><a name="27">27</a>bude je pást železnou berlou, jako hliněné nádobí je bude rozbíjet</span> <span class="verse"><a name="28">28</a>- tak jako já jsem tu moc přijal od svého Otce. Tomu, kdo zvítězí, dám hvězdu jitřní.</span> <span class="verse"><a name="29">29</a>Kdo má uši, slyš, co Duch praví církvím."</span> </p></div</div></div></body></html>