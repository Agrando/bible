<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/rev/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/rev">Revelation</a> &gt <strong>Chapter 16</strong></div><p><span class="verse"><a name="1">1</a>A slyšel jsem mocný hlas ze svatyně, jak praví sedmi andělům: "Jděte a vylejte těch sedm nádob Božího hněvu na zem!"</span> <span class="verse"><a name="2">2</a>První anděl šel a vylil svou nádobu na zem: a zlé, zhoubné vředy padly na lidi označené znamením dravé šelmy a klekající před jejím obrazem.</span> <span class="verse"><a name="3">3</a>Druhý vylil svou nádobu na moře: a změnilo se v krev jako krev zabitého a všechno živé v moři zahynulo.</span> <span class="verse"><a name="4">4</a>Třetí vylil svou nádobu na řeky a prameny vod: a změnily se v krev.</span> <span class="verse"><a name="5">5</a>Tu jsem slyšel, jak praví anděl, který má moc nad vodami: "Spravedlivý jsi, Bože, svatý, který jsi a kterýs byl, že jsi vynesl tento rozsudek:</span> <span class="verse"><a name="6">6</a>těm, kdo prolili krev svatých a proroků, dal jsi pít krev; stalo se jim po zásluze!"</span> <span class="verse"><a name="7">7</a>A od oltáře jsem slyšel hlas: "Ano, Pane Bože všemohoucí, pravé a spravedlivé jsou tvé soudy."</span> <span class="verse"><a name="8">8</a>Čtvrtý anděl vylil svou nádobu na slunce: a byla mu dána moc spalovat lidi svou výhní.</span> <span class="verse"><a name="9">9</a>Lidé hynuli nesmírným žárem a proklínali Boha, který má moc nad takovými pohromami; ale neobrátili se, aby mu vzdali čest.</span> <span class="verse"><a name="10">10</a>Pátý anděl vylil svou nádobu na trůn šelmy: a v jejím království nastala tma,</span> <span class="verse"><a name="11">11</a>lidé se bolestí hryzali do rtů a trýzněni vředy rouhali se nebeskému Bohu, ale neodvrátili se od svých činů.</span> <span class="verse"><a name="12">12</a>Šestý anděl vylil svou nádobu na velikou řeku Eufrat: a její voda vyschla, aby byla připravena cesta králům od východu slunce.</span> <span class="verse"><a name="13">13</a>A hle, z úst draka i z úst dravé šelmy a z úst lživého proroka vystoupili tři nečistí duchové, podobní ropuchám.</span> <span class="verse"><a name="14">14</a>Jsou to duchové ďábelští, kteří činí zázračná znamení. Vyšli ke králům celého světa, aby je shromáždili k boji v rozhodující den všemohoucího Boha.</span> <span class="verse"><a name="15">15</a>"Hle, přicházím nečekaně jako zloděj! Blaze tomu, kdo bdí a střeží svůj šat, aby nechodil nahý a nebylo vidět jeho nahotu!"</span> <span class="verse"><a name="16">16</a>Shromáždili ty krále na místo, zvané hebrejsky Harmagedon.</span> <span class="verse"><a name="17">17</a>Sedmý anděl vylil svou nádobu do ovzduší a z chrámu od trůnu zazněl mocný hlas: "Stalo se!"</span> <span class="verse"><a name="18">18</a>A rozpoutaly se blesky, hřmění a burácení, a nastalo hrozné zemětřesení, jaké nebylo, co je člověk na zemi; tak silné bylo to zemětřesení.</span> <span class="verse"><a name="19">19</a>A to veliké město se roztrhlo na tři části a města národů se zřítila. Bůh se rozpomenul na veliký Babylón a dal mu pít z poháru vína svého trestajícího hněvu.</span> <span class="verse"><a name="20">20</a>Všechny ostrovy zmizely, po horách nezůstalo stopy,</span> <span class="verse"><a name="21">21</a>na lidi padaly z nebe kroupy těžké jako cent; a lidé proklínali Boha za pohromu krupobití, protože ta pohroma byla strašná.</span> </p></div</div></div></body></html>