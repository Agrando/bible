<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/rev/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/rev">Revelation</a> &gt <strong>Chapter 12</strong></div><p><span class="verse"><a name="1">1</a>A ukázalo se veliké znamení na nebi: Žena oděná sluncem, s měsícem pod nohama a s korunou dvanácti hvězd kolem hlavy.</span> <span class="verse"><a name="2">2</a>Ta žena byla těhotná a křičela v bolestech, neboť přišla její hodina.</span> <span class="verse"><a name="3">3</a>Tu se ukázalo na nebi jiné znamení: Veliký ohnivý drak s deseti rohy a sedmi hlavami, a na každé hlavě měl královskou korunu.</span> <span class="verse"><a name="4">4</a>Ocasem smetl třetinu hvězd z nebe a svrhl je na zem. A drak se postavil před ženu, aby pohltil její dítě, jakmile se narodí.</span> <span class="verse"><a name="5">5</a>Ona porodila dítě, syna, který má železnou berlou pást všechny národy; ale dítě bylo přeneseno k Bohu a jeho trůnu.</span> <span class="verse"><a name="6">6</a>Žena pak uprchla na poušť, kde jí Bůh připravil útočiště, aby tam o ni bylo postaráno po tisíc dvě stě šedesát dní.</span> <span class="verse"><a name="7">7</a>A strhla se bitva na nebi: Michael a jeho andělé se utkali s drakem.</span> <span class="verse"><a name="8">8</a>Drak i jeho andělé bojovali, ale nezvítězili, a nebylo již pro ně místa v nebi.</span> <span class="verse"><a name="9">9</a>A veliký drak, ten dávný had, zvaný ďábel a satan, který sváděl celý svět, byl svržen na zem a s ním i jeho andělé.</span> <span class="verse"><a name="10">10</a>A slyšel jsem mocný hlas v nebi: "Nyní přišlo spasení, moc a království našeho Boha i vláda jeho Mesiáše; neboť byl svržen žalobce našich bratří, který je před Bohem osočoval dnem i nocí.</span> <span class="verse"><a name="11">11</a>Oni nad ním zvítězili pro krev Beránkovu a pro slovo svého svědectví. Nemilovali svůj život tak, aby se zalekli smrti.</span> <span class="verse"><a name="12">12</a>Proto jásejte, nebesa a všichni, kdo v nich přebýváte! Běda však zemi i moři, neboť sestoupil k vám ďábel, plný zlosti, protože ví, jak málo času mu zbývá."</span> <span class="verse"><a name="13">13</a>Když drak viděl, že je svržen na zem, začal pronásledovat ženu, která porodila syna.</span> <span class="verse"><a name="14">14</a>Ale té ženě byla dána dvě mocná orlí křídla, aby mohla uletět na poušť do svého útočiště, kde ukryta před hadem byla zachována při životě rok a dva roky a polovinu roku.</span> <span class="verse"><a name="15">15</a>A had za ní vychrlil ze chřtánu proud vody jako řeku, aby ji smetl.</span> <span class="verse"><a name="16">16</a>Ale země přispěla ženě na pomoc, otevřela ústa a pohltila tu řeku, kterou drak vychrlil.</span> <span class="verse"><a name="17">17</a>Drak v hněvu vůči té ženě rozpoutal válku proti ostatnímu jejímu potomstvu, proti těm, kdo zachovávají přikázání Boží a drží se svědectví Ježíšova. [ (Revelation of John 12:18) A drak se postavil na břeh moře. ]</span> </p></div</div></div></body></html>