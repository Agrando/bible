<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/2tim/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/2tim">2 Timothy</a> &gt <strong>Chapter 3</strong></div><p><span class="verse"><a name="1">1</a>Věz, že v posledních dnech nastanou zlé časy.</span> <span class="verse"><a name="2">2</a>Lidé budou sobečtí, chamtiví, chvástaví, domýšliví, budou se rouhat, nebudou poslouchat rodiče, budou nevděční, bezbožní,</span> <span class="verse"><a name="3">3</a>bez lásky, nesmiřitelní, pomlouvační, nevázaní, hrubí, lhostejní k dobrému,</span> <span class="verse"><a name="4">4</a>zrádní, bezhlaví, nadutí, budou mít raději rozkoš než Boha,</span> <span class="verse"><a name="5">5</a>budou se tvářit jako zbožní, ale svým jednáním to budou popírat. Takových lidí se straň.</span> <span class="verse"><a name="6">6</a>Patří k nim ti, kdo vnikají do rodin, aby nalákali lehkověrné ženy plné hříchů, ovládané rozličnými touhami,</span> <span class="verse"><a name="7">7</a>které by se pořád chtěly učit, a nikdy nemohou přijít k poznání pravdy.</span> <span class="verse"><a name="8">8</a>Jako Jannés a Jambrés odporovali Mojžíšovi, tak i ti falešní učitelé odporují pravdě. Jsou to lidé se zvrácenou myslí, kteří ve víře selhali.</span> <span class="verse"><a name="9">9</a>Ale s jejich úspěchy už je konec. Jejich zaslepenost bude všem stejně zjevná jako oněch dvou.</span> <span class="verse"><a name="10">10</a>Ty však jsi sledoval mé učení, můj způsob života, mé úmysly, mou víru, shovívavost, lásku, trpělivost,</span> <span class="verse"><a name="11">11</a>pronásledování a útrapy, jaké mne stihly v Antiochii, v Ikoniu a v Lystře. Jaká pronásledování jsem přestál, a ze všech mě Pán vysvobodil!</span> <span class="verse"><a name="12">12</a>A všichni, kdo chtějí zbožně žít v Kristu Ježíši, zakusí pronásledování.</span> <span class="verse"><a name="13">13</a>Avšak se zlými lidmi a podvodníky to půjde stále k horšímu, neboť klamou jiné i sebe.</span> <span class="verse"><a name="14">14</a>Ty však setrvávej v tom, čemu ses naučil a o čem jsi přesvědčen. Víš, od koho ses tomu naučil.</span> <span class="verse"><a name="15">15</a>Od dětství znáš svatá Písma, která ti mohou dát moudrost ke spasení, a to vírou v Krista Ježíše.</span> <span class="verse"><a name="16">16</a>Veškeré Písmo pochází z Božího Ducha a je dobré k učení, k usvědčování, k nápravě, k výchově ve spravedlnosti,</span> <span class="verse"><a name="17">17</a>aby Boží člověk byl náležitě připraven ke každému dobrému činu.</span> </p></div</div></div></body></html>