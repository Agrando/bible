<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/2tim/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/2tim">2 Timothy</a> &gt <strong>Chapter 2</strong></div><p><span class="verse"><a name="1">1</a>A ty, můj synu, buď silný milostí Krista Ježíše,</span> <span class="verse"><a name="2">2</a>a co jsi ode mne slyšel před mnoha svědky, svěř to věrným lidem, kteří budou schopni učit zase jiné.</span> <span class="verse"><a name="3">3</a>Snášej se mnou všechno zlé jako řádný voják Krista Ježíše.</span> <span class="verse"><a name="4">4</a>Kdo se dá na vojnu, nezaplétá se do záležitostí obyčejného života; chce obstát před tím, kdo mu velí.</span> <span class="verse"><a name="5">5</a>A kdo závodí, nedostane cenu, nezávodí-li podle pravidel.</span> <span class="verse"><a name="6">6</a>Také rolník musí nejprve těžce pracovat, než sklidí úrodu.</span> <span class="verse"><a name="7">7</a>Uvažuj o tom, co říkám. Pán ti dá, abys všechno pochopil.</span> <span class="verse"><a name="8">8</a>Pamatuj na Ježíše Krista vzkříšeného z mrtvých, původem z rodu Davidova; to je moje evangelium.</span> <span class="verse"><a name="9">9</a>Pro ně snáším utrpení a dokonce pouta jako zločinec. Ale Boží slovo není spoutáno.</span> <span class="verse"><a name="10">10</a>A tak všechno snáším pro vyvolené, aby i oni dosáhli spásy v Kristu Ježíši a věčné slávy.</span> <span class="verse"><a name="11">11</a>Věrohodné je to slovo: Jestliže jsme s ním zemřeli, budeme s ním i žít.</span> <span class="verse"><a name="12">12</a>Jestliže s ním vytrváme, budeme s ním i vládnout. Zapřeme-li ho, i on nás zapře.</span> <span class="verse"><a name="13">13</a>Jsme-li nevěrní, on zůstává věrný, neboť nemůže zapřít sám sebe.</span> <span class="verse"><a name="14">14</a>Toto připomínej a před tváří Boží naléhavě domlouvej bratřím, aby se nepřeli o slova. Není to k ničemu, leda k rozvrácení posluchačů.</span> <span class="verse"><a name="15">15</a>Usiluj o to, aby ses před Bohem osvědčil jako dělník, který se nemá zač stydět, protože správně zvěstuje slovo pravdy.</span> <span class="verse"><a name="16">16</a>Bezbožným a planým řečem se vyhýbej. Neboť takoví lidé půjdou stále dál ve své bezbožnosti</span> <span class="verse"><a name="17">17</a>a jejich učení se bude šířit jako rakovina. K nim patří Hymenaios a Filétos,</span> <span class="verse"><a name="18">18</a>kteří zbloudili z cesty pravdy, když říkají, že naše vzkříšení už nastalo; tak podvracejí víru některých bratří.</span> <span class="verse"><a name="19">19</a>Ovšem pevný Boží základ trvá a nese nápis 'Pán zná ty, kdo jsou jeho' a 'ať se odvrátí od nespravedlnosti každý, kdo vyznává jméno Páně'.</span> <span class="verse"><a name="20">20</a>Ve velké domácnosti nejsou jen zlaté a stříbrné nádoby, nýbrž i dřevěné a hliněné, jedny pro cenné věci, druhé na odpadky.</span> <span class="verse"><a name="21">21</a>Kdo se od těch falešných nauk očistí, bude nástrojem vznešeným, posvěceným, užitečným pro hospodáře, připraveným ke každému dobrému dílu.</span> <span class="verse"><a name="22">22</a>Vyhýbej se mladické prudkosti, usiluj o spravedlnost, víru, lásku a pokoj s těmi, kdo vzývají Pána z čistého srdce.</span> <span class="verse"><a name="23">23</a>Nepouštěj se do hloupých sporů, v jakých si libují nepoučení lidé; víš, že vedou jen k hádkám.</span> <span class="verse"><a name="24">24</a>Služebník Kristův se nemá hádat, nýbrž má být laskavý ke všem, schopný učit a být trpělivý.</span> <span class="verse"><a name="25">25</a>Má vlídně poučovat odpůrce. Snad jim dá Bůh, že se obrátí, poznají pravdu</span> <span class="verse"><a name="26">26</a>a vzpamatují se z ďáblových nástrah, do kterých se dali polapit, když podlehli jeho vůli.</span> </p></div</div></div></body></html>