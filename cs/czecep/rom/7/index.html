<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/rom/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/rom">Romans</a> &gt <strong>Chapter 7</strong></div><p><span class="verse"><a name="1">1</a>Což nevíte, bratří - vždyť mluvím k těm, kteří znají zákon - že zákon panuje nad člověkem, jen pokud je živ?</span> <span class="verse"><a name="2">2</a>Vdaná žena je zákonem vázána k žijícímu manželovi; když však muž zemře, je zproštěna zákona manželství.</span> <span class="verse"><a name="3">3</a>Pokud je tedy její muž naživu, bude prohlášena za cizoložnici, oddá-li se jinému muži. Jestliže však manžel zemře, je svobodná od zákona, takže nebude cizoložnicí, když se oddá jinému muži.</span> <span class="verse"><a name="4">4</a>Právě tak jste se i vy, bratří moji, stali mrtvými pro zákon skrze tělo Kristovo, abyste se oddali jinému, tomu, který byl vzkříšen z mrtvých, a tak nesli ovoce Bohu.</span> <span class="verse"><a name="5">5</a>Když jsme byli v moci hříchu, působily v nás vášně podněcované zákonem a nesly ovoce smrti.</span> <span class="verse"><a name="6">6</a>Nyní, když jsme zemřeli tomu, čím jsme byli spoutáni, byli jsme zproštěni zákona, takže sloužíme Bohu v novém životě Ducha, ne pod starou literou zákona.</span> <span class="verse"><a name="7">7</a>Co tedy máme říci? Že zákon je hříšný? Naprosto ne! Ale hřích bych byl nepoznal, kdyby nebylo zákona. Vždyť bych neznal žádostivost, kdyby zákon neřekl: 'Nepožádáš!'</span> <span class="verse"><a name="8">8</a>Hřích použil tohoto přikázání jako příležitosti, aby ve mně probudil všechnu žádostivost; bez zákona je totiž hřích mrtev.</span> <span class="verse"><a name="9">9</a>Já jsem kdysi žil bez zákona, když však přišel zákon, hřích ožil,</span> <span class="verse"><a name="10">10</a>a já jsem zemřel. Tak se ukázalo, že právě přikázání, které mi mělo dát život, přineslo mi smrt.</span> <span class="verse"><a name="11">11</a>Hřích použil přikázání jako příležitosti, aby mne oklamal a tak mě usmrtil.</span> <span class="verse"><a name="12">12</a>Zákon je tedy sám v sobě svatý a přikázání svaté, spravedlivé a dobré.</span> <span class="verse"><a name="13">13</a>Bylo snad to dobré příčinou mé smrti? Naprosto ne! Hřích však, aby se ukázal jako hřích, způsobil mi tím dobrým smrt; tak skrze přikázání ukázal hřích celou hloubku své hříšnosti.</span> <span class="verse"><a name="14">14</a>Víme, že zákon je svatý- já však jsem hříšný, hříchu zaprodán.</span> <span class="verse"><a name="15">15</a>Nepoznávám se ve svých skutcích; vždyť nedělám to, co chci, nýbrž to, co nenávidím.</span> <span class="verse"><a name="16">16</a>Jestliže však to, co dělám, je proti mé vůli, pak souhlasím se zákonem a uznávám, že je dobrý.</span> <span class="verse"><a name="17">17</a>Pak to vlastně nejsem já, kdo jedná špatně, ale hřích, který je ve mně.</span> <span class="verse"><a name="18">18</a>Vím totiž, že ve mně, to jest v mé lidské přirozenosti, nepřebývá dobro. Chtít dobro, to dokážu, ale vykonat už ne.</span> <span class="verse"><a name="19">19</a>Vždyť nečiním dobro, které chci, nýbrž zlo, které nechci.</span> <span class="verse"><a name="20">20</a>Jestliže však činím to, co nechci, nedělám to já, ale hřích, který ve mně přebývá.</span> <span class="verse"><a name="21">21</a>Objevuji tedy takový zákon: Když chci činit dobro, mám v dosahu jen zlo.</span> <span class="verse"><a name="22">22</a>Ve své nejvnitřnější bytosti s radostí souhlasím se zákonem Božím;</span> <span class="verse"><a name="23">23</a>když však mám jednat, pozoruji, že jiný zákon vede boj proti zákonu, kterému se podřizuje má mysl, a činí mě zajatcem zákona hříchu, kterému se podřizují mé údy.</span> <span class="verse"><a name="24">24</a>Jak ubohý jsem to člověk! Kdo mě vysvobodí z tohoto těla smrti?</span> <span class="verse"><a name="25">25</a>Jedině Bohu buď dík skrze Ježíše Krista, Pána našeho! - A tak tentýž já sloužím svou myslí zákonu Božímu, ale svým jednáním zákonu hříchu.</span> </p></div</div></div></body></html>