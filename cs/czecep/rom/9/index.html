<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/rom/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/rom">Romans</a> &gt <strong>Chapter 9</strong></div><p><span class="verse"><a name="1">1</a>Mluvím pravdu v Kristu, nelžu, a dosvědčuje mi to mé svědomí v Duchu svatém,</span> <span class="verse"><a name="2">2</a>že mám velký zármutek a neustálou bolest ve svém srdci.</span> <span class="verse"><a name="3">3</a>Přál bych si sám být proklet a odloučen od Krista Ježíše za své bratry, za lid, z něhož pocházím.</span> <span class="verse"><a name="4">4</a>Jsou to Izraelci, jim patří synovství i sláva i smlouvy s Bohem, jim je svěřen zákon i bohoslužba i zaslíbení,</span> <span class="verse"><a name="5">5</a>jejich jsou praotcové, z nich rodem pochází Kristus. Bůh, který je nade všemi, buď pochválen na věky, amen.</span> <span class="verse"><a name="6">6</a>Ne že by slovo Boží selhalo. Vždyť ne všichni, kteří jsou z Izraele, jsou Izrael,</span> <span class="verse"><a name="7">7</a>ani nejsou všichni dětmi Abrahamovými jen proto, že jsou jeho potomci, nýbrž 'z Izáka bude povoláno tvé potomstvo', to jest:</span> <span class="verse"><a name="8">8</a>dětmi Božími nejsou tělesné děti, nýbrž za potomky se považují děti zaslíbené.</span> <span class="verse"><a name="9">9</a>Slovo zaslíbení zní takto: 'V určený čas přijdu, a Sára bude mít syna.'</span> <span class="verse"><a name="10">10</a>A nejen to: Také Rebeka měla obě děti z téhož muže, z našeho praotce Izáka;</span> <span class="verse"><a name="11">11</a>ještě se jí nenarodily a nemohly učinit nic dobrého ani zlého. Aby však zůstalo v platnosti Boží vyvolení, o kterém bylo předem rozhodnuto</span> <span class="verse"><a name="12">12</a>a které nezávisí na skutcích, nýbrž na tom, kdo povolává, bylo jí hned řečeno, že starší bude sloužit mladšímu.</span> <span class="verse"><a name="13">13</a>Neboť je psáno: 'Jákoba jsem si zamiloval, ale Ezaua jsem odmítl.'</span> <span class="verse"><a name="14">14</a>Co tedy řekneme? Je Bůh nespravedlivý? Naprosto ne!</span> <span class="verse"><a name="15">15</a>Mojžíšovi řekl: 'Smiluji se, nad kým se smiluji, a slituji se, nad kým se slituji.'</span> <span class="verse"><a name="16">16</a>Nezáleží tedy na tom, kdo chce, ani na tom, kdo se namáhá, ale na Bohu, který se smilovává.</span> <span class="verse"><a name="17">17</a>Písmo přece říká faraónovi: 'Vyzdvihl jsem tě, abych na tobě ukázal svou moc a aby mé jméno bylo rozhlášeno po celé zemi.'</span> <span class="verse"><a name="18">18</a>Smilovává se tedy, nad kým chce, a koho chce, činí zatvrzelým.</span> <span class="verse"><a name="19">19</a>Snad mi řekneš: "Proč nás tedy Bůh ještě kárá? Může se vůbec někdo vzepřít jeho vůli?"</span> <span class="verse"><a name="20">20</a>Člověče, co vlastně jsi, že odmlouváš Bohu? Řekne snad výtvor svému tvůrci: "Proč jsi mě udělal takto?"</span> <span class="verse"><a name="21">21</a>Nemá snad hrnčíř hlínu ve své moci, aby z téže hroudy udělal jednu nádobu ke vznešeným účelům a druhou ke všedním?</span> <span class="verse"><a name="22">22</a>Jestliže Bůh chtěl ukázat svůj hněv a zjevit svou moc, a proto s velkou shovívavostí snášel ty, kdo propadli jeho hněvu a byli určeni k záhubě,</span> <span class="verse"><a name="23">23</a>stejně chtěl ukázat bohatství své slávy na těch, nad nimiž se smiloval a které připravil k slávě -</span> <span class="verse"><a name="24">24</a>na nás, které povolal nejen ze židů, ale i z pohanských národů.</span> <span class="verse"><a name="25">25</a>Jak je psáno u Ozeáše: 'Lid, který není můj, povolám za svůj lid a Nemilovanou nazvu Milovanou,</span> <span class="verse"><a name="26">26</a>a kde bylo řečeno: Vy nejste můj lid, tam budou nazváni syny Boha živého.'</span> <span class="verse"><a name="27">27</a>A Izaiáš prohlašuje o Izraeli: 'Kdyby bylo synů Izraele jako písku v moři, jen zbytek bude zachráněn,</span> <span class="verse"><a name="28">28</a>neboť Hospodin vykoná svůj soud na zemi rychle a úplně.'</span> <span class="verse"><a name="29">29</a>A jak to Izaiáš předpověděl: 'Kdyby nám Hospodin zástupů nenechal aspoň símě, bylo by to s námi jako se Sodomou, Gomoře bychom byli podobni.'</span> <span class="verse"><a name="30">30</a>Co tedy nakonec řekneme? To, že pohanští národové, kteří neusilovali o spravedlnost, spravedlnosti dosáhli, a to spravedlnosti z víry;</span> <span class="verse"><a name="31">31</a>Izrael však, který usiloval o spravedlnost podle zákona, k cíli zákona nedospěl.</span> <span class="verse"><a name="32">32</a>Proč? Protože nevycházel z víry, nýbrž ze skutků. Narazili na kámen úrazu,</span> <span class="verse"><a name="33">33</a>jak je psáno: 'Hle, kladu na Siónu kámen úrazu a skálu pohoršení, ale kdo v něho věří, nebude zahanben.'</span> </p></div</div></div></body></html>