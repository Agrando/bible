<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/rom/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/rom">Romans</a> &gt <strong>Chapter 8</strong></div><p><span class="verse"><a name="1">1</a>Nyní však není žádného odsouzení pro ty, kteří jsou v Kristu Ježíši,</span> <span class="verse"><a name="2">2</a>neboť zákon Ducha, který vede k životu v Kristu Ježíši, osvobodil tě od zákona hříchu a smrti.</span> <span class="verse"><a name="3">3</a>Bůh učinil to, co bylo zákonu nemožné pro lidskou slabost: Jako oběť za hřích poslal svého vlastního Syna v těle, jako má hříšný člověk, aby na lidském těle odsoudil hřích,</span> <span class="verse"><a name="4">4</a>a aby tak spravedlnost požadovaná zákonem byla naplněna v nás, kteří se neřídíme svou vůlí, nýbrž vůlí Ducha.</span> <span class="verse"><a name="5">5</a>Ti, kdo dělají jen to, co sami chtějí, tíhnou k tomu, co je tělesné; ale ti, kdo se dají vést Duchem, tíhnou k tomu, co je duchovní.</span> <span class="verse"><a name="6">6</a>Dát se vést sobectvím znamená smrt, dát se vést Duchem je život a pokoj.</span> <span class="verse"><a name="7">7</a>Soustředění na sebe je Bohu nepřátelské, neboť se nechce ani nemůže podřídit Božímu zákonu.</span> <span class="verse"><a name="8">8</a>Ti, kdo žijí jen z vlastních sil, nemohou se líbit Bohu.</span> <span class="verse"><a name="9">9</a>Vy však nejste živi ze své síly, ale z moci Ducha, jestliže ve vás Boží Duch přebývá. Kdo nemá Ducha Kristova, ten není jeho.</span> <span class="verse"><a name="10">10</a>Je-li však ve vás Kristus, pak vaše tělo sice podléhá smrti, protože jste zhřešili, ale Duch dává život, protože jste ospravedlněni.</span> <span class="verse"><a name="11">11</a>Jestliže ve vás přebývá Duch toho, který Ježíše vzkřísil z mrtvých, pak ten, kdo vzkřísil z mrtvých Krista Ježíše, obživí i vaše smrtelná těla Duchem, který ve vás přebývá.</span> <span class="verse"><a name="12">12</a>A tak, bratří, jsme dlužni, ale ne sami sobě, abychom museli žít podle své vůle.</span> <span class="verse"><a name="13">13</a>Vždyť žijete-li podle své vůle, spějete k smrti; jestliže však mocí Ducha usmrcujete hříšné činy, budete žít.</span> <span class="verse"><a name="14">14</a>Ti, kdo se dají vést Duchem Božím, jsou synové Boží.</span> <span class="verse"><a name="15">15</a>Nepřijali jste přece Ducha otroctví, abyste opět propadli strachu, nýbrž přijali jste Ducha synovství, v němž voláme: Abba, Otče!</span> <span class="verse"><a name="16">16</a>Tak Boží Duch dosvědčuje našemu duchu, že jsme Boží děti.</span> <span class="verse"><a name="17">17</a>A jsme-li děti, tedy i dědicové - dědicové Boží, spoludědicové Kristovi; trpíme-li spolu s ním, budeme spolu s ním účastni Boží slávy.</span> <span class="verse"><a name="18">18</a>Soudím totiž, že utrpení nynějšího času se nedají srovnat s budoucí slávou, která má být na nás zjevena.</span> <span class="verse"><a name="19">19</a>Celé tvorstvo toužebně vyhlíží a čeká, kdy se zjeví sláva Božích synů.</span> <span class="verse"><a name="20">20</a>Neboť tvorstvo bylo vydáno marnosti - ne vlastní vinou, nýbrž tím, kdo je marnosti vydal. Trvá však naděje,</span> <span class="verse"><a name="21">21</a>že i samo tvorstvo bude vysvobozeno z otroctví zániku a uvedeno do svobody a slávy dětí Božích.</span> <span class="verse"><a name="22">22</a>Víme přece, že veškeré tvorstvo až podnes společně sténá a pracuje k porodu.</span> <span class="verse"><a name="23">23</a>A nejen to: i my sami, kteří již máme Ducha jako příslib darů Božích, i my ve svém nitru sténáme, očekávajíce přijetí za syny, totiž vykoupení svého těla.</span> <span class="verse"><a name="24">24</a>Jsme spaseni v naději; naděje však, kterou je vidět, není už naděje. Kdo něco vidí, proč by v to ještě doufal?</span> <span class="verse"><a name="25">25</a>Ale doufáme-li v to, co nevidíme, trpělivě to očekáváme.</span> <span class="verse"><a name="26">26</a>Tak také Duch přichází na pomoc naší slabosti. Vždyť ani nevíme, jak a za co se modlit, ale sám Duch se za nás přimlouvá nevyslovitelným lkáním.</span> <span class="verse"><a name="27">27</a>Ten, který zkoumá srdce, ví, co je úmyslem Ducha; neboť Duch se přimlouvá za svaté podle Boží vůle.</span> <span class="verse"><a name="28">28</a>Víme, že všecko napomáhá k dobrému těm, kdo milují Boha, kdo jsou povoláni podle jeho rozhodnutí.</span> <span class="verse"><a name="29">29</a>Které předem vyhlédl, ty také předem určil, aby přijali podobu jeho Syna, tak aby byl prvorozený mezi mnoha bratřími;</span> <span class="verse"><a name="30">30</a>které předem určil, ty také povolal; které povolal, ty také ospravedlnil, a které ospravedlnil, ty také uvedl do své slávy.</span> <span class="verse"><a name="31">31</a>Co k tomu dodat? Je-li Bůh s námi, kdo proti nám?</span> <span class="verse"><a name="32">32</a>On neušetřil svého vlastního Syna, ale za nás za všecky jej vydal; jak by nám spolu s ním nedaroval všecko?</span> <span class="verse"><a name="33">33</a>Kdo vznese žalobu proti vyvoleným Božím? Vždyť Bůh ospravedlňuje!</span> <span class="verse"><a name="34">34</a>Kdo je odsoudí? Vždyť Kristus Ježíš, který zemřel a který byl vzkříšen, je na pravici Boží a přimlouvá se za nás!</span> <span class="verse"><a name="35">35</a>Kdo nás odloučí od lásky Kristovy? Snad soužení nebo úzkost, pronásledování nebo hlad, bída, nebezpečí nebo meč?</span> <span class="verse"><a name="36">36</a>Jak je psáno: "Denně jsme pro tebe vydáváni na smrt, jsme jako ovce určené na porážku."</span> <span class="verse"><a name="37">37</a>Ale v tom ve všem slavně vítězíme mocí toho, který si nás zamiloval.</span> <span class="verse"><a name="38">38</a>Jsem jist, že ani smrt ani život, ani andělé ani mocnosti, ani přítomnost ani budoucnost, ani žádná moc,</span> <span class="verse"><a name="39">39</a>ani výšiny ani hlubiny, ani co jiného v celém tvorstvu nedokáže nás odloučit od lásky Boží, která je v Kristu Ježíši, našem Pánu.</span> </p></div</div></div></body></html>