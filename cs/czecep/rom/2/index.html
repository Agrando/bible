<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/rom/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/rom">Romans</a> &gt <strong>Chapter 2</strong></div><p><span class="verse"><a name="1">1</a>Proto nemáš nic na svou omluvu, když vynášíš soud, ať jsi kdokoli. Tím, že soudíš druhého, odsuzuješ sám sebe. Neboť soudíš, ale činíš totéž.</span> <span class="verse"><a name="2">2</a>Víme přece, že Boží soud pravdivě postihuje ty, kteří tak jednají.</span> <span class="verse"><a name="3">3</a>Myslíš si snad, když soudíš ty, kdo takto jednají, a sám činíš totéž, že ty ujdeš soudu Božímu?</span> <span class="verse"><a name="4">4</a>Či snad pohrdáš bohatstvím jeho dobroty, shovívavosti a velkomyslnosti, a neuvědomuješ si, že dobrotivost Boží tě chce přivést k pokání?</span> <span class="verse"><a name="5">5</a>Svou tvrdostí a nekajícnou myslí si střádáš Boží hněv pro den hněvu, kdy se zjeví spravedlivý Boží soud.</span> <span class="verse"><a name="6">6</a>On 'odplatí každému podle jeho skutků'.</span> <span class="verse"><a name="7">7</a>Těm, kteří vytrvalostí v dobrém jednání hledají nepomíjející slávu a čest, dá život věčný.</span> <span class="verse"><a name="8">8</a>Ty však, kteří prosazují sebe, odpírají pravdě a podléhají nepravosti, očekává hněv a trest.</span> <span class="verse"><a name="9">9</a>Soužení a úzkost padne na každého, kdo působí zlo, předně na Žida, ale i na Řeka;</span> <span class="verse"><a name="10">10</a>avšak sláva, čest a pokoj čeká každého, kdo působí dobro, předně Žida, ale i Řeka.</span> <span class="verse"><a name="11">11</a>Bůh nikomu nestraní.</span> <span class="verse"><a name="12">12</a>Ti, kteří neměli zákon a hřešili, také bez zákona zahynou; ti, kteří znali zákon a hřešili, budou odsouzeni podle zákona.</span> <span class="verse"><a name="13">13</a>Před Bohem nejsou spravedliví ti, kdo zákon slyší; ospravedlněni budou, kdo zákon svými činy plní.</span> <span class="verse"><a name="14">14</a>Jestliže národy, které nemají zákon, samy od sebe činí to, co zákon žádá, pak jsou samy sobě zákonem, i když zákon nemají.</span> <span class="verse"><a name="15">15</a>Tím ukazují, že to, co zákon požaduje, mají napsáno ve svém srdci, jak dosvědčuje jejich svědomí, poněvadž jejich myšlenky je jednou obviňují, jednou hájí.</span> <span class="verse"><a name="16">16</a>Nastane den, kdy Bůh skrze Ježíše Krista bude soudit podle mého evangelia, co je v lidech skryto.</span> <span class="verse"><a name="17">17</a>Ty se tedy nazýváš židem, spoléháš na zákon, chlubíš se Bohem</span> <span class="verse"><a name="18">18</a>a tím, že znáš jeho vůli a vyučován zákonem dovedeš rozpoznat, na čem záleží.</span> <span class="verse"><a name="19">19</a>Myslíš si, že jsi vůdcem slepých, světlem těch, kteří jsou ve tmách,</span> <span class="verse"><a name="20">20</a>vychovatelem nevzdělaných, učitelem nedospělých, protože máš v zákoně ztělesnění všeho poznání a vší pravdy.</span> <span class="verse"><a name="21">21</a>Ty tedy poučuješ druhého, a sám sebe neučíš? Hlásáš, že se nemá krást, a sám kradeš?</span> <span class="verse"><a name="22">22</a>Říkáš, že se nesmí cizoložit, a sám cizoložíš? Ošklivíš si modly, a věci z jejich chrámů bereš?</span> <span class="verse"><a name="23">23</a>Zakládáš si na zákoně, a sám přestupováním zákona zneuctíváš Boha?</span> <span class="verse"><a name="24">24</a>'Jméno Boží je vaší vinou v posměchu mezi národy', jak stojí psáno.</span> <span class="verse"><a name="25">25</a>Obřízka má smysl, jestliže zachováváš zákon. Jestliže však zákon přestupuješ, je to, jako kdybys nebyl obřezán.</span> <span class="verse"><a name="26">26</a>Jestliže naopak ten, kdo není obřezán, zachovává požadavky zákona, není to, jako kdyby byl obřezán?</span> <span class="verse"><a name="27">27</a>Ten, kdo není obřezán, ale plní zákon, bude soudcem nad tebou, který s celou svou literou zákona a obřezaností zákon přestupuješ.</span> <span class="verse"><a name="28">28</a>Pravý žid není ten, kdo je jím navenek, a pravá obřízka není ta, která je zjevná na těle.</span> <span class="verse"><a name="29">29</a>Pravý žid je ten, kdo je jím uvnitř, s obřízkou srdce, která je působena Duchem, nikoli literou zákona. Ten dojde chvály ne od lidí, nýbrž od Boha.</span> </p></div</div></div></body></html>