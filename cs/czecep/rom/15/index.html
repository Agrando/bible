<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/rom/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/rom">Romans</a> &gt <strong>Chapter 15</strong></div><p><span class="verse"><a name="1">1</a>My silní jsme povinni snášet slabosti slabých a nemít zalíbení sami v sobě.</span> <span class="verse"><a name="2">2</a>Každý z nás ať vychází vstříc bližnímu, aby to bylo k dobru společného růstu.</span> <span class="verse"><a name="3">3</a>Vždyť Kristus neměl zalíbení sám v sobě, nýbrž podle slov Písma: 'Urážky těch, kdo tě tupí, padly na mne.'</span> <span class="verse"><a name="4">4</a>Všecko, co je tam psáno, bylo napsáno k našemu poučení, abychom z trpělivosti a z povzbuzení, které nám dává Písmo, čerpali naději.</span> <span class="verse"><a name="5">5</a>Bůh trpělivosti a povzbuzení ať vám dá, abyste jedni i druzí stejně smýšleli po příkladu Krista Ježíše,</span> <span class="verse"><a name="6">6</a>a tak svorně jedněmi ústy slavili Boha a Otce našeho Pána Ježíše Krista.</span> <span class="verse"><a name="7">7</a>Proto přijímejte jeden druhého, tak jako Kristus k slávě Boží přijal vás.</span> <span class="verse"><a name="8">8</a>Chci říci: Kristus se stal služebníkem židů, aby ukázal Boží věrnost a potvrdil sliby, dané otcům,</span> <span class="verse"><a name="9">9</a>a pohanské národy aby slavily Boha za jeho slitování, jak je psáno: 'Proto vzdám tobě chválu mezi národy a jménu tvému žalmy zpívati budu.'</span> <span class="verse"><a name="10">10</a>A dále je řečeno: 'Radujte se, pohané, spolu s jeho lidem.'</span> <span class="verse"><a name="11">11</a>A opět: 'Chvalte Hospodina všichni národové a vzdej mu chválu lid všech zemí.'</span> <span class="verse"><a name="12">12</a>A Izaiáš k tomu říká: 'Přijde potomek Isajův, povstane, aby vládl národům, v něj budou pohané doufat.'</span> <span class="verse"><a name="13">13</a>Bůh naděje nechť vás naplní veškerou radostí a pokojem ve víře, aby se rozhojnila vaše naděje mocí Ducha svatého.</span> <span class="verse"><a name="14">14</a>Jsem přesvědčen také já o vás, bratří moji, že i vy jste plni dobroty, naplněni veškerým poznáním, takže sami můžete ukazovat cestu jeden druhému.</span> <span class="verse"><a name="15">15</a>V tomto dopise jsem se místy odvážil připomenout vám leccos ve jménu milosti, která mi byla dána od Boha,</span> <span class="verse"><a name="16">16</a>abych byl služebníkem Krista Ježíše mezi pohanskými národy. Konám tuto posvátnou službu kázáním Božího evangelia, abych pohany přinesl jako obětní dar milý Bohu, posvěcený Duchem svatým.</span> <span class="verse"><a name="17">17</a>To je má chlouba, kterou mám v Kristu Ježíši před Bohem.</span> <span class="verse"><a name="18">18</a>Neodvážil bych se totiž mluvit o něčem, co by nevykonal Kristus skrze mne, slovem i skutkem,</span> <span class="verse"><a name="19">19</a>v moci znamení a divů, v moci Ducha, aby pohané přijali evangelium. Tak jsem celý okruh od Jeruzaléma až po Illyrii naplnil Kristovým evangeliem.</span> <span class="verse"><a name="20">20</a>Zakládám si na tom, že kážu evangelium tam, kde o Kristu ještě neslyšeli; nechci stavět na cizím základu,</span> <span class="verse"><a name="21">21</a>ale jak je psáno: 'Ti, jimž nebylo o něm zvěstováno, uvidí a ti, kteří neslyšeli, pochopí.'</span> <span class="verse"><a name="22">22</a>To mi také mnohokrát zabránilo, abych k vám přišel.</span> <span class="verse"><a name="23">23</a>Nyní však už pro mne není žádné volné pole v těchto končinách; už mnoho let k vám toužím přijít,</span> <span class="verse"><a name="24">24</a>až se vydám do Hispanie. Doufám tedy, že se u vás zastavím a že mě vypravíte na další cestu, až aspoň trochu užiju radosti ze společenství s vámi.</span> <span class="verse"><a name="25">25</a>Zatím však se chystám do Jeruzaléma, abych přinesl pomoc tamějším bratřím.</span> <span class="verse"><a name="26">26</a>Makedonští a Achajští se totiž rozhodli vykonat sbírku ve prospěch chudých bratří v Jeruzalémě.</span> <span class="verse"><a name="27">27</a>Rozhodli se tak proto, že i oni jsou jejich dlužníky. Jestliže pohané dostali podíl na jejich duchovních darech, jsou zavázáni posloužit jim zase ve věcech hmotných.</span> <span class="verse"><a name="28">28</a>Až dokončím tento úkol a řádně jim odevzdám výtěžek sbírky, vydám se do Hispanie a zastavím se u vás.</span> <span class="verse"><a name="29">29</a>Jsem jist, že až k vám dojdu, přijdu s plností Kristova požehnání.</span> <span class="verse"><a name="30">30</a>Prosím vás, bratří, pro našeho Pána Ježíše Krista a pro lásku, která je z Ducha, pomáhejte mi v boji svými přímluvami u Boha,</span> <span class="verse"><a name="31">31</a>abych byl zachráněn před nevěřícími v Judsku a aby moje služba pro Jeruzalém byla tamějším bratřím vítaná.</span> <span class="verse"><a name="32">32</a>Pak budu moci z vůle Boží k vám přijít s radostí a najít mezi vámi chvíli odpočinku.</span> <span class="verse"><a name="33">33</a>Bůh pokoje buď se všemi vámi. Amen.</span> </p></div</div></div></body></html>