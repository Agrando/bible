<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/rom/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/rom">Romans</a> &gt <strong>Chapter 3</strong></div><p><span class="verse"><a name="1">1</a>Co má tedy žid navíc? A jaký je užitek obřízky?</span> <span class="verse"><a name="2">2</a>Veliký v každém ohledu! Předně ten, že židům byla svěřena Boží slova.</span> <span class="verse"><a name="3">3</a>A co když někteří byli nevěrní? Nezruší jejich nevěrnost věrnost Boží?</span> <span class="verse"><a name="4">4</a>Naprosto ne! Ať se ukáže, že Bůh je pravdivý, ale 'každý člověk lhář', jak je psáno: 'Aby ses ukázal spravedlivý ve svých slovech a zvítězil, přijdeš-li na soud.'</span> <span class="verse"><a name="5">5</a>Jestliže však naše nepravost dává vyniknout spravedlnosti Boží, co k tomu řekneme? Není Bůh, po lidsku řečeno, nespravedlivý, když nás stíhá svým hněvem?</span> <span class="verse"><a name="6">6</a>Naprosto ne! Vždyť jak by potom Bůh mohl soudit svět?</span> <span class="verse"><a name="7">7</a>Jestliže však moje lež vyzdvihla Boží pravdu k jeho slávě, proč mám být ještě souzen jako hříšník?</span> <span class="verse"><a name="8">8</a>A nevede to potom k tomu, co nám někteří pomlouvači připisují, jako bychom říkali: "Čiňme zlo, aby přišlo dobro?" Ty čeká spravedlivé odsouzení!</span> <span class="verse"><a name="9">9</a>Co tedy? Máme my židé nějakou přednost? Vůbec ne! Vždyť jsme už dříve ukázali, že všichni, židé i pohané, jsou pod mocí hříchu,</span> <span class="verse"><a name="10">10</a>jak je psáno: 'Nikdo není spravedlivý, není ani jeden,</span> <span class="verse"><a name="11">11</a>nikdo není rozumný, není, kdo by hledal Boha;</span> <span class="verse"><a name="12">12</a>všichni se odchýlili, všichni propadli zvrácenosti, není, kdo by činil dobro, není ani jeden.</span> <span class="verse"><a name="13">13</a>Hrob otevřený je jejich hrdlo, svým jazykem mluví jen lest, hadí jed skrývají ve rtech,</span> <span class="verse"><a name="14">14</a>jejich ústa jsou samá kletba a hořkost,</span> <span class="verse"><a name="15">15</a>jejich nohy spěchají prolévat krev,</span> <span class="verse"><a name="16">16</a>zhouba a bída je na jejich cestách;</span> <span class="verse"><a name="17">17</a>nepoznali cestu pokoje</span> <span class="verse"><a name="18">18</a>a úctu před Bohem nemají.'</span> <span class="verse"><a name="19">19</a>Víme, že co zákon říká, říká těm, kdo jsou pod zákonem, aby byla umlčena každá ústa a aby celý svět byl před Bohem usvědčen z viny.</span> <span class="verse"><a name="20">20</a>Vždyť ze skutků zákona 'nebude před ním nikdo ospravedlněn', neboť ze zákona pochází poznání hříchu.</span> <span class="verse"><a name="21">21</a>Nyní však je zjevena Boží spravedlnost bez zákona, dosvědčovaná zákonem i proroky,</span> <span class="verse"><a name="22">22</a>Boží spravedlnost skrze víru v Ježíše Krista pro všecky, kdo věří. Není totiž rozdílu:</span> <span class="verse"><a name="23">23</a>všichni zhřešili a jsou daleko od Boží slávy;</span> <span class="verse"><a name="24">24</a>jsou ospravedlňováni zadarmo jeho milostí vykoupením v Kristu Ježíši.</span> <span class="verse"><a name="25">25</a>Jeho ustanovil Bůh, aby svou vlastní smrtí se stal smírnou obětí pro ty, kdo věří. Tak prokázal, že byl spravedlivý, když již dříve trpělivě promíjel hříchy.</span> <span class="verse"><a name="26">26</a>Svou spravedlnost prokázal i v nynějším čase, aby bylo zjevné, že je spravedlivý a ospravedlňuje toho, kdo žije z víry v Ježíše.</span> <span class="verse"><a name="27">27</a>Kde zůstala chlouba? Byla vyloučena! Jakým zákonem? Zákonem skutků? Nikoli, nýbrž zákonem víry.</span> <span class="verse"><a name="28">28</a>Jsme totiž přesvědčeni, že se člověk stává spravedlivým vírou bez skutků zákona.</span> <span class="verse"><a name="29">29</a>Je snad Bůh toliko Bohem židů? Což není též Bohem pohanů? Zajisté i pohanů!</span> <span class="verse"><a name="30">30</a>Vždyť je to jeden a týž Bůh, který obřezané ospravedlní z víry a neobřezané skrze víru.</span> <span class="verse"><a name="31">31</a>To tedy vírou rušíme zákon? Naprosto ne! Naopak, zákon potvrzujeme.</span> </p></div</div></div></body></html>