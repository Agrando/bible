<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/rom/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/rom">Romans</a> &gt <strong>Chapter 1</strong></div><p><span class="verse"><a name="1">1</a>Pavel, služebník Krista Ježíše, povolaný za apoštola, vyvolený ke zvěstování Božího evangelia,</span> <span class="verse"><a name="2">2</a>jež Bůh ústy svých proroků předem zaslíbil ve svatých Písmech,</span> <span class="verse"><a name="3">3</a>evangelia o jeho Synu, který tělem pocházel z rodu Davidova,</span> <span class="verse"><a name="4">4</a>ale Duchem svatým byl ve svém zmrtvýchvstání uveden do moci Božího Syna, evangelia o Ježíši Kristu, našem Pánu.</span> <span class="verse"><a name="5">5</a>Skrze něho jsme přijali milost apoštolského poslání, aby ke cti jeho jména uposlechly a uvěřily všecky národy;</span> <span class="verse"><a name="6">6</a>k nim patříte i vy, neboť jste byli povoláni Ježíšem Kristem.</span> <span class="verse"><a name="7">7</a>Všem vám v Římě, kdo jste Bohem milováni a povoláni ke svatosti: milost vám a pokoj od Boha Otce našeho a Pána Ježíše Krista.</span> <span class="verse"><a name="8">8</a>Nejprve vzdávám díky svému Bohu skrze Ježíše Krista za vás všechny, protože se po celém světě rozšiřuje zvěst o vaší víře.</span> <span class="verse"><a name="9">9</a>Bůh, jemuž z celé duše sloužím evangeliem o jeho Synu, je mi svědkem, jak na vás bez ustání pamatuji</span> <span class="verse"><a name="10">10</a>při všech svých modlitbách a prosím, zda by mi konečně jednou nebylo z vůle Boží dopřáno dostat se k vám.</span> <span class="verse"><a name="11">11</a>Toužím vás spatřit, abych se s vámi sdílel o některý duchovní dar a tak vás posílil,</span> <span class="verse"><a name="12">12</a>to jest abychom se spolu navzájem povzbudili vírou jak vaší, tak mou.</span> <span class="verse"><a name="13">13</a>Rád bych, abyste věděli, bratří, že jsem už často zamýšlel přijít k vám, abych i mezi vámi sklidil nějaké ovoce, tak jako mezi jinými národy; ale až dosud mi v tom bylo vždy zabráněno.</span> <span class="verse"><a name="14">14</a>Cítím se totiž dlužníkem Řeků i barbarů, vzdělaných i nevzdělaných.</span> <span class="verse"><a name="15">15</a>Odtud moje touha zvěstovat evangelium i vám, kteří jste v Římě.</span> <span class="verse"><a name="16">16</a>Nestydím se za evangelium: je to moc Boží ke spasení pro každého, kdo věří, předně pro Žida, ale také pro Řeka.</span> <span class="verse"><a name="17">17</a>Vždyť se v něm zjevuje Boží spravedlnost, která je přijímána vírou a vede k víře; stojí přece psáno: 'Spravedlivý z víry bude živ.'</span> <span class="verse"><a name="18">18</a>Boží hněv se zjevuje z nebe proti každé bezbožnosti a nepravosti lidí, kteří svou nepravostí potlačují pravdu.</span> <span class="verse"><a name="19">19</a>Vždyť to, co lze o Bohu poznat, je jim přístupné, Bůh jim to přece odhalil.</span> <span class="verse"><a name="20">20</a>Jeho věčnou moc a božství, které jsou neviditelné, lze totiž od stvoření světa vidět, když lidé přemýšlejí o jeho díle, takže nemají výmluvu.</span> <span class="verse"><a name="21">21</a>Poznali Boha, ale nevzdali mu čest jako Bohu ani mu nebyli vděčni, nýbrž jejich myšlení je zavedlo do marnosti a jejich scestná mysl se ocitla ve tmě.</span> <span class="verse"><a name="22">22</a>Tvrdí, že jsou moudří, ale upadli v bláznovství:</span> <span class="verse"><a name="23">23</a>zaměnili slávu nepomíjitelného Boha za zobrazení podoby pomíjitelného člověka, ano i ptáků a čtvernožců a plazů.</span> <span class="verse"><a name="24">24</a>Proto je Bůh nechal na pospas nečistým vášním jejich srdcí, takže zneuctívají svá vlastní těla;</span> <span class="verse"><a name="25">25</a>vyměnili Boží pravdu za lež a klanějí se a slouží tvorstvu místo Stvořiteli - on budiž veleben na věky! Amen.</span> <span class="verse"><a name="26">26</a>Proto je Bůh vydal v moc hanebných vášní. Jejich ženy zaměnily přirozený styk za nepřirozený</span> <span class="verse"><a name="27">27</a>a stejně i muži zanechali přirozeného styku s ženami a vzplanuli žádostí jeden k druhému, muži s muži provádějí hanebnosti a tak sami na sobě dostávají zaslouženou odplatu za svou scestnost.</span> <span class="verse"><a name="28">28</a>Protože si nedovedli vážit pravého poznání Boha, dal je Bůh na pospas jejich zvrácené mysli, aby dělali, co se nesluší.</span> <span class="verse"><a name="29">29</a>Jsou plni nepravosti, podlosti, lakoty, špatnosti, jsou samá závist, vražda, svár, lest, zlomyslnost, jsou donašeči,</span> <span class="verse"><a name="30">30</a>pomlouvači, Bohu odporní, zpupní, nadutí, chlubiví. Vymýšlejí zlé věci, neposlouchají rodiče,</span> <span class="verse"><a name="31">31</a>nemají rozum, nedovedou se s nikým snést, neznají lásku ani slitování.</span> <span class="verse"><a name="32">32</a>Vědí o spravedlivém rozhodnutí Božím, že ti, kteří tak jednají, jsou hodni smrti; a přece nejenže sami tak jednají, ale také jiným takové jednání schvalují.</span> </p></div</div></div></body></html>