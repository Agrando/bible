<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/1tim/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/1tim">1 Timothy</a> &gt <strong>Chapter 5</strong></div><p><span class="verse"><a name="1">1</a>Proti staršímu člověku nevystupuj tvrdě, nýbrž domlouvej mu jako otci, mladším jako bratrům,</span> <span class="verse"><a name="2">2</a>starším ženám jako matkám, mladším jako sestrám, vždy s čistou myslí.</span> <span class="verse"><a name="3">3</a>Pečuj o vdovy, které jsou skutečně opuštěné.</span> <span class="verse"><a name="4">4</a>Má-li však některá vdova děti nebo vnuky, ti ať se učí mít péči především o své příbuzné a odplácet svým rodičům. To je totiž milé Bohu.</span> <span class="verse"><a name="5">5</a>Vdova, která je opravdu osamělá, doufá v Boha a oddává se vytrvale prosbám a modlitbám ve dne i v noci.</span> <span class="verse"><a name="6">6</a>Ta, která myslí jen na zábavu, je mrtvá, i když žije.</span> <span class="verse"><a name="7">7</a>To jim zdůrazňuj; ať se jim nedá nic vytknout.</span> <span class="verse"><a name="8">8</a>Kdo se nestará o své blízké a zvláště o členy rodiny, zapřel víru a je horší než nevěřící.</span> <span class="verse"><a name="9">9</a>Mezi zapsané vdovy smí být přijata žena ne mladší než šedesát let, jen jednou vdaná,</span> <span class="verse"><a name="10">10</a>známá dobrými skutky: jestliže vychovala děti, prokazovala věřícím pohostinnost a umývala jim nohy, pomáhala nešťastným a osvědčila se v každém dobrém díle.</span> <span class="verse"><a name="11">11</a>Mladší ženy nezapisuj mezi vdovy. Neboť jakmile je smyslnost odvrátí od Krista, chtějí se opět vdávat;</span> <span class="verse"><a name="12">12</a>tak propadají odsouzení, protože porušily slíbenou věrnost.</span> <span class="verse"><a name="13">13</a>Zároveň si navykají zahálet a chodit po návštěvách. A nejen zahálet, nýbrž i klevetit, plést se do cizích věcí a mluvit, co se nepatří.</span> <span class="verse"><a name="14">14</a>Chci tedy, aby se mladší vdovy vdávaly, měly děti, vedly domácnost a nedávaly protivníku příležitost k pomluvám.</span> <span class="verse"><a name="15">15</a>Některé totiž se již daly na satanovu cestu.</span> <span class="verse"><a name="16">16</a>Má-li některá věřící žena vdovy v příbuzenstvu, ať jim pomáhá, aby nebyla zatěžována církev, která má pomáhat osamělým vdovám.</span> <span class="verse"><a name="17">17</a>Starším, kteří svou službu konají dobře, ať se dostane dvojnásobné odměny, zvláště těm, kteří nesou břemeno kázání a vyučování.</span> <span class="verse"><a name="18">18</a>Neboť Písmo praví: 'Nedáš náhubek dobytčeti, když mlátí obilí', a jinde: 'Dělník si zaslouží svou mzdu'.</span> <span class="verse"><a name="19">19</a>Stížnost proti starším nepřijímej, leda na základě výpovědi dvou nebo tří svědků.</span> <span class="verse"><a name="20">20</a>Ty, kteří hřeší, kárej přede všemi, aby se báli i ostatní.</span> <span class="verse"><a name="21">21</a>Zapřísahám tě před Bohem a Kristem Ježíšem a před vyvolenými anděly, abys takto postupoval bez předpojatosti a nikomu nestranil.</span> <span class="verse"><a name="22">22</a>Neustanovuj nikoho v církvi ukvapeně, abys neměl spoluvinu na cizím hříchu. Uchovávej se čistý.</span> <span class="verse"><a name="23">23</a>Nenuť se pít vodu, ale kvůli svému žaludku a kvůli svým častým nemocem mírně užívej vína.</span> <span class="verse"><a name="24">24</a>Hříchy některých lidí jsou zjevné, ještě než dojde k soudu; u jiných vyjdou najevo až na soudu.</span> <span class="verse"><a name="25">25</a>Právě tak jsou zjevné dobré skutky; a pokud ještě nejsou zjevné, nezůstanou skryty.</span> </p></div</div></div></body></html>