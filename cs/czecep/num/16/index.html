<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/num/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/num">Numbers</a> &gt <strong>Chapter 16</strong></div><p><span class="verse"><a name="1">1</a>Lévijec Kórach, syn Jishára, syna Kehatova, přibral Dátana a Abírama, syny Elíabovy, též Óna, syna Peletova, Rúbenovce,</span> <span class="verse"><a name="2">2</a>a s dvěma sty padesáti muži povstali proti Mojžíšovi; byli to Izraelci, předáci pospolitosti, kteří zastupovali lid při slavnostech, muži pověstní.</span> <span class="verse"><a name="3">3</a>Shromáždili se proti Mojžíšovi a Áronovi a vyčítali jim: "Příliš mnoho si osobujete. Celá pospolitost, všichni v ní jsou svatí a Hospodin je uprostřed nich. Proč se povznášíte nad Hospodinovo shromáždění?"</span> <span class="verse"><a name="4">4</a>Když to Mojžíš uslyšel, padl na tvář.</span> <span class="verse"><a name="5">5</a>Potom promluvil ke Kórachovi a celé jeho skupině: "Ráno oznámí Hospodin, kdo je jeho a kdo je svatý, komu tedy dovolí, aby k němu přistupoval. Koho vyvolí, tomu dovolí, aby k němu přistupoval.</span> <span class="verse"><a name="6">6</a>Udělejte toto: Vezměte si kadidelnice, Kórach a celá jeho skupina,</span> <span class="verse"><a name="7">7</a>a zítra do nich dejte oheň a vložte na ně před Hospodinem kadidlo. Muž, kterého vyvolí Hospodin, ten bude svatý. Příliš mnoho si osobujete, Léviovci!"</span> <span class="verse"><a name="8">8</a>Potom řekl Mojžíš Kórachovi: "Nuže poslyšte, Léviovci.</span> <span class="verse"><a name="9">9</a>Je vám to málo, že vás Bůh Izraele oddělil od pospolitosti Izraele a dovolil, abyste k němu přistupovali, vykonávali službu při Hospodinově příbytku, stáli před pospolitostí a přisluhovali jí?</span> <span class="verse"><a name="10">10</a>Dovolil přistupovat tobě i všem tvým bratřím Léviovcům s tebou. A vy se domáháte i kněžského úřadu.</span> <span class="verse"><a name="11">11</a>To znamená, že ty a celá tvoje skupina se srocujete proti Hospodinu. Co je Áron, že proti němu reptáte?"</span> <span class="verse"><a name="12">12</a>Nato dal Mojžíš předvolat Dátana a Abírama, syny Elíabovy. Odpověděli: "Nepřijdeme.</span> <span class="verse"><a name="13">13</a>Což je to málo, že jsi nás vyvedl ze země oplývající mlékem a medem, abys nás umořil na poušti? To se ještě opovažuješ dělat ze sebe nad námi velitele?</span> <span class="verse"><a name="14">14</a>Ještě jsi nás neuvedl do země oplývající mlékem a medem, ještě jsi nám nedal do dědictví pole ani vinice. To chceš vyloupnout těmto mužům oči? Nepřijdeme."</span> <span class="verse"><a name="15">15</a>Mojžíš zlobně vzplanul a volal k Hospodinu: "Neobracej se k jejich obětním darům. Ani jediného osla jsem od nich nevzal a nikomu z nich jsem neudělal nic zlého."</span> <span class="verse"><a name="16">16</a>Mojžíš potom Kórachovi nařídil: "Ty a celá tvoje skupina buďte zde před Hospodinem. Zítra tu budete, ty, oni i Áron.</span> <span class="verse"><a name="17">17</a>Každý si vezměte svou kadidelnici; dáte do ní kadidlo a přinesete každý svou kadidelnici před Hospodina, dvě stě padesát kadidelnic. Také ty a Áron, každý svou kadidelnici."</span> <span class="verse"><a name="18">18</a>Každý si tedy vzal svou kadidelnici, dali do nich oheň, vložili do nich kadidlo a postavili se ke vchodu do stanu setkávání, i Mojžíš a Áron.</span> <span class="verse"><a name="19">19</a>Kórach shromáždil proti nim celou pospolitost ke vchodu do stanu setkávání. Vtom se celé pospolitosti ukázala Hospodinova sláva.</span> <span class="verse"><a name="20">20</a>Hospodin promluvil k Mojžíšovi a Áronovi:</span> <span class="verse"><a name="21">21</a>"Oddělte se od této pospolitosti. Chci s nimi rázně skoncovat."</span> <span class="verse"><a name="22">22</a>Oba padli na tvář a volali: "Bože, Bože duchů veškerého tvorstva, jen jediný muž zhřešil a ty bys byl rozlícen na celou pospolitost?"</span> <span class="verse"><a name="23">23</a>Hospodin promluvil k Mojžíšovi:</span> <span class="verse"><a name="24">24</a>"Domluv pospolitosti: Vykliďte prostor kolem příbytku Kórachova, Dátanova a Abíramova!"</span> <span class="verse"><a name="25">25</a>Mojžíš se hned odebral k Dátanovi a Abíramovi a starší izraelští šli za ním.</span> <span class="verse"><a name="26">26</a>Promluvil k pospolitosti: "Odstupte od stanů těchto svévolných mužů a nedotýkejte se ničeho, co je jejich, abyste nebyli smeteni spolu se všemi jejich hříchy."</span> <span class="verse"><a name="27">27</a>I vyklidili okolí příbytku Kórachova, Dátanova a Abíramova. Dátan a Abíram však vyšli a postavili se u vchodu do svých stanů se svými ženami, syny a dětmi.</span> <span class="verse"><a name="28">28</a>Mojžíš řekl: "Podle toho poznáte, že mě poslal Hospodin, abych činil všechny tyto skutky, a že nedělám nic z vlastní vůle:</span> <span class="verse"><a name="29">29</a>Jestliže tito lidé zemřou, jako umírá každý člověk, a postihne je obecný lidský úděl, neposlal mě Hospodin.</span> <span class="verse"><a name="30">30</a>Jestliže však Hospodin stvoří něco mimořádného a půda rozevře svůj chřtán a pohltí je se vším, co je jejich, takže sestoupí zaživa do podsvětí, poznáte, že tito muži znevážili Hospodina."</span> <span class="verse"><a name="31">31</a>Sotva to všechno domluvil, rozpoltila se pod nimi půda,</span> <span class="verse"><a name="32">32</a>země otevřela svůj chřtán a pohltila je i jejich obydlí a všechny lidi, kteří byli s Kórachem, i všechen majetek.</span> <span class="verse"><a name="33">33</a>Sestoupili do podsvětí zaživa se vším, co bylo jejich, a země se nad nimi zavřela; zmizeli zprostředku shromáždění.</span> <span class="verse"><a name="34">34</a>Celý Izrael, který byl kolem nich, při jejich křiku utekl. Řekli si: "Aby i nás země nepohltila."</span> <span class="verse"><a name="35">35</a>Od Hospodina pak vyšlehl oheň a pozřel těch dvě stě padesát mužů přinášejících kadidlo.</span> </p></div</div></div></body></html>