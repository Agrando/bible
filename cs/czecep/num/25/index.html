<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/num/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/num">Numbers</a> &gt <strong>Chapter 25</strong></div><p><span class="verse"><a name="1">1</a>Když Izrael pobýval v Šitímu, začal lid smilnit s Moábkami.</span> <span class="verse"><a name="2">2</a>Zvaly totiž lid k obětním hodům svého božstva a lid hodoval a klaněl se jejich božstvu.</span> <span class="verse"><a name="3">3</a>Tak se Izrael spřáhl s Baal-peórem. Proto Hospodin vzplanul proti Izraeli hněvem.</span> <span class="verse"><a name="4">4</a>I řekl Hospodin Mojžíšovi: "Vezmi všechny představitele lidu a dej jim na slunci zpřerážet údy kvůli Hospodinu, ať se Hospodinův planoucí hněv odvrátí od Izraele."</span> <span class="verse"><a name="5">5</a>Mojžíš tedy izraelským soudcům řekl: "Pobijte každý ze svých mužů ty, kdo se spřáhli s Baal-peórem."</span> <span class="verse"><a name="6">6</a>I přišel jakýsi Izraelec a přivedl ke svým bratřím Midjánku před očima Mojžíše i celé pospolitosti Izraelců, právě když plakali u vchodu do stanu setkávání.</span> <span class="verse"><a name="7">7</a>Když to spatřil Pinchas, syn Eleazara, syna kněze Árona, vystoupil zprostředku pospolitosti, vzal do ruky oštěp,</span> <span class="verse"><a name="8">8</a>vešel za izraelským mužem do ženské části stanu a probodl je oba, izraelského muže i tu ženu až k jejím rodidlům. Tak byla mezi Izraelci pohroma zastavena.</span> <span class="verse"><a name="9">9</a>Ale mrtvých při té pohromě bylo čtyřiadvacet tisíc.</span> <span class="verse"><a name="10">10</a>Nato promluvil Hospodin k Mojžíšovi:</span> <span class="verse"><a name="11">11</a>"Pinchas, syn Eleazara, syna kněze Árona, odvrátil mé rozhořčení od Izraelců tím, že dal uprostřed nich průchod mé žárlivosti, takže jsem ve své žárlivosti s Izraelci neskoncoval.</span> <span class="verse"><a name="12">12</a>Proto vyhlas: Hle, daruji mu svou smlouvu pokoje.</span> <span class="verse"><a name="13">13</a>Ta bude pro něho i pro jeho potomstvo smlouvou trvalého kněžství za to, že horlil pro svého Boha. Bude za Izraelce vykonávat smírčí obřady."</span> <span class="verse"><a name="14">14</a>Jméno zabitého izraelského muže, který byl zabit spolu s Midjánkou, bylo Zimrí, syn Sálův; byl to předák jednoho rodu Šimeónova.</span> <span class="verse"><a name="15">15</a>Jméno zabité midjánské ženy bylo Kozbí, dcera Súrova; ten byl kmenový náčelník jednoho rodu v Midjánsku.</span> <span class="verse"><a name="16">16</a>Hospodin dále mluvil k Mojžíšovi:</span> <span class="verse"><a name="17">17</a>"Napadni Midjánce a pobijte je.</span> <span class="verse"><a name="18">18</a>Oni napadli vás svými nástrahami, které vám nastražili prostřednictvím Peóra a své sestry Kozbí, dcery midjánského náčelníka, zabité v den pohromy, která vznikla kvůli Peórovi." [ (Numbers 25:19) Po té pohromě ]</span> </p></div</div></div></body></html>