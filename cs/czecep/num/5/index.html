<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/num/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/num">Numbers</a> &gt <strong>Chapter 5</strong></div><p><span class="verse"><a name="1">1</a>Hospodin promluvil k Mojžíšovi:</span> <span class="verse"><a name="2">2</a>"Přikaž Izraelcům, ať vyhostí z tábora každého malomocného, každého, kdo trpí výtokem, i každého, kdo se znečistil při mrtvém.</span> <span class="verse"><a name="3">3</a>Vyhostíte osoby jak mužského, tak i ženského pohlaví, vyhostíte je ven za tábor, aby neznečišťovaly tábory těch, uprostřed nichž já přebývám."</span> <span class="verse"><a name="4">4</a>Izraelci tak učinili a vyhostili je ven za tábor. Udělali to tak, jak mluvil Hospodin k Mojžíšovi.</span> <span class="verse"><a name="5">5</a>Hospodin dále mluvil k Mojžíšovi:</span> <span class="verse"><a name="6">6</a>"Mluv k Izraelcům: Když se muž nebo žena dopustí nějakého hříchu, jak se ho lidé dopouštějí zpronevěrou Hospodinu, a budou shledáni vinnými,</span> <span class="verse"><a name="7">7</a>vyznají svůj hřích, jehož se dopustili, a viník dá odškodnění a navíc přidá pětinu. To dá tomu, proti komu se provinil.</span> <span class="verse"><a name="8">8</a>Nemá-li ten člověk žádného zastánce, jemuž by se odškodnění mělo předat, připadne stanovené odškodnění Hospodinu a předá se knězi, kromě berana smírčí oběti, potřebného k vykonání smírčího obřadu za něho.</span> <span class="verse"><a name="9">9</a>Každá oběť pozdvihování se všemi svatými dary, které Izraelci přinesou knězi, bude jeho.</span> <span class="verse"><a name="10">10</a>Svaté dary od kohokoli budou jeho; co kdo dá knězi, bude jeho."</span> <span class="verse"><a name="11">11</a>Hospodin dále mluvil k Mojžíšovi:</span> <span class="verse"><a name="12">12</a>"Mluv k Izraelcům a řekni jim: Kdyby se žena některého muže dostala na scestí a zpronevěřila se mu</span> <span class="verse"><a name="13">13</a>a někdo se s ní tělesně stýkal, třebaže to zůstane skryto jejímu muži a ona se neprozradí, poskvrnila se, i když proti sobě nemá svědka a nebyla přistižena.</span> <span class="verse"><a name="14">14</a>Když se muže zmocní žárlivost a bude žárlit na svou ženu, která se poskvrnila, anebo se ho zmocní žárlivost a bude žárlit na svou ženu, která se neposkvrnila,</span> <span class="verse"><a name="15">15</a>přivede svou ženu ke knězi a přinese za ni jako oběť desetinu éfy ječné mouky, ale nepoleje ji olejem ani na ni nedá kadidlo, neboť to je obětní dar žárlivosti, připomínkový obětní dar, který má připomenout vinu.</span> <span class="verse"><a name="16">16</a>Kněz ženu přivede a postaví ji před Hospodina.</span> <span class="verse"><a name="17">17</a>Pak vezme kněz do hliněné nádoby svatou vodu, nabere trochu prachu z podlahy v příbytku a dá jej do vody.</span> <span class="verse"><a name="18">18</a>Potom kněz postaví ženu s rozpuštěnými vlasy před Hospodina a dá jí do rukou připomínkový obětní dar, to je obětní dar žárlivosti. Kněz bude mít v ruce hořkou vodu prokletí</span> <span class="verse"><a name="19">19</a>a bude zapřísahat ženu slovy: »Jestliže se s tebou nikdo nestýkal a ty ses nedostala na scestí a neposkvrnila ses před svým mužem, buď nedotčena touto hořkou vodou prokletí.</span> <span class="verse"><a name="20">20</a>Ale jestliže ses dostala na scestí a byla svému muži nevěrná a poskvrnila se tím, že se s tebou stýkal někdo jiný kromě tvého muže...«,</span> <span class="verse"><a name="21">21</a>tu kněz zapřisáhne ženu přísežnou kletbou a řekne jí: »Ať s tebou Hospodin naloží uprostřed tvého lidu podle přísežné kletby! Hospodin ať způsobí, aby tvůj klín potratil a břicho ti nadulo.</span> <span class="verse"><a name="22">22</a>Ať tato voda prokletí vnikne do tvých útrob, aby ti břicho nadulo a tvůj klín potratil.« Žena odpoví: »Amen, amen.«</span> <span class="verse"><a name="23">23</a>Kněz pak napíše tyto kletby na listinu a spláchne je do hořké vody</span> <span class="verse"><a name="24">24</a>a dá ženě vypít tu hořkou vodu prokletí, takže ji voda prokletí naplní hořkostí.</span> <span class="verse"><a name="25">25</a>Potom vezme kněz z ženiny ruky obětní dar žárlivosti, bude obětní dar nabízet podáváním Hospodinu a přinese jej k oltáři.</span> <span class="verse"><a name="26">26</a>Vezme z obětního daru hrst na připomínku a obrátí ji na oltáři v obětní dým. Potom dá ženě napít té vody.</span> <span class="verse"><a name="27">27</a>Když jí dal napít té vody, tedy v případě, že se poskvrnila zpronevěrou svému muži, naplní ji voda prokletí hořkostí, břicho jí naduje, její klín potratí a žena bude ve svém lidu kletbou.</span> <span class="verse"><a name="28">28</a>Jestliže se však žena neposkvrnila, nýbrž je čistá, bude podezření zproštěna a bude mít potomky.</span> <span class="verse"><a name="29">29</a>Toto je řád v případě žárlivosti, když se žena dostane na scestí, je nevěrná svému muži a poskvrní se.</span> <span class="verse"><a name="30">30</a>Muž, jehož se zmocní žárlivost a jenž bude na svou ženu žárlit, postaví ji před Hospodina a kněz s ní vykoná vše podle tohoto řádu.</span> <span class="verse"><a name="31">31</a>Muž bude prost viny, žena svou vinu ponese."</span> </p></div</div></div></body></html>