<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/num/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/num">Numbers</a> &gt <strong>Chapter 32</strong></div><p><span class="verse"><a name="1">1</a>Rúbenovci a Gádovci měli převeliké množství stád. Když spatřili jaezerskou a gileádskou zemi, shledali, že to je vhodné místo pro stáda.</span> <span class="verse"><a name="2">2</a>Gádovci a Rúbenovci tedy přišli a řekli Mojžíšovi, knězi Eleazarovi a předákům pospolitosti:</span> <span class="verse"><a name="3">3</a>"Atarót, Díbón, Jaezer, Nimra, Chešbón, Eleále, Sebám, Nebó a Beón,</span> <span class="verse"><a name="4">4</a>země, kterou Hospodin před izraelskou pospolitostí porazil, je zemí vhodnou pro stáda. A tvoji služebníci mají stáda."</span> <span class="verse"><a name="5">5</a>A dodali: "Jestliže jsme u tebe nalezli přízeň, nechť je tvým služebníkům přidělena do vlastnictví tato země. Nevoď nás přes Jordán."</span> <span class="verse"><a name="6">6</a>Mojžíš Gádovcům a Rúbenovcům vytkl: "Což vaši bratří půjdou do boje a vy si zůstanete tady?</span> <span class="verse"><a name="7">7</a>Proč berete Izraelcům odvahu přejít do země, kterou jim dal Hospodin?</span> <span class="verse"><a name="8">8</a>Zrovna tak se zachovali vaši otcové, když jsem je poslal z Kádeš-barneje, aby zhlédli zemi.</span> <span class="verse"><a name="9">9</a>Došli až do úvalu Eškólu a zhlédli zemi, ale Izraelcům vzali odvahu, takže nechtěli vejít do země, kterou jim dal Hospodin.</span> <span class="verse"><a name="10">10</a>Onoho dne vzplanul Hospodin hněvem a zapřisáhl se:</span> <span class="verse"><a name="11">11</a>Muži ve věku od dvaceti let výše, kteří vyšli z Egypta, neuvidí zemi, kterou jsem přísežně zaslíbil Abrahamovi, Izákovi a Jákobovi, protože se mi cele neoddali,</span> <span class="verse"><a name="12">12</a>kromě Kenazejce Káleba, syna Jefunova, a Jozua, syna Núnova; ti se totiž cele oddali Hospodinu.</span> <span class="verse"><a name="13">13</a>Tehdy vzplanul Hospodin proti Izraeli hněvem a čtyřicet let jim dal bloudit po poušti, dokud nezaniklo celé to pokolení, které se dopouštělo toho, co je zlé v Hospodinových očích.</span> <span class="verse"><a name="14">14</a>A teď jste nastoupili vy na místo svých otců, zplozenci hříšných lidí, abyste ještě stupňovali Hospodinův hněv planoucí proti Izraeli.</span> <span class="verse"><a name="15">15</a>Když se od něho odvrátíte, nechá Izraele na poušti ještě déle. Tak uvedete na všechen tento lid zkázu."</span> <span class="verse"><a name="16">16</a>Přistoupili k němu a prohlásili: "Vystavíme zde ohrady pro svá stáda a města pro své děti.</span> <span class="verse"><a name="17">17</a>My však potáhneme ve zbroji v čele Izraelců, dokud je neuvedeme na jejich místo. Naše děti zatím zůstanou v městech opevněných proti obyvatelům této země.</span> <span class="verse"><a name="18">18</a>Nenavrátíme se do svých domovů, dokud se všichni Izraelci neujmou svého dědictví.</span> <span class="verse"><a name="19">19</a>Nebudeme požadovat dědictví s nimi tam někde za Jordánem, když nám připadne dědictví na této straně Jordánu k východu."</span> <span class="verse"><a name="20">20</a>Mojžíš jim odpověděl: "Jestliže dodržíte toto slovo, vyzbrojíte se před Hospodinem do boje</span> <span class="verse"><a name="21">21</a>a všichni ve zbroji přejdete před Hospodinem Jordán, potom až on vyžene své nepřátele</span> <span class="verse"><a name="22">22</a>a země bude před Hospodinem podmaněna, vrátíte se a budete bez viny u Hospodina i u Izraele. Pak bude tato země vaším vlastnictvím před Hospodinem.</span> <span class="verse"><a name="23">23</a>Nezachováte-li se však takto, prohřešíte se proti Hospodinu. Vězte, že se vám váš hřích vymstí.</span> <span class="verse"><a name="24">24</a>Vystavějte si města pro své děti a ohrady pro své ovce a dodržte, co jste slíbili."</span> <span class="verse"><a name="25">25</a>Gádovci a Rúbenovci Mojžíšovi odpověděli: "Tvoji služebníci učiní, jak náš pán přikazuje.</span> <span class="verse"><a name="26">26</a>Naše děti, ženy, stáda a všechen dobytek budou zde v gileádských městech.</span> <span class="verse"><a name="27">27</a>Ale tvoji služebníci přejdou Jordán, všichni vojensky vyzbrojeni před Hospodinem, aby bojovali, jak praví náš pán."</span> <span class="verse"><a name="28">28</a>I vydal Mojžíš o nich rozkaz knězi Eleazarovi a Jozuovi, synu Núnovu, i představitelům otcovských rodů pokolení Izraelců.</span> <span class="verse"><a name="29">29</a>Řekl jim: "Překročí-li Gádovci a Rúbenovci s vámi Jordán, všichni ve zbroji, aby bojovali před Hospodinem, a země bude před vámi podmaněna, dáte jim do vlastnictví zemi gileádskou.</span> <span class="verse"><a name="30">30</a>Nepřekročí-li jej však s vámi ve zbroji, ať mají vlastnictví mezi vámi v zemi kenaanské."</span> <span class="verse"><a name="31">31</a>Gádovci a Rúbenovci odpověděli: "Učiníme, jak promluvil k tvým služebníkům Hospodin.</span> <span class="verse"><a name="32">32</a>Ano, přejdeme ve zbroji před Hospodinem do země kenaanské, aby nám zůstalo ve vlastnictví naše dědictví v Zajordání."</span> <span class="verse"><a name="33">33</a>Mojžíš jim tedy dal, totiž Gádovcům, Rúbenovcům a polovině kmene Manasesa, syna Josefova, království emorejského krále Síchona a království bášanského krále Óga, celou tu zemi, její města s přilehlým územím, všechna města té země kolem.</span> <span class="verse"><a name="34">34</a>Gádovci pak znovu vystavěli Díbón, Atarót a Aróer,</span> <span class="verse"><a name="35">35</a>Atarót-šófan, Jaezer a Jogbehu,</span> <span class="verse"><a name="36">36</a>Bét-nimru a Bét-háran, opevněná města a ohrady pro ovce.</span> <span class="verse"><a name="37">37</a>Rúbenovci znovu vystavěli Chešbón, Eleále a Kirjátajim,</span> <span class="verse"><a name="38">38</a>Nebó a Baal-meón, jimž změnili jména, a Sibmu; městům, jež vystavěli, dali jména.</span> <span class="verse"><a name="39">39</a>Synové Makíra, syna Manasesova, táhli do Gileádu a dobyli jej. Podrobili si Emorejce, kteří v něm sídlili.</span> <span class="verse"><a name="40">40</a>Mojžíš dal Gileád Makírovi, synu Manasesovu, a ten se tam usadil.</span> <span class="verse"><a name="41">41</a>Zatím Jaír, syn Manasesův, dobyl na svém tažení jejich vesnice a nazval je vesnicemi Jaírovými.</span> <span class="verse"><a name="42">42</a>A Nóbach dobyl na svém tažení Kenat i jeho osady a nazval je svým jménem Nóbach.</span> </p></div</div></div></body></html>