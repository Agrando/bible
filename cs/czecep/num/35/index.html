<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/num/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/num">Numbers</a> &gt <strong>Chapter 35</strong></div><p><span class="verse"><a name="1">1</a>Hospodin promluvil k Mojžíšovi na Moábských pustinách u Jordánu naproti Jerichu:</span> <span class="verse"><a name="2">2</a>"Vydej rozkaz Izraelcům, aby ze svého dědičného vlastnictví dali lévijcům města k obývání; též okolní pastviny náležející k městům dáte lévijcům.</span> <span class="verse"><a name="3">3</a>Budou tak mít pro sebe města k bydlení a jejich pastviny pro svůj dobytek, který je jejich jměním, i pro všechno své zvířectvo.</span> <span class="verse"><a name="4">4</a>Městské pastviny, jež dáte lévijcům, budou sahat od městské zdi do vzdálenosti jednoho tisíce loket dokola.</span> <span class="verse"><a name="5">5</a>Naměříte tedy vně za městem dva tisíce loket jako východní okraj, dva tisíce loket jako jižní okraj, dva tisíce loket jako západní okraj a dva tisíce loket jako severní okraj, takže město bude uprostřed. To budou mít za městské pastviny.</span> <span class="verse"><a name="6">6</a>Z měst, jež dáte lévijcům, bude šest měst útočištných, jež určíte k tomu, aby se tam mohl utéci ten, kdo zabil; k nim přidáte dalších dvaačtyřicet měst.</span> <span class="verse"><a name="7">7</a>Všech měst, jež dáte lévijcům, bude čtyřicet osm, i s pastvinami.</span> <span class="verse"><a name="8">8</a>Až budete z vlastnictví Izraelců dávat města, dáte více od těch, kdo mají víc, a méně od těch, kdo mají míň; každý dá lévijcům ze svých měst podle míry svého dědictví, kterého se mu dostalo."</span> <span class="verse"><a name="9">9</a>Hospodin dále mluvil k Mojžíšovi:</span> <span class="verse"><a name="10">10</a>"Mluv k Izraelcům a řekni jim: Až přejdete Jordán do kenaanské země,</span> <span class="verse"><a name="11">11</a>vyberete si města, která budete mít za města útočištná. Tam se uteče ten, kdo zabil, pokud by někoho zabil neúmyslně.</span> <span class="verse"><a name="12">12</a>Ta města vám budou útočištěm před mstitelem, tak aby ten, kdo zabil, nemusel zemřít, dokud nebude stát na soudu před pospolitostí.</span> <span class="verse"><a name="13">13</a>Z měst, která dáte, budete mít šest měst jako útočiště.</span> <span class="verse"><a name="14">14</a>Tři města určíte v Zajordání a tři města v kenaanské zemi. Budou to útočištná města.</span> <span class="verse"><a name="15">15</a>Pro Izraelce i pro hosta a přistěhovalce mezi nimi bude těchto šest měst útočištěm, aby se tam utekl každý, kdo někoho zabil neúmyslně.</span> <span class="verse"><a name="16">16</a>Jestliže však někdo udeří někoho železným předmětem, takže ten člověk zemře, je to vrah a vrah musí zemřít.</span> <span class="verse"><a name="17">17</a>Jestliže uchopí kámen, kterým může přivodit smrt, a udeří někoho, takže zemře, je to vrah a vrah musí zemřít.</span> <span class="verse"><a name="18">18</a>Též jestliže uchopí dřevěný předmět, kterým může přivodit smrt, a udeří někoho, takže zemře, je to vrah a vrah musí zemřít.</span> <span class="verse"><a name="19">19</a>Vraha usmrtí krevní mstitel; jakmile ho dopadne, usmrtí ho.</span> <span class="verse"><a name="20">20</a>Jestliže někdo do někoho z nenávisti strčí nebo ve zlém úmyslu něco po někom hodí, takže zemře,</span> <span class="verse"><a name="21">21</a>nebo z nepřátelství někoho udeří rukou, takže zemře, musí ten, kdo druhého zabil, zemřít: je to vrah. Krevní mstitel vraha usmrtí, jakmile ho dopadne.</span> <span class="verse"><a name="22">22</a>Jestliže však někdo nešťastnou náhodou bez nepřátelství do někoho strčí nebo bez zlého úmyslu na někoho shodí nějaký předmět</span> <span class="verse"><a name="23">23</a>nebo z nepozornosti na něj nechá padnout kámen, který může přivodit smrt, takže ten člověk zemře, přitom však mu nebyl nepřítelem a nechystal mu nic zlého,</span> <span class="verse"><a name="24">24</a>pospolitost rozhodne mezi tím, kdo zabil, a krevním mstitelem podle těchto právních ustanovení.</span> <span class="verse"><a name="25">25</a>Tím pospolitost vyprostí toho, kdo zabil, z rukou krevního mstitele a umožní mu návrat do jeho útočištného města, kam se utekl. Zůstane v něm až do smrti velekněze, který byl pomazán svatým olejem.</span> <span class="verse"><a name="26">26</a>Jestliže však ten, kdo zabil, opustí území svého útočištného města, kam se utekl,</span> <span class="verse"><a name="27">27</a>a krevní mstitel ho najde mimo území jeho útočištného města a zabije ho, nebude na něm lpět krev.</span> <span class="verse"><a name="28">28</a>Ten, kdo zabil, musí zůstat ve svém útočištném městě až do smrti velekněze; teprve po smrti velekněze se může vrátit do svého vlastního území.</span> <span class="verse"><a name="29">29</a>Toto vám bude právním nařízením pro všechna vaše pokolení ve všech vašich sídlištích.</span> <span class="verse"><a name="30">30</a>Každého vraha, který někoho zabil, bude možno odsoudit k smrti jen podle výpovědi několika svědků; k jeho usmrcení nestačí výpověď jednoho svědka.</span> <span class="verse"><a name="31">31</a>Za život vraha nepřijmete výkupné; jako svévolník je hoden smrti a musí zemřít.</span> <span class="verse"><a name="32">32</a>Nepřijmete výkupné, aby se někdo, kdo utekl do svého útočištného města, potom zase usadil v zemi před smrtí kněze.</span> <span class="verse"><a name="33">33</a>Neposkvrňujte zemi, v níž jste. Právě krev poskvrňuje zemi a země nemůže být zproštěna viny za krev, která byla na ni prolita, jinak než krví toho, kdo krev prolil.</span> <span class="verse"><a name="34">34</a>Neznečistíš zemi, ve které sídlíte, uprostřed níž já přebývám, neboť já Hospodin přebývám uprostřed synů Izraele."</span> </p></div</div></div></body></html>