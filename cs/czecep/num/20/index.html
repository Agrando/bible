<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/num/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/num">Numbers</a> &gt <strong>Chapter 20</strong></div><p><span class="verse"><a name="1">1</a>Celá pospolitost Izraelců dorazila v prvním měsíci na poušť Sin. Lid se usadil v Kádeši. Tam zemřela Mirjam a byla tam i pochována.</span> <span class="verse"><a name="2">2</a>Pospolitost neměla vody. Proto se srotili proti Mojžíšovi a Áronovi.</span> <span class="verse"><a name="3">3</a>Lid se dal s Mojžíšem do sváru. Naříkali: "Kéž bychom byli také zahynuli, když zahynuli naši bratří před Hospodinem!</span> <span class="verse"><a name="4">4</a>Proč jste zavedli Hospodinovo shromáždění na tuto poušť? Abychom tu pomřeli, my i náš dobytek?</span> <span class="verse"><a name="5">5</a>Proč jste nás vyvedli z Egypta? Abyste nás uvedli na toto zlé místo? Na místo, kde nelze sít obilí ani pěstovat fíky nebo vinnou révu či granátová jablka, ba není tady ani voda k napití."</span> <span class="verse"><a name="6">6</a>I odešli Mojžíš a Áron od shromáždění ke vchodu do stanu setkávání a padli na tvář. Tu se jim ukázala Hospodinova sláva.</span> <span class="verse"><a name="7">7</a>Hospodin promluvil k Mojžíšovi:</span> <span class="verse"><a name="8">8</a>"Vezmi hůl, svolej spolu se svým bratrem Áronem pospolitost a před jejich očima promluvte ke skalisku, ať vydá vodu. Vyvedeš jim tak vodu ze skaliska a napojíš pospolitost i jejich dobytek."</span> <span class="verse"><a name="9">9</a>Mojžíš tedy vzal hůl, která byla před Hospodinem, jak mu přikázal.</span> <span class="verse"><a name="10">10</a>I svolal Mojžíš s Áronem shromáždění před skalisko. Řekl jim: "Poslyšte, odbojníci! To vám z tohoto skaliska máme vyvést vodu?"</span> <span class="verse"><a name="11">11</a>Nato Mojžíš pozdvihl ruku, dvakrát udeřil svou holí do skaliska a vytryskl proud vody, takže se napila pospolitost i jejich dobytek.</span> <span class="verse"><a name="12">12</a>Hospodin však Mojžíšovi a Áronovi řekl: "Protože jste mi neuvěřili, když jste měli před syny Izraele dosvědčit mou svatost, neuvedete toto shromáždění do země, kterou jim dám."</span> <span class="verse"><a name="13">13</a>To jsou Vody Meríba (to je Vody sváru), protože se Izraelci přeli s Hospodinem; on však mezi nimi prokázal svou svatost.</span> <span class="verse"><a name="14">14</a>Mojžíš vyslal z Kádeše posly k edómskému králi se žádostí: "Toto praví tvůj bratr Izrael: Ty znáš všechny útrapy, které nás potkaly.</span> <span class="verse"><a name="15">15</a>Naši otcové sestoupili do Egypta. V Egyptě jsme sídlili po dlouhý čas. Egypťané však s námi i s našimi otci nakládali zle.</span> <span class="verse"><a name="16">16</a>Úpěli jsme k Hospodinu a on nás vyslyšel. Seslal svého posla a vyvedl nás z Egypta. A tak jsme v Kádeši, v městě na pomezí tvého území.</span> <span class="verse"><a name="17">17</a>Nech nás prosím projít tvou zemí. Nepotáhneme přes pole ani vinice a nebudeme pít vodu ze studní. Půjdeme Královskou cestou a neodbočíme napravo ani nalevo, dokud neprojdeme tvým územím."</span> <span class="verse"><a name="18">18</a>Ale Edóm mu řekl: "Mou zemí procházet nebudeš, jinak proti tobě vytáhnu s mečem."</span> <span class="verse"><a name="19">19</a>Izraelci mu odpověděli: "Potáhneme po silnici. Jestliže budeme pít tvou vodu, my nebo náš dobytek, zaplatíme ji. O nic jiného nejde, než abychom mohli pěšky projít."</span> <span class="verse"><a name="20">20</a>Edóm zase odmítl: "Procházet nebudeš." A vytáhl proti němu s početným lidem a s velkou mocí.</span> <span class="verse"><a name="21">21</a>Tak odmítl Edóm povolit Izraeli průchod svým územím, a Izrael se mu vyhnul.</span> <span class="verse"><a name="22">22</a>Z Kádeše táhli dál a celá pospolitost Izraelců dorazila k hoře Hóru.</span> <span class="verse"><a name="23">23</a>Na hoře Hóru na pomezí edómské země řekl Hospodin Mojžíšovi a Áronovi:</span> <span class="verse"><a name="24">24</a>"Áron bude připojen ke svému lidu a nevejde do země, kterou dám Izraelcům, protože jste jednali vzpurně proti mému rozkazu při Vodách sváru.</span> <span class="verse"><a name="25">25</a>Vyveď Árona a jeho syna Eleazara vzhůru na horu Hór.</span> <span class="verse"><a name="26">26</a>Svlékni Áronovi jeho roucho a oblec do něho jeho syna Eleazara. Áron bude připojen k svému lidu, zemře tam."</span> <span class="verse"><a name="27">27</a>Mojžíš vykonal, co mu přikázal Hospodin. Před očima celé pospolitosti vystoupili na horu Hór.</span> <span class="verse"><a name="28">28</a>Mojžíš svlékl Áronovi jeho roucho a oblékl do něho jeho syna Eleazara. I zemřel tam Áron na vrcholu hory. Mojžíš s Eleazarem s hory pak sestoupili.</span> <span class="verse"><a name="29">29</a>Když celá pospolitost spatřila, že Áron zesnul, celý dům izraelský Árona oplakával po třicet dní.</span> </p></div</div></div></body></html>