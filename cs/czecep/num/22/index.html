<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/num/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/num">Numbers</a> &gt <strong>Chapter 22</strong></div><p><span class="verse"><a name="1">1</a>Izraelci táhli dál a utábořili se v Moábských pustinách v Zajordání naproti Jerichu.</span> <span class="verse"><a name="2">2</a>Balák, syn Sipórův, viděl všechno, co učinil Izrael Emorejcům.</span> <span class="verse"><a name="3">3</a>Moáb se velmi obával toho lidu, že je ho tak mnoho, Moáb měl z Izraelců hrůzu.</span> <span class="verse"><a name="4">4</a>Proto řekl Moáb midjánským starším: "Teď toto společenství spase všechno kolem nás, jako spásá vůl zeleň na poli." Toho času byl Balák, syn Sipórův, moábským králem.</span> <span class="verse"><a name="5">5</a>Ten vyslal posly k Bileámovi, synu Beórovu, do Petóru, který je nad Řekou, do země příslušníků jeho lidu, aby ho takto pozvali: "Hle, z Egypta vyšel lid a pokryl povrch země; usazuje se naproti mně.</span> <span class="verse"><a name="6">6</a>Pojď nyní prosím a proklej mi tento lid, neboť je zdatnější nežli já. Snad ho pak porazím a vyženu ze země. Vím, že komu ty požehnáš, je požehnán, a koho ty prokleješ, je proklet."</span> <span class="verse"><a name="7">7</a>Moábští a midjánští starší šli s odměnou pro věštce v rukou. Přišli k Bileámovi a vyřídili mu Balákova slova.</span> <span class="verse"><a name="8">8</a>Vybídl je: "Tuto noc přenocujte zde; dám vám odpověď, až ke mně promluví Hospodin." Moábští velmožové zůstali tedy u Bileáma.</span> <span class="verse"><a name="9">9</a>Bůh přišel k Bileámovi a řekl: "Kdo jsou ti muži u tebe?"</span> <span class="verse"><a name="10">10</a>Bileám odpověděl Bohu: "Poslal je ke mně moábský král Balák, syn Sipórův, se vzkazem:</span> <span class="verse"><a name="11">11</a>»Hle, z Egypta vyšel lid a pokryl povrch země. Pojď nyní a zatrať mi jej, snad ho v boji přemohu a vyženu ho.«"</span> <span class="verse"><a name="12">12</a>Bůh však Bileámovi poručil: "Nepůjdeš s nimi a neprokleješ ten lid, neboť je požehnaný!"</span> <span class="verse"><a name="13">13</a>Ráno Bileám vstal a řekl Balákovým velmožům: "Jděte do své země. Hospodin odmítl pustit mě s vámi."</span> <span class="verse"><a name="14">14</a>Moábští velmožové se vydali na cestu, přišli k Balákovi a řekli: "Bileám odmítl s námi jít."</span> <span class="verse"><a name="15">15</a>Balák tedy poslal znovu velmože, ve větším počtu a váženější než předchozí.</span> <span class="verse"><a name="16">16</a>Přišli k Bileámovi a řekli mu: "Toto praví Balák, syn Sipórův: Nijak se nerozpakuj ke mně přijít.</span> <span class="verse"><a name="17">17</a>Převelice tě poctím a učiním vše, co mi řekneš. Jen pojď a zatrať mi ten lid!"</span> <span class="verse"><a name="18">18</a>Bileám však Balákovým služebníkům odpověděl: "I kdyby mi Balák dal dům plný stříbra a zlata, nemohl bych přestoupit rozkaz Hospodina, svého Boha, a učinit cokoli, ať malého nebo velkého.</span> <span class="verse"><a name="19">19</a>Přesto prosím zůstaňte zde i této noci, ať zvím, co bude Hospodin dále se mnou mluvit."</span> <span class="verse"><a name="20">20</a>V noci přišel Bůh k Bileámovi a řekl mu: "Když ti muži tě přišli pozvat, jdi s nimi. Ale budeš dělat jenom to, co ti poručím."</span> <span class="verse"><a name="21">21</a>Bileám tedy ráno vstal, osedlal svou oslici a jel s moábskými velmoži.</span> <span class="verse"><a name="22">22</a>Vzplanul Bůh hněvem, že jede, a Hospodinův posel se mu postavil do cesty jako protivník. On pak jel na své oslici a byli s ním dva jeho mládenci.</span> <span class="verse"><a name="23">23</a>Oslice spatřila Hospodinova posla, jak stojí v cestě s taseným mečem v ruce, uhnula z cesty a šla polem. Bileám oslici bil, aby ji zase zavedl na cestu.</span> <span class="verse"><a name="24">24</a>Tu se postavil Hospodinův posel na pěšinu mezi vinicemi, kde byly zídky z obou stran.</span> <span class="verse"><a name="25">25</a>Oslice spatřila Hospodinova posla, přitiskla se ke zdi, přitiskla ke zdi i Bileámovu nohu a on ji znovu bil.</span> <span class="verse"><a name="26">26</a>Hospodinův posel opět přešel a postavil se v soutěsce, kde nebylo možno uhnout napravo ani nalevo.</span> <span class="verse"><a name="27">27</a>Oslice spatřila Hospodinova posla a klekla pod Bileámem. Bileám vzplanul hněvem a bil oslici holí.</span> <span class="verse"><a name="28">28</a>Tu otevřel Hospodin oslici ústa a ona řekla Bileámovi: "Co jsem ti udělala, že mě již potřetí biješ?"</span> <span class="verse"><a name="29">29</a>Bileám oslici odpověděl: "Protože si ze mne děláš blázny! Mít v ruce meč, byl bych tě už zabil."</span> <span class="verse"><a name="30">30</a>Oslice Bileámovi odpověděla: "Což nejsem tvá oslice, na níž jezdíš odjakživa až do dneška? Udělala jsem ti někdy něco takového?" Řekl: "Ne."</span> <span class="verse"><a name="31">31</a>I sňal Hospodin clonu z Bileámových očí a on spatřil Hospodinova posla, jak stojí v cestě s taseným mečem v ruce. Poklonil se a padl na tvář.</span> <span class="verse"><a name="32">32</a>Hospodinův posel mu řekl: "Proč jsi svou oslici už třikrát bil? Hle, to já jsem vyšel jako tvůj protivník, protože mám tu cestu za pochybenou.</span> <span class="verse"><a name="33">33</a>Oslice mě spatřila a vyhnula se mi, teď už potřetí. Kdyby se mi nevyhnula, byl bych tě věru zabil a ji nechal naživu."</span> <span class="verse"><a name="34">34</a>Bileám odvětil Hospodinovu poslu: "Zhřešil jsem. Nevěděl jsem, že ty ses mi postavil do cesty. Avšak jestliže se ti to nelíbí, vrátím se zpátky."</span> <span class="verse"><a name="35">35</a>Hospodinův posel odpověděl Bileámovi: "Jdi s těmi muži, ale nebudeš mluvit nic než to, co já budu mluvit k tobě." Bileám tedy šel s Balákovými velmoži.</span> <span class="verse"><a name="36">36</a>Sotva Balák uslyšel, že Bileám přichází, vyšel mu vstříc do moábského města, které leží při Arnónu na samých hranicích.</span> <span class="verse"><a name="37">37</a>Balák řekl Bileámovi: "Copak jsem pro tebe neposílal naléhavě a nezval tě? Proč jsi ke mně nepřišel? Což tě nejsem s to náležitě uctít?"</span> <span class="verse"><a name="38">38</a>Bileám odpověděl Balákovi: "Teď jsem k tobě přišel. Budu však vůbec s to něco promluvit? Budu moci mluvit jen to, co mi vloží do úst Bůh."</span> <span class="verse"><a name="39">39</a>Pak šel Bileám s Balákem a přišli do Kirjat-chusótu.</span> <span class="verse"><a name="40">40</a>Balák dal připravit k obětním hodům skot a brav a poslal pro Bileáma i pro velmože, kteří byli s ním.</span> <span class="verse"><a name="41">41</a>Za jitra pak vzal Balák Bileáma a vyvedl ho na Baalova posvátná návrší. Odtamtud bylo vidět zadní voj lidu.</span> </p></div</div></div></body></html>