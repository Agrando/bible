<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/num/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/num">Numbers</a> &gt <strong>Chapter 23</strong></div><p><span class="verse"><a name="1">1</a>Bileám řekl Balákovi: "Vybuduj zde sedm oltářů a přiveď mi sem sedm býků a sedm beranů."</span> <span class="verse"><a name="2">2</a>Balák učinil, oč ho Bileám požádal. Pak Balák s Bileámem obětovali na každém oltáři býka a berana.</span> <span class="verse"><a name="3">3</a>Bileám řekl Balákovi: "Postav se u své zápalné oběti a já půjdu, snad se Hospodin se mnou setká. Co mi ukáže, to ti oznámím." Potom odešel na holé návrší.</span> <span class="verse"><a name="4">4</a>A Bůh se s Bileámem setkal. Ten mu řekl: "Připravil jsem sedm oltářů a obětoval jsem na každém oltáři býka a berana."</span> <span class="verse"><a name="5">5</a>I vložil Hospodin Bileámovi do úst slovo a řekl: "Vrať se k Balákovi a mluv takto!"</span> <span class="verse"><a name="6">6</a>Vrátil se tedy k němu a on stál u své zápalné oběti se všemi moábskými velmoži.</span> <span class="verse"><a name="7">7</a>I pronesl svou průpověď: "Z Aramu přivedl mě Balák, z východních hor moábský král: Pojď mi proklít Jákoba, pojď zaklínat Izraele!</span> <span class="verse"><a name="8">8</a>Jak mám zatratit, když Bůh nezatracuje? Jak mám zaklínat, když Hospodin nezaklíná?</span> <span class="verse"><a name="9">9</a>Vidím ho z temene skal, z pahorků na něj hledím: Je to lid, který přebývá odděleně, nepočítá se mezi pronárody.</span> <span class="verse"><a name="10">10</a>Kdo sečte prach Jákobův, kdo spočítá byť jen čtvrtinu Izraele? Kéž umřu smrtí lidí přímých, kéž je můj konec jako jeho!"</span> <span class="verse"><a name="11">11</a>Tu se Balák na Bileáma osopil: "Cos mi to provedl? Vzal jsem tě, abys mé nepřátele zatratil, a ty jen žehnáš!"</span> <span class="verse"><a name="12">12</a>On však odpověděl: "Což nemusím dbát toho, abych mluvil, co mi vkládá do úst Hospodin?"</span> <span class="verse"><a name="13">13</a>Balák mu řekl: "Pojď prosím se mnou na jiné místo, odkud bys jej viděl. Uvidíš zase jen jeho zadní voj, neuvidíš jej celý. Zatratíš mi jej odtamtud."</span> <span class="verse"><a name="14">14</a>Vzal ho na pole hlídek, na vrchol Pisgy; vybudoval sedm oltářů a obětoval na každém oltáři býka a berana.</span> <span class="verse"><a name="15">15</a>Bileám řekl Balákovi: "Postav se zde u své zápalné oběti, já se pokusím setkat s Hospodinem tamto."</span> <span class="verse"><a name="16">16</a>A Hospodin se setkal s Bileámem. Vložil mu do úst slovo a řekl: "Vrať se k Balákovi a mluv takto!"</span> <span class="verse"><a name="17">17</a>Když k němu přišel, on stál u své zápalné oběti a s ním moábští velmožové. Balák se ho tázal: "Co mluvil Hospodin?"</span> <span class="verse"><a name="18">18</a>I pronesl svou průpověď: "Nuže, slyš, Baláku! Pozorně mi naslouchej, Sipórův synu!</span> <span class="verse"><a name="19">19</a>Bůh není člověk, aby lhal, ani lidský syn, aby litoval. Zdali řekne, a neučiní, promluví, a nedodrží?</span> <span class="verse"><a name="20">20</a>Hle, dostal jsem úkol žehnat. On dal požehnání a já to nezvrátím.</span> <span class="verse"><a name="21">21</a>Nehledí na kouzla proti Jákobovi, nedbá těch, kdo přejí bídu Izraeli. Hospodin, jeho Bůh, je s ním, hlaholí to v něm královským holdem.</span> <span class="verse"><a name="22">22</a>Bůh, který jej vyvedl z Egypta, je mu jako rohy jednorožců.</span> <span class="verse"><a name="23">23</a>Proti Jákobovi není zaklínadla, proti Izraeli není věštby. Od tohoto času bude hlásáno o Jákobovi, zvěstováno o Izraeli, co mu Bůh prokázal.</span> <span class="verse"><a name="24">24</a>Jaký to lid! Povstává jako lvice, zvedá se jako lev. Neulehne, dokud nezhltne úlovek, dokud nevypije krev skolených!"</span> <span class="verse"><a name="25">25</a>Balák řekl Bileámovi: "Když jej nemůžeš zatratit, aspoň mu nežehnej!"</span> <span class="verse"><a name="26">26</a>Ale Bileám odpověděl Balákovi: "Což jsem ti neříkal: Všechno, co bude mluvit Hospodin, vykonám?"</span> <span class="verse"><a name="27">27</a>Balák řekl Bileámovi: "Pojď prosím, vezmu tě na jiné místo, snad bude mít Bůh za správné, abys mi jej zatratil odtamtud."</span> <span class="verse"><a name="28">28</a>I vzal Balák Bileáma na vrchol Peóru, který ční nad pustinou Ješímónem.</span> <span class="verse"><a name="29">29</a>Bileám řekl Balákovi: "Vybuduj zde sedm oltářů a přiveď mi sem sedm býků a sedm beranů."</span> <span class="verse"><a name="30">30</a>Balák tedy učinil, co řekl Bileám, a obětoval na každém oltáři býka a berana.</span> </p></div</div></div></body></html>