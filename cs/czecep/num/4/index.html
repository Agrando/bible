<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/num/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/num">Numbers</a> &gt <strong>Chapter 4</strong></div><p><span class="verse"><a name="1">1</a>Hospodin promluvil k Mojžíšovi a Áronovi:</span> <span class="verse"><a name="2">2</a>"Pořiď soupis Kehatovců z řad Léviovců podle čeledí otcovských rodů</span> <span class="verse"><a name="3">3</a>od třicetiletých výše až po padesátileté, všech, kdo jsou schopni nastoupit do služby, totiž konat dílo při stanu setkávání.</span> <span class="verse"><a name="4">4</a>Toto bude služba Kehatovců při stanu setkávání: péče o nejsvětější předměty.</span> <span class="verse"><a name="5">5</a>Než tábor potáhne dál, přijde Áron se svými syny a sejmou oponu zavěšenou uvnitř. Tou přikryjí schránu svědectví;</span> <span class="verse"><a name="6">6</a>na to pak dají přehoz z tachaší kůže, rozprostřou navrch pokrývku celou purpurově fialovou a provléknou tyče.</span> <span class="verse"><a name="7">7</a>Na stůl pro předkladné chleby rozprostřou pokrývku purpurově fialovou a na ni dají mísy, pánvičky, obětní misky a konvice pro úlitbu; bude na něm i každodenní chléb.</span> <span class="verse"><a name="8">8</a>Na to vše rozprostřou karmínovou pokrývku, přikryjí přikrývkou z tachaší kůže a provléknou tyče.</span> <span class="verse"><a name="9">9</a>Pak vezmou purpurově fialovou pokrývku a přikryjí svícen k svícení i jeho kahánky, nůžky na knoty, pánve na oheň a všechny nádoby na olej, potřebné k jeho obsluze.</span> <span class="verse"><a name="10">10</a>Vloží jej se vším náčiním do přikrývky z tachaší kůže a dají na nosidla.</span> <span class="verse"><a name="11">11</a>Na zlatý oltář rozprostřou pokrývku purpurově fialovou, přikryjí jej přikrývkou z tachaší kůže a provléknou tyče.</span> <span class="verse"><a name="12">12</a>Pak vezmou všechno bohoslužebné náčiní potřebné k obsluze ve svatyni, dají na pokrývku purpurově fialovou, přikryjí je přikrývkou z tachaší kůže a dají na nosidla.</span> <span class="verse"><a name="13">13</a>Vyberou popel z oltáře a na oltář rozprostřou nachovou pokrývku;</span> <span class="verse"><a name="14">14</a>na ni dají všechno náčiní potřebné k jeho obsluze: pánve na oheň, vidlice, lopaty, kropenky a všechno ostatní oltářní náčiní, rozprostřou na ně přehoz z tachaší kůže a provléknou tyče.</span> <span class="verse"><a name="15">15</a>Tak Áron a jeho synové úplně přikryjí svaté předměty a všechno nářadí svatyně, než tábor potáhne dál; teprve potom přijdou Kehatovci, aby to nesli. Nedotknou se svatých předmětů, aby nezemřeli. To bude povinnost Kehatovců při stanu setkávání.</span> <span class="verse"><a name="16">16</a>Eleazar, syn kněze Árona, bude pověřen dohledem na olej k svícení, na kadidlo z vonných látek, každodenní přídavnou oběť a olej k pomazávání, bude pověřen dohledem na celý příbytek se vším, co je v něm, ve svatyni i v jejích nádobách."</span> <span class="verse"><a name="17">17</a>Hospodin dále mluvil k Mojžíšovi a Áronovi:</span> <span class="verse"><a name="18">18</a>"Nesmíte dopustit, aby kmen kehatských čeledí z řad lévijců byl vyhlazen.</span> <span class="verse"><a name="19">19</a>Aby zůstali naživu a nezemřeli, udělejte pro ně toto: Než přistoupí k nejsvětějším předmětům, přijde Áron se svými syny a každému určí jeho pracovní povinnost.</span> <span class="verse"><a name="20">20</a>Nesmějí vejít, aby se dívali, jak jsou baleny svaté předměty, aby nezemřeli."</span> <span class="verse"><a name="21">21</a>Hospodin dále mluvil k Mojžíšovi:</span> <span class="verse"><a name="22">22</a>"Pořiď také soupis Geršónovců podle čeledí otcovských rodů.</span> <span class="verse"><a name="23">23</a>Spočítáš je od třicetiletých výše až po padesátileté, všechny, kdo jsou schopni nastoupit do služby, totiž konat službu při stanu setkávání.</span> <span class="verse"><a name="24">24</a>Toto bude služba a pracovní povinnost geršónských čeledí:</span> <span class="verse"><a name="25">25</a>Budou nosit stanové plachty příbytku, totiž stan setkávání, jeho přikrývku i přikrývku z tachaší kůže, která je na něm navrchu, závěs ze vchodu do stanu setkávání,</span> <span class="verse"><a name="26">26</a>zástěny nádvoří i závěs ze vchodu brány do nádvoří, které je kolem příbytku a oltáře, stanová lana i všechno nářadí potřebné k práci. Budou konat všechno, co jim bude uloženo.</span> <span class="verse"><a name="27">27</a>Veškerá služba Geršónovců se bude konat na rozkaz Árona a jeho synů; týká se to veškeré jejich pracovní povinnosti. Dohlédnete na ně, aby svou povinnost plnili svědomitě.</span> <span class="verse"><a name="28">28</a>To bude služba geršónovských čeledí při stanu setkávání; budou ji bedlivě konat za dozoru Ítamara, syna kněze Árona.</span> <span class="verse"><a name="29">29</a>Meraríovce rovněž spočítáš podle čeledí otcovských rodů.</span> <span class="verse"><a name="30">30</a>Spočítáš je od třicetiletých výše až po padesátileté, všechny, kdo jsou schopni nastoupit do služby, totiž konat službu při stanu setkávání.</span> <span class="verse"><a name="31">31</a>Jejich povinností, na kterou budou dbát při veškeré své službě při stanu setkávání, je péče o desky příbytku a jeho svlaky, o sloupy a podstavce,</span> <span class="verse"><a name="32">32</a>též o sloupy kolem nádvoří, jejich podstavce, stanové kolíky a lana a o všechno nářadí pro veškerou práci s tím spojenou. Jmenovitě vypočítáte všechny předměty, o něž budou povinni dbát.</span> <span class="verse"><a name="33">33</a>To bude služba čeledí Meraríovců a veškerá jejich práce při stanu setkávání za dozoru Ítamara, syna kněze Árona."</span> <span class="verse"><a name="34">34</a>Mojžíš s Áronem a předáky pospolitosti spočítal Kehatovce podle čeledí otcovských rodů,</span> <span class="verse"><a name="35">35</a>od třicetiletých výše až po padesátileté, všechny, kdo byli schopni nastoupit do služby, totiž do služby při stanu setkávání.</span> <span class="verse"><a name="36">36</a>Povolaných do služby podle čeledí bylo dva tisíce sedm set padesát.</span> <span class="verse"><a name="37">37</a>To jsou povolaní do služby z kehatských čeledí, všichni, kdo slouží při stanu setkávání, jak je spočítal Mojžíš s Áronem na rozkaz Hospodinův daný skrze Mojžíše.</span> <span class="verse"><a name="38">38</a>Geršónovců povolaných do služby podle čeledí otcovských rodů</span> <span class="verse"><a name="39">39</a>od třicetiletých výše až po padesátileté, všech, kdo byli schopni nastoupit do služby, totiž do služby při stanu setkávání,</span> <span class="verse"><a name="40">40</a>povolaných do služby podle čeledí a otcovských rodů bylo dva tisíce šest set třicet.</span> <span class="verse"><a name="41">41</a>To jsou povolaní do služby z čeledí Geršónovců, všichni, kdo slouží při stanu setkávání, jak je spočítal Mojžíš s Áronem na rozkaz Hospodinův.</span> <span class="verse"><a name="42">42</a>Povolaných do služby z čeledí Meraríovců podle čeledí otcovských rodů</span> <span class="verse"><a name="43">43</a>od třicetiletých výše až po padesátileté, všech, kdo byli schopni nastoupit do služby, totiž do služby při stanu setkávání,</span> <span class="verse"><a name="44">44</a>povolaných do služby podle čeledí bylo tři tisíce dvě stě.</span> <span class="verse"><a name="45">45</a>To jsou povolaní do služby z čeledí Meraríovců, jak je spočítal Mojžíš s Áronem na rozkaz Hospodinův daný skrze Mojžíše.</span> <span class="verse"><a name="46">46</a>Všech lévijců povolaných do služby, jak je spočítal Mojžíš s Áronem a izraelskými předáky podle čeledí otcovských rodů,</span> <span class="verse"><a name="47">47</a>od třicetiletých výše až po padesátileté, všech, kdo přicházeli vykonávat uloženou práci a jakoukoli pracovní povinnost při stanu setkávání,</span> <span class="verse"><a name="48">48</a>povolaných do služby bylo osm tisíc pět set osmdesát.</span> <span class="verse"><a name="49">49</a>Sečetl je na rozkaz Hospodinův daný skrze Mojžíše, každého podle jeho pracovní povinnosti; to jsou povolaní do služby, jak přikázal Hospodin Mojžíšovi.</span> </p></div</div></div></body></html>