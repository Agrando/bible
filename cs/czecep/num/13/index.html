<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/num/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/num">Numbers</a> &gt <strong>Chapter 13</strong></div><p><span class="verse"><a name="1">1</a>Hospodin promluvil k Mojžíšovi:</span> <span class="verse"><a name="2">2</a>"Pošli muže, aby prozkoumali kenaanskou zemi, kterou dávám Izraelcům. Pošlete po jednom muži z jejich otcovských pokolení, vždy jejich předáka!"</span> <span class="verse"><a name="3">3</a>Mojžíš je tedy na rozkaz Hospodinův poslal z Páranské pouště. Všichni ti muži byli náčelníci Izraelců.</span> <span class="verse"><a name="4">4</a>Toto jsou jejich jména: z Rúbenova pokolení Šamúa, syn Zakúrův,</span> <span class="verse"><a name="5">5</a>z Šimeónova pokolení Šafat, syn Chóríův,</span> <span class="verse"><a name="6">6</a>z Judova pokolení Káleb, syn Jefunův,</span> <span class="verse"><a name="7">7</a>z Isacharova pokolení Jigál, syn Josefův,</span> <span class="verse"><a name="8">8</a>z Efrajimova pokolení Hóšea, syn Núnův,</span> <span class="verse"><a name="9">9</a>z Benjamínova pokolení Paltí, syn Rafúův,</span> <span class="verse"><a name="10">10</a>ze Zabulónova pokolení Gadíel, syn Sódíův,</span> <span class="verse"><a name="11">11</a>z Josefova pokolení, z pokolení Manasesova, Gadí, syn Súsíův,</span> <span class="verse"><a name="12">12</a>z Danova pokolení Amíel, syn Gemalíův,</span> <span class="verse"><a name="13">13</a>z Ašerova pokolení Setúr, syn Míkaelův,</span> <span class="verse"><a name="14">14</a>z Neftalíova pokolení Nachbí, syn Vofsíův,</span> <span class="verse"><a name="15">15</a>z Gádova pokolení Geúel, syn Makíův.</span> <span class="verse"><a name="16">16</a>To jsou jména mužů, které poslal Mojžíš prozkoumat zemi. Hóšeu, syna Núnova, nazval Mojžíš Jozue.</span> <span class="verse"><a name="17">17</a>Mojžíš je poslal prozkoumat kenaanskou zemi a řekl jim: "Jděte vzhůru Negebem, vystupte pak na pohoří</span> <span class="verse"><a name="18">18</a>a zjistěte, jaká to je země a jaký lid v ní sídlí; zda je silný nebo slabý, zda ho je málo nebo mnoho;</span> <span class="verse"><a name="19">19</a>a zda je země, v níž sídlí, dobrá nebo zlá, též zda jsou města, v nichž sídlí, otevřená nebo opevněná;</span> <span class="verse"><a name="20">20</a>též zda je země úrodná či neúrodná, zda v ní jsou stromy nebo ne. Buďte odvážní a přineste něco z ovoce té země!" Byl totiž čas raných hroznů.</span> <span class="verse"><a name="21">21</a>Šli tedy a prozkoumali zemi od pouště Sinu až k Rechóbu při cestě do Chamátu.</span> <span class="verse"><a name="22">22</a>Šli vzhůru Negebem a jeden z nich přišel až do Chebrónu, kde žili Achíman, Šešaj a Talmaj, zplozenci Anákovi; Chebrón byl vystavěn sedm let před egyptským Sóanem.</span> <span class="verse"><a name="23">23</a>Přišli až k úvalu Eškolu, kde uřízli ratolest s jedním vinným hroznem, dva ji museli nést na sochoru, a několik granátových jablek a fíků.</span> <span class="verse"><a name="24">24</a>To místo se nazývá Eškolský úval (to je Úval hroznů) podle hroznu, který tam Izraelci odřízli.</span> <span class="verse"><a name="25">25</a>Po čtyřiceti dnech průzkumu země se vrátili zpět.</span> <span class="verse"><a name="26">26</a>Přišli konečně k Mojžíšovi a Áronovi a k celé pospolitosti Izraelců na Páranskou poušť do Kádeše, podali jim a celé pospolitosti zprávu a ukázali jim ovoce té země.</span> <span class="verse"><a name="27">27</a>Ve svém vyprávění mu řekli: "Vstoupili jsme do země, do níž jsi nás poslal. Vskutku oplývá mlékem a medem. A toto je její ovoce.</span> <span class="verse"><a name="28">28</a>Jenomže lid, který v té zemi sídlí, je mocný a města jsou opevněná a nesmírně veliká. Dokonce jsme tam viděli potomky Anákovy.</span> <span class="verse"><a name="29">29</a>Na jihu země sídlí Amálek, na pohoří jsou usazeni Chetejci, Jebúsejci a Emorejci, při moři a podél Jordánu Kenaanci."</span> <span class="verse"><a name="30">30</a>Káleb však uklidňoval lid bouřící se proti Mojžíšovi. Říkal: "Vzhůru! Pojďme! Obsadíme tu zemi a jistě se jí zmocníme."</span> <span class="verse"><a name="31">31</a>Ale muži, kteří šli spolu s ním, tvrdili: "Nemůžeme vytáhnout proti tomu lidu, vždyť je silnější než my."</span> <span class="verse"><a name="32">32</a>Pomluvami zhaněli Izraelcům zemi, kterou prozkoumali: "Země, kterou jsme při průzkumu prošli, je země, která požírá své obyvatele, a všechen lid, který jsme v ní spatřili, jsou muži obrovité postavy.</span> <span class="verse"><a name="33">33</a>Viděli jsme tam zrůdy - Anákovci totiž patří ke zrůdám - a zdálo se nám, že jsme nepatrní jako kobylky, vskutku jsme v jejich očích byli takoví."</span> </p></div</div></div></body></html>