<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/num/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/num">Numbers</a> &gt <strong>Chapter 8</strong></div><p><span class="verse"><a name="1">1</a>Hospodin promluvil k Mojžíšovi:</span> <span class="verse"><a name="2">2</a>"Mluv k Áronovi a řekni mu: Když budeš nasazovat kahánky, dbej, aby těch sedm kahánků svítilo dopředu před svícen."</span> <span class="verse"><a name="3">3</a>Áron tak učinil. Nasadil kahánky na svícen směrem dopředu, jak přikázal Hospodin Mojžíšovi.</span> <span class="verse"><a name="4">4</a>Svícen byl vyroben z tepaného zlata; jak dřík, tak květy na něm byly z tepaného zlata. Mojžíš zhotovil svícen podle vzoru, který mu ukázal Hospodin.</span> <span class="verse"><a name="5">5</a>Hospodin dále mluvil k Mojžíšovi:</span> <span class="verse"><a name="6">6</a>"Vezmi z Izraelců lévijce a očisť je.</span> <span class="verse"><a name="7">7</a>Aby byli čisti, vykonej s nimi toto: Pokrop je vodou rozhřešení, pak ať si dají břitvou oholit celé tělo a vyperou si roucha. Tak se očistí.</span> <span class="verse"><a name="8">8</a>Potom vezmou mladého býčka a jako oběť přídavnou bílou mouku zadělanou olejem. A ty vezmeš druhého mladého býčka k oběti za hřích.</span> <span class="verse"><a name="9">9</a>Přikážeš, aby lévijci předstoupili před stan setkávání, a svoláš celou pospolitost Izraelců.</span> <span class="verse"><a name="10">10</a>Přivedeš lévijce před Hospodina a Izraelci na ně budou vkládat ruce.</span> <span class="verse"><a name="11">11</a>Nato Áron nabídne lévijce Hospodinu podáváním jako oběť podávání od Izraelců, a budou způsobilí vykonávat Hospodinovu službu.</span> <span class="verse"><a name="12">12</a>Lévijci vloží ruce na hlavy těch býků a ty obětuj Hospodinu jednoho jako oběť za hřích a druhého jako oběť zápalnou k vykonání smírčích obřadů za lévijce.</span> <span class="verse"><a name="13">13</a>Pak lévijce postavíš před Árona a jeho syny, nabídneš je Hospodinu jako oběť podávání</span> <span class="verse"><a name="14">14</a>a oddělíš lévijce od ostatních Izraelců. Lévijci jsou moji.</span> <span class="verse"><a name="15">15</a>Lévijci půjdou sloužit při stanu setkávání teprve potom, až je očistíš a nabídneš jako oběť podávání.</span> <span class="verse"><a name="16">16</a>Budou mi odděleni z Izraelců jako dar; vzal jsem si je místo všech, kteří otvírají lůno, místo všech prvorozených mezi Izraelci.</span> <span class="verse"><a name="17">17</a>Mně patří všechno prvorozené mezi Izraelci, člověk i dobytče. Oddělil jsem je pro sebe jako svaté v den, kdy jsem pobil v egyptské zemi všechno prvorozené.</span> <span class="verse"><a name="18">18</a>Vzal jsem si lévijce místo všech prvorozených mezi Izraelci.</span> <span class="verse"><a name="19">19</a>Dávám je Áronovi a jeho synům jako darované z Izraelců, aby za Izraelce vykonávali službu při stanu setkávání. Budou za Izraelce vykonávat smírčí obřady, aby je nepostihla pohroma, když přistoupí ke svatyni."</span> <span class="verse"><a name="20">20</a>Mojžíš a Áron i celá pospolitost Izraelců vykonali s lévijci to, co o nich přikázal Hospodin Mojžíšovi; to s nimi Izraelci vykonali.</span> <span class="verse"><a name="21">21</a>Lévijci se očistili od hříchů, vyprali si roucha a Áron je podáváním nabídl Hospodinu jako oběť podávání, a tak za ně vykonal smírčí obřady, aby byli čisti.</span> <span class="verse"><a name="22">22</a>Teprve potom šli lévijci vykonávat službu při stanu setkávání před Áronem a jeho syny. Jak Hospodin Mojžíšovi o lévijcích příkázal, tak s nimi učinili.</span> <span class="verse"><a name="23">23</a>Hospodin dále mluvil k Mojžíšovi:</span> <span class="verse"><a name="24">24</a>"Toto je řád pro lévijce: Od pětadvaceti let bude schopen nastoupit do služby, totiž konat službu při stanu setkávání.</span> <span class="verse"><a name="25">25</a>Od padesáti let bude této služby zproštěn a nebude už sloužit.</span> <span class="verse"><a name="26">26</a>Může ovšem přisluhovat svým bratřím při stanu setkávání ve strážné službě, ale vlastní službu konat nebude. Tak to učiníš s lévijci vzhledem k tomu, co jim bylo svěřeno."</span> </p></div</div></div></body></html>