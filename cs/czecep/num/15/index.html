<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/num/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/num">Numbers</a> &gt <strong>Chapter 15</strong></div><p><span class="verse"><a name="1">1</a>Hospodin promluvil k Mojžíšovi:</span> <span class="verse"><a name="2">2</a>"Mluv k Izraelcům a řekni jim: Až vejdete do země, kterou vám dávám, abyste v ní sídlili,</span> <span class="verse"><a name="3">3</a>a budete chtít připravit Hospodinu ohnivou oběť - oběť zápalnou nebo obětní hod - při plnění slibu nebo k dobrovolnému daru anebo o slavnostních shromážděních, a připravíte pro Hospodina libou vůni ze skotu nebo z bravu,</span> <span class="verse"><a name="4">4</a>tedy ten, kdo bude Hospodinu přinášet svůj dar, přinese jako oběť přídavnou desetinu éfy bílé mouky zadělané čtvrtinou hínu oleje.</span> <span class="verse"><a name="5">5</a>Na každého beránka připravíš čtvrtinu hínu vína k úlitbě, jak při oběti zápalné, tak při obětním hodu.</span> <span class="verse"><a name="6">6</a>Na berana připravíš jako oběť přídavnou dvě desetiny bílé mouky zadělané třetinou hínu oleje</span> <span class="verse"><a name="7">7</a>a vína k úlitbě třetinu hínu; to přineseš jako libou vůni pro Hospodina.</span> <span class="verse"><a name="8">8</a>Budeš-li připravovat dobytče v oběť zápalnou nebo k obětnímu hodu při plnění slibu nebo jako oběť pokojnou Hospodinu,</span> <span class="verse"><a name="9">9</a>přineseš spolu s dobytčetem jako oběť přídavnou tři desetiny bílé mouky zadělané polovinou hínu oleje</span> <span class="verse"><a name="10">10</a>a vína přineseš k úlitbě polovinu hínu. To bude k ohnivé oběti jako libá vůně pro Hospodina.</span> <span class="verse"><a name="11">11</a>Tak se to bude dělat při každém býku nebo beranu nebo při ovcích či kozách,</span> <span class="verse"><a name="12">12</a>podle toho, kolik jich budete obětovat. Tak to připravíte na každý kus z celkového počtu.</span> <span class="verse"><a name="13">13</a>Tak to bude dělat podle těchto ustanovení každý domorodec, když bude přinášet ohnivou oběť jako libou vůni pro Hospodina.</span> <span class="verse"><a name="14">14</a>A pokud někdo pobývá s vámi jako host nebo kdo žije mezi vámi už po několik pokolení a bude chtít připravit ohnivou oběť jako libou vůni pro Hospodina, bude dělat všechno, jako to děláte vy.</span> <span class="verse"><a name="15">15</a>Ve shromáždění bude platit totéž nařízení pro vás i pro toho, kdo bude pobývat mezi vámi jako host. To je před Hospodinem provždy platné nařízení pro všechna vaše pokolení, jak pro vás, tak pro hosta.</span> <span class="verse"><a name="16">16</a>Týmž řádem a touž směrnicí se budete řídit vy i host, který pobývá mezi vámi."</span> <span class="verse"><a name="17">17</a>Hospodin dále mluvil k Mojžíšovi:</span> <span class="verse"><a name="18">18</a>"Mluv k Izraelcům a řekni jim: Až vejdete do země, do níž vás vedu,</span> <span class="verse"><a name="19">19</a>a budete jíst z pokrmů země, odevzdáte pro Hospodina oběť pozdvihování.</span> <span class="verse"><a name="20">20</a>Bochánek připravený z prvotin vaší obilní tluče odevzdáte jako oběť pozdvihování. Odevzdáte jej jako oběť pozdvihování z humna.</span> <span class="verse"><a name="21">21</a>Z prvotin své obilní tluče budete dávat Hospodinu oběť pozdvihování po všechna svá pokolení."</span> <span class="verse"><a name="22">22</a>"Jestliže neúmyslně nedodržíte některý z příkazů, které udělil Hospodin Mojžíšovi,</span> <span class="verse"><a name="23">23</a>cokoli z toho, co vám Hospodin prostřednictvím Mojžíše přikázal ode dne, kdy začal Hospodin vydávat příkazy pro všechna vaše pokolení, až dosud,</span> <span class="verse"><a name="24">24</a>jestliže se to stalo neúmyslně nedopatřením pospolitosti, připraví celá pospolitost mladého býčka k zápalné oběti jako libou vůni pro Hospodina, i s příslušnou obětí přídavnou a úlitbou, jak je určeno, a jednoho kozla k oběti za hřích.</span> <span class="verse"><a name="25">25</a>Kněz vykoná za celou pospolitost Izraelců smírčí obřady, a bude jim odpuštěno. Stalo se to neúmyslně a oni přinesli svůj dar, ohnivou oběť pro Hospodina, i oběť za hřích před Hospodinem za to, co učinili neúmyslně.</span> <span class="verse"><a name="26">26</a>Celé pospolitosti Izraelců bude odpuštěno, i hostu, který přebývá mezi vámi, neboť všechen lid to učinil neúmyslně.</span> <span class="verse"><a name="27">27</a>Jestliže se jednotlivec prohřeší neúmyslně, přivede jednoroční kozu k oběti za hřích.</span> <span class="verse"><a name="28">28</a>Kněz vykoná smírčí obřady za toho, kdo se neúmyslně prohřešil, kdo se před Hospodinem dopustil něčeho neúmyslně; vykoná za něho smírčí obřady, a bude mu odpuštěno.</span> <span class="verse"><a name="29">29</a>Budete mít tentýž řád pro domorodce mezi Izraelci i pro hosta, který pobývá mezi vámi, když se někdo něčeho dopustí neúmyslně.</span> <span class="verse"><a name="30">30</a>Ale ten, kdo něco spáchá úmyslně, ať domorodec nebo host, hanobí Hospodina. Takový bude vyobcován ze společenství svého lidu.</span> <span class="verse"><a name="31">31</a>Pohrdl Hospodinovým slovem a porušil jeho příkaz. Takový musí být bezpodmínečně vyobcován, lpí na něm vina."</span> <span class="verse"><a name="32">32</a>Když Izraelci prodlévali na poušti, přistihli muže, který v den odpočinku sbíral dříví.</span> <span class="verse"><a name="33">33</a>Ti, kdo jej přistihli, jak sbírá dříví, předvedli jej před Mojžíše a Árona a před celou pospolitost.</span> <span class="verse"><a name="34">34</a>Dali ho střežit, neboť nebylo zřejmé, co se s ním má stát.</span> <span class="verse"><a name="35">35</a>Hospodin řekl Mojžíšovi: "Ten muž musí zemřít. Celá pospolitost jej ukamenuje venku za táborem."</span> <span class="verse"><a name="36">36</a>Celá pospolitost ho vyvedla ven za tábor a ukamenovali ho, takže zemřel, jak Hospodin Mojžíšovi přikázal.</span> <span class="verse"><a name="37">37</a>Hospodin řekl Mojžíšovi:</span> <span class="verse"><a name="38">38</a>"Mluv k Izraelcům a řekni jim, aby si po všechna pokolení dělali na okraji svých šatů třásně a nad třásně ať se dávají na okraj svého roucha purpurově fialovou stuhu.</span> <span class="verse"><a name="39">39</a>Budete mít třásně, abyste si při pohledu na ně připomínali všechna Hospodinova přikázání a plnili je, abyste se neřídili vlastním srdcem a vlastníma očima, jako se jimi řídí smilníci,</span> <span class="verse"><a name="40">40</a>abyste si připomínali a plnili všechna má přikázání a byli svatými pro svého Boha.</span> <span class="verse"><a name="41">41</a>Já jsem Hospodin, váš Bůh, já jsem vás vyvedl z egyptské země, abych vám byl Bohem. Já jsem Hospodin, váš Bůh."</span> </p></div</div></div></body></html>