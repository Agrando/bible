<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/num/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/num">Numbers</a> &gt <strong>Chapter 24</strong></div><p><span class="verse"><a name="1">1</a>Bileám viděl, že se Hospodinu líbí, aby Izraeli žehnal. Neuchýlil se tedy jako podvakrát předtím k zaklínadlům, nýbrž obrátil se tváří k poušti.</span> <span class="verse"><a name="2">2</a>Když se Bileám rozhlédl, spatřil, jak Izrael táboří kmen vedle kmene. Tu se ho zmocnil Boží duch</span> <span class="verse"><a name="3">3</a>a on pronesl svou průpověď: "Výrok Bileáma, syna Beórova, výrok muže jasnozřivého,</span> <span class="verse"><a name="4">4</a>výrok toho, jenž slyší řeč Boží, jenž mívá vidění od Všemocného; když upadá do vytržení, má odkryté oči.</span> <span class="verse"><a name="5">5</a>Jak skvělé jsou tvé stany, Jákobe, tvé příbytky, Izraeli!</span> <span class="verse"><a name="6">6</a>Rozprostírají se jako úvaly, jako zahrady nad řekou, jako vonné stromoví vysázené Hospodinem, jako cedry při vodách.</span> <span class="verse"><a name="7">7</a>Z jeho věder se řinou vody, jeho símě je hojně zavlažováno, jeho král bude vyvýšen nad Agaga, jeho království bude povzneseno.</span> <span class="verse"><a name="8">8</a>Bůh, který ho vyvedl z Egypta, je mu jako rohy jednorožců. Zhltne pronárody, své protivníky, rozhryže jim kosti, protkne je svými šípy.</span> <span class="verse"><a name="9">9</a>Stočil se a lehl jako lev, jak lvice. Donutí ho někdo, aby povstal? Kdo ti bude žehnat, buď požehnán, kdo tě bude proklínat, buď proklet."</span> <span class="verse"><a name="10">10</a>Tu Balák vzplanul proti Bileámovi hněvem. Tleskl rukama a osopil se na Bileáma: "Povolal jsem tě, abys mé nepřátele zatratil, a ty jim jen žehnáš, dokonce již potřetí.</span> <span class="verse"><a name="11">11</a>Tak si běž, odkud jsi přišel! Přislíbil jsem ti převelikou poctu, avšak Hospodin tě té pocty zbavil."</span> <span class="verse"><a name="12">12</a>Bileám odvětil Balákovi: "Což jsem neříkal už tvým poslům, které jsi ke mně poslal:</span> <span class="verse"><a name="13">13</a>I kdyby mi Balák dal svůj dům plný stříbra a zlata, nemohl bych přestoupit Hospodinův rozkaz a učinit z vlastní vůle něco dobrého nebo zlého. Budu mluvit, co řekne Hospodin!</span> <span class="verse"><a name="14">14</a>A teď tedy jdu ke svému lidu. Ale ještě ti sdělím, co tento lid v budoucnu učiní tvému lidu."</span> <span class="verse"><a name="15">15</a>I pronesl svou průpověď: "Výrok Bileáma, syna Beórova, výrok muže jasnozřivého,</span> <span class="verse"><a name="16">16</a>výrok toho, jenž slyší řeč Boží, jenž má poznání od Nejvyššího, jenž mívá vidění od Všemocného; když upadá do vytržení, má odkryté oči.</span> <span class="verse"><a name="17">17</a>Vidím jej, ne však přítomného, hledím na něj, ne však zblízka. Vyjde hvězda z Jákoba, povstane žezlo z Izraele. Protkne spánky Moába, témě všech Šétovců.</span> <span class="verse"><a name="18">18</a>Bude podroben i Edóm, podroben bude Seír, Jákobovi nepřátelé. Izrael si povede zdatně.</span> <span class="verse"><a name="19">19</a>Panovat bude ten, jenž vzejde z Jákoba, a zahubí toho, kdo vyvázne z města."</span> <span class="verse"><a name="20">20</a>Když uviděl Amáleka, pronesl svou průpověď: "Amálek je prvotina pronárodů, ale skončí v záhubě."</span> <span class="verse"><a name="21">21</a>Když uviděl Kénijce, pronesl svou průpověď: "Tvé sídlo je mohutné, tvé hnízdo leží na skalisku,</span> <span class="verse"><a name="22">22</a>stejně však přijde vniveč, Kajine, jen co tě Ašúr odvede do zajetí!"</span> <span class="verse"><a name="23">23</a>Pak pronesl svou průpověď: "Běda! Kdo zůstane naživu, až to Bůh vykoná?</span> <span class="verse"><a name="24">24</a>Loďstvo od kitejských břehů pokoří Ašúra, pokoří Ebera. Ale v záhubě skončí i ono."</span> <span class="verse"><a name="25">25</a>I vydal se Bileám na cestu a vrátil se, odkud přišel. Rovněž Balák šel svou cestou.</span> </p></div</div></div></body></html>