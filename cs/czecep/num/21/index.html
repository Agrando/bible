<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/num/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/num">Numbers</a> &gt <strong>Chapter 21</strong></div><p><span class="verse"><a name="1">1</a>Když uslyšel aradský král, Kenaanec sídlící v Negebu, že Izrael přichází cestou z Atárímu, dal se s Izraelem do boje a některé z nich zajal.</span> <span class="verse"><a name="2">2</a>Tu se Izrael zavázal Hospodinu slibem: "Jestliže skutečně vydáš do mých rukou tento lid, zničím jejich města jako klatá."</span> <span class="verse"><a name="3">3</a>Hospodin Izraele vyslyšel a Kenaance mu vydal. Vyhubil je i s jejich městy jako klaté a nazval to místo Chorma (to je Klatbě propadlé).</span> <span class="verse"><a name="4">4</a>Z hory Hóru táhli dál cestou k Rákosovému moři, aby obešli edómskou zemi. Avšak lid propadl na té cestě malomyslnosti</span> <span class="verse"><a name="5">5</a>a mluvil proti Bohu a proti Mojžíšovi: "Proč jste nás vyvedli z Egypta? Abyste nás na poušti umořili? Vždyť tu není chléb ani voda! Tato nuzná strava se nám už protiví."</span> <span class="verse"><a name="6">6</a>I poslal Hospodin na lid ohnivé hady. Ti lid štípali, takže v Izraeli mnoho lidí pomřelo.</span> <span class="verse"><a name="7">7</a>Lid přišel k Mojžíšovi a přiznával: "Zhřešili jsme, když jsme mluvili proti Hospodinu a proti tobě. Modli se k Hospodinu, aby nás těch hadů zbavil." Mojžíš se tedy za lid modlil.</span> <span class="verse"><a name="8">8</a>Hospodin Mojžíšovi řekl: "Udělej si hada Ohnivce a připevni ho na žerď. Když se na něj kterýkoli uštknutý podívá, zůstane naživu."</span> <span class="verse"><a name="9">9</a>Mojžíš tedy udělal bronzového hada a připevnil ho na žerď. Jestliže někoho uštkl had a on pohlédl na hada bronzového, zůstal naživu.</span> <span class="verse"><a name="10">10</a>Izraelci táhli dál a utábořili se v Obótu.</span> <span class="verse"><a name="11">11</a>Pak vytáhli z Obótu a utábořili se v Ijé-abárímu, na poušti ležící na východ od Moábu.</span> <span class="verse"><a name="12">12</a>Odtud táhli dál a utábořili se v úvalu Zeredu.</span> <span class="verse"><a name="13">13</a>Odtud táhli dál a utábořili se na druhé straně Arnónu, na poušti vycházející z emorejského území; Arnón je totiž moábskou hranicí mezi Moábem a Emorejci.</span> <span class="verse"><a name="14">14</a>Proto se říká v Knize Hospodinových bojů: "Přemohl Vahéba v bouři i úvaly, Arnón</span> <span class="verse"><a name="15">15</a>a sráz úvalů, který spadá tam, co sídlí Ar, který se dotýká pomezí moábského."</span> <span class="verse"><a name="16">16</a>Odtud táhli do Beéru. To je Beér (neboli Studna), kde řekl Hospodin Mojžíšovi: "Shromáždi lid a já jim dám vodu."</span> <span class="verse"><a name="17">17</a>Tehdy zpíval Izrael tuto píseň: "Vytryskni, studnice! Zazpívejte o ní!</span> <span class="verse"><a name="18">18</a>Studnici kopali velmožové, hloubili ji urození z lidu palcátem a svými holemi." A z pouště táhli do Matany,</span> <span class="verse"><a name="19">19</a>z Matany do Nachalíelu, z Nachalíelu do Bamótu,</span> <span class="verse"><a name="20">20</a>z Bamótu do údolí v poli Moábském při vrcholu Pisgy, který vyčnívá nad pustinou Ješímónem.</span> <span class="verse"><a name="21">21</a>Izrael vyslal k emorejskému králi Síchonovi posly se vzkazem:</span> <span class="verse"><a name="22">22</a>"Chtěl bych projít tvou zemí. Neodbočíme do polí ani do vinic a nebudeme pít vodu ze studní. Půjdeme Královskou cestou, dokud neprojdeme tvým územím."</span> <span class="verse"><a name="23">23</a>Síchon však Izraeli svým územím projít nedovolil, ale shromáždil všechen svůj lid a vytáhl proti Izraeli na poušť. Dorazil do Jahsy a bojoval s Izraelem.</span> <span class="verse"><a name="24">24</a>Izrael ho však pobil ostřím meče a obsadil jeho zemi od Arnónu po Jabok až k Amónovcům; hranice Amónovců byla totiž pevná.</span> <span class="verse"><a name="25">25</a>Izrael zabral všechna tato města. Tak se Izrael usadil ve všech emorejských městech i v Chešbónu a ve všech jeho vesnicích.</span> <span class="verse"><a name="26">26</a>Chešbón byl totiž městem Síchona, krále emorejského. Ten bojoval proti někdejšímu moábskému králi a odňal z jeho rukou všechnu jeho zemi až k Arnónu.</span> <span class="verse"><a name="27">27</a>Proto říkají průpovídkáři: "Vejděte do Chešbónu! Pěkně je vystavěno a opevněno Síchonovo město!</span> <span class="verse"><a name="28">28</a>Avšak oheň vyšlehne z Chešbónu, plamen ze Síchonovy tvrze, pozře Ar Moábský, baaly posvátných návrší Arnónu.</span> <span class="verse"><a name="29">29</a>Běda tobě, Moábe, jsi ztracen, lide Kemóšův! Učinil z jeho synů utečence, z jeho dcer zajatkyně Síchona, krále Emorejců.</span> <span class="verse"><a name="30">30</a>Ale my jsme jim vrhli los. Zanikl Chešbón po Díbón, zpustošili jsme jej po Nófach, tam u Médeby."</span> <span class="verse"><a name="31">31</a>Tak se Izrael usadil v emorejské zemi.</span> <span class="verse"><a name="32">32</a>Mojžíš pak poslal zvědy, aby prošli Jaezer. Dobyli jeho vesnice a podrobili si Emorejce, kteří tam byli.</span> <span class="verse"><a name="33">33</a>Nato se obrátili a vystoupili cestou k Bášanu. Bášanský král Óg vytáhl se vším svým lidem k boji proti nim do Edreí.</span> <span class="verse"><a name="34">34</a>Hospodin však řekl Mojžíšovi: "Neboj se ho, neboť ho vydám do tvých rukou se vším jeho lidem i s jeho zemí. Naložíš s ním, jako jsi naložil se Síchonem, králem emorejským, sídlícím v Chešbónu."</span> <span class="verse"><a name="35">35</a>A pobili ho i s jeho syny a všechen jeho lid, takže nikdo nevyvázl, a jeho zemi obsadili.</span> </p></div</div></div></body></html>