<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/num/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/num">Numbers</a> &gt <strong>Chapter 6</strong></div><p><span class="verse"><a name="1">1</a>Hospodin promluvil k Mojžíšovi:</span> <span class="verse"><a name="2">2</a>"Mluv k Izraelcům a řekni jim: Když se muž nebo žena rozhodne složit mimořádný slib nazírský a zasvětí se Hospodinu,</span> <span class="verse"><a name="3">3</a>ať se vystříhá vína a opojného nápoje. Nebude pít nic kvašeného, víno ani opojný nápoj, nebude pít šťávu z hroznů ani jíst čerstvé nebo sušené hrozny.</span> <span class="verse"><a name="4">4</a>Po celou dobu svého nazírství neokusí nic z toho, co pochází z vinné révy, od nezralých hroznů až po výhonky.</span> <span class="verse"><a name="5">5</a>Po celou dobu platnosti slibu svého nazírství si nedá břitvou oholit hlavu. Dokud neskončí doba, po kterou se zasvětil Hospodinu, bude svatý a nechá si na hlavě volně růst vlasy.</span> <span class="verse"><a name="6">6</a>Po celou dobu svého zasvěcení Hospodinu nesmí přijít do styku se zemřelým.</span> <span class="verse"><a name="7">7</a>Nesmí se poskvrnit ani tehdy, když mu zemře otec nebo matka, bratr nebo sestra, protože na jeho hlavě je nazírské znamení jeho Boha.</span> <span class="verse"><a name="8">8</a>Je svatý Hospodinův po celou dobu svého nazírství.</span> <span class="verse"><a name="9">9</a>Kdyby však zcela nenadále poblíž něho někdo zemřel a on poskvrnil svou hlavu s nazírským znamením, oholí si ji v den, kdy se bude očišťovat, oholí ji sedmého dne.</span> <span class="verse"><a name="10">10</a>V osmý den přinese knězi dvě hrdličky nebo dvě holoubátka ke vchodu do stanu setkávání.</span> <span class="verse"><a name="11">11</a>Kněz připraví jedno v oběť za hřích a druhé v oběť zápalnou, aby za něho vykonal smírčí obřady proto, že se prohřešil při mrtvém; toho dne mu zase posvětí hlavu.</span> <span class="verse"><a name="12">12</a>On se pak znovu zasvětí Hospodinu po dobu svého nazírství a přinese ročního beránka jako oběť za vinu; avšak předešlá doba bude neplatná, protože své nazírství poskvrnil.</span> <span class="verse"><a name="13">13</a>Toto je řád pro nazíra: V den, kdy skončí doba jeho nazírství, přivede ho kněz ke vchodu do stanu setkávání.</span> <span class="verse"><a name="14">14</a>Jako svůj dar Hospodinu přinese jednoho ročního beránka bez vady k oběti zápalné, jednu roční ovci bez vady k oběti za hřích a jednoho berana bez vady k oběti pokojné;</span> <span class="verse"><a name="15">15</a>dále koš nekvašených chlebů, totiž bochánky z bílé mouky zadělané olejem a nekvašené oplatky pomazané olejem, a příslušné přídavné oběti a úlitby.</span> <span class="verse"><a name="16">16</a>Kněz to přinese před Hospodina a bude obětovat jeho oběť za hřích a jeho oběť zápalnou.</span> <span class="verse"><a name="17">17</a>Berana připraví Hospodinu jako hod oběti pokojné spolu s košem nekvašených chlebů; kněz připraví i jeho přídavnou oběť a jeho úlitbu.</span> <span class="verse"><a name="18">18</a>Nazír si pak u vchodu do stanu setkávání oholí na hlavě nazírské znamení, vezme vlasy z hlavy, své nazírské znamení, a dá je na oheň, který bude pod pokojnou obětí.</span> <span class="verse"><a name="19">19</a>Nato kněz vezme vařené plece z berana, z koše jeden nekvašený bochánek a jednu nekvašenou oplatku a vloží to do rukou nazírovi, poté co si oholil své nazírské znamení.</span> <span class="verse"><a name="20">20</a>Kněz to nabídne Hospodinu podáváním jako oběť podávání. Je to svatý příděl pro kněze spolu s hrudím oběti podávání a kýtou oběti pozdvihování. Potom už může nazír pít víno."</span> <span class="verse"><a name="21">21</a>Takový je řád pro nazíra, který Hospodinu slíbil dar za svoje nazírství kromě toho, co dá sám od sebe navíc. Učiní podle svého slibu, který složil, podle řádu svého nazírství.</span> <span class="verse"><a name="22">22</a>Hospodin dále promluvil k Mojžíšovi:</span> <span class="verse"><a name="23">23</a>"Mluv k Áronovi a jeho synům: Budete žehnat synům Izraele těmito slovy:</span> <span class="verse"><a name="24">24</a>»Ať Hospodin ti žehná a chrání tě,</span> <span class="verse"><a name="25">25</a>ať Hospodin rozjasní nad tebou svou tvář a je ti milostiv,</span> <span class="verse"><a name="26">26</a>ať Hospodin obrátí k tobě svou tvář a obdaří tě pokojem.«</span> <span class="verse"><a name="27">27</a>Tak vloží mé jméno na Izraelce a já jim požehnám."</span> </p></div</div></div></body></html>