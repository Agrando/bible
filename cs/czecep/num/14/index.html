<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/num/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/num">Numbers</a> &gt <strong>Chapter 14</strong></div><p><span class="verse"><a name="1">1</a>Celá pospolitost se pozdvihla; dali se do křiku a lid tu noc proplakal.</span> <span class="verse"><a name="2">2</a>Všichni Izraelci reptali proti Mojžíšovi a Áronovi a celá pospolitost jim vyčítala: "Kéž bychom byli zemřeli v egyptské zemi nebo na této poušti! Kéž bychom zemřeli!</span> <span class="verse"><a name="3">3</a>Proč nás Hospodin přivedl do této země? Abychom padli mečem? Aby se naše ženy a děti staly kořistí? Nebude pro nás lépe vrátit se do Egypta?"</span> <span class="verse"><a name="4">4</a>I řekli si vespolek: "Ustanovme si náčelníka a vraťme se do Egypta!"</span> <span class="verse"><a name="5">5</a>Tu padli Mojžíš a Áron na tvář před celým shromážděním pospolitosti Izraelců.</span> <span class="verse"><a name="6">6</a>Jozue, syn Núnův, a Káleb, syn Jefunův, dva z těch, kdo dělali průzkum v zemi, roztrhli svá roucha</span> <span class="verse"><a name="7">7</a>a domlouvali celé pospolitosti Izraelců: "Země, kterou jsme při průzkumu procházeli, je země převelice dobrá.</span> <span class="verse"><a name="8">8</a>Jestliže nám Hospodin bude přát, uvede nás do této země a dá nám ji. Je to země oplývající mlékem a medem.</span> <span class="verse"><a name="9">9</a>Nechtějte se přece bouřit proti Hospodinu. Nebojte se lidu té země. Sníme je jako chleba. Jejich ochrana od nich odstoupila, kdežto s námi je Hospodin. Nebojte se jich!"</span> <span class="verse"><a name="10">10</a>Celá pospolitost však křičela, aby je ukamenovali. Vtom se všem Izraelcům ukázala při stanu setkávání Hospodinova sláva.</span> <span class="verse"><a name="11">11</a>Hospodin řekl Mojžíšovi: "Jak dlouho mě bude tento lid znevažovat? Jak dlouho mi nebude věřit přes všechna znamení, která jsem uprostřed něho konal?</span> <span class="verse"><a name="12">12</a>Budu ho bít morem a vydědím jej, a z tebe učiním větší a zdatnější národ, než je on."</span> <span class="verse"><a name="13">13</a>Mojžíš však řekl Hospodinu: "Uslyší o tom Egypťané, neboť z jejich středu jsi vyvedl tento lid svou mocí,</span> <span class="verse"><a name="14">14</a>a budou o tom vykládat obyvatelům této země. Ti slyšeli, že ty, Hospodine, jsi uprostřed tohoto lidu, že ty, Hospodine, se zjevuješ tváří v tvář. Tvůj oblak stojí nad nimi, v sloupu oblakovém chodíš před nimi ve dne a v sloupu ohnivém v noci.</span> <span class="verse"><a name="15">15</a>Když tento lid do jednoho usmrtíš, pronárody, které slyšely o tobě zprávu, řeknou:</span> <span class="verse"><a name="16">16</a>»Protože Hospodin nebyl s to uvést tento lid do země, kterou přísežně zaslíbil, pobil je na poušti.«</span> <span class="verse"><a name="17">17</a>Nuže, nechť se prosím vyvýší tvá moc, Panovníku, jak jsi prohlásil. Řekl jsi:</span> <span class="verse"><a name="18">18</a>»Hospodin je shovívavý a nesmírně milosrdný, odpouští vinu a přestupek, ale viníka nenechá bez trestu, vinu otců stíhá na synech do třetího i čtvrtého pokolení.«</span> <span class="verse"><a name="19">19</a>Promiň prosím tomuto lidu vinu podle svého velikého milosrdenství, jako jsi mu ji odpouštěl od Egypta až sem."</span> <span class="verse"><a name="20">20</a>Hospodin odvětil: "Na tvou přímluvu promíjím.</span> <span class="verse"><a name="21">21</a>Avšak, jakože jsem živ, Hospodinova sláva naplní celou zemi.</span> <span class="verse"><a name="22">22</a>Proto žádný z mužů, kteří viděli mou slávu a má znamení, jež jsem činil v Egyptě i na poušti, a pokoušeli mě už aspoň desetkrát a neposlouchali mě,</span> <span class="verse"><a name="23">23</a>nespatří zemi, kterou jsem přísežně zaslíbil jejich otcům; nespatří ji žádný, kdo mě znevažoval.</span> <span class="verse"><a name="24">24</a>Jen svého služebníka Káleba, protože byl jiného ducha a cele se mi oddal, uvedu do země, do níž vstoupil, a jeho potomstvo ji obsadí.</span> <span class="verse"><a name="25">25</a>V dolině sídlí Amálekovci a Kenaanci; zítra se tedy obraťte a táhněte pouští cestou k Rákosovému moři."</span> <span class="verse"><a name="26">26</a>Hospodin promluvil k Mojžíšovi a Áronovi:</span> <span class="verse"><a name="27">27</a>"Jak dlouho mám snášet tuto zlou pospolitost, která proti mně stále reptá? Slyšel jsem reptání Izraelců, jak proti mně reptají.</span> <span class="verse"><a name="28">28</a>Vyřiď jim: Jakože jsem živ, je výrok Hospodinův, naložím s vámi tak, jak jste si o to říkali.</span> <span class="verse"><a name="29">29</a>Na této poušti padnou vaše mrtvá těla, vás všech povolaných do služby, kolik je vás všech od dvacetiletých výše, kdo jste proti mně reptali.</span> <span class="verse"><a name="30">30</a>Věru že nevejdete do země kromě Káleba, syna Jefunova, a Jozua, syna Núnova, ačkoliv jsem pozvedl ruku k přísaze, že v ní budete přebývat.</span> <span class="verse"><a name="31">31</a>Ale vaše děti, o nichž jste tvrdili, že se stanou kořistí, do ní uvedu, takže poznají zemi, kterou jste zavrhli.</span> <span class="verse"><a name="32">32</a>Avšak vy, vaše mrtvá těla padnou na této poušti</span> <span class="verse"><a name="33">33</a>a vaši synové budou pastevci na poušti po čtyřicet let. Ponesou následky vašeho smilstva, dokud vaše mrtvá těla nebudou do jednoho ležet na poušti.</span> <span class="verse"><a name="34">34</a>Podle počtu dnů, v nichž jste dělali průzkum země, ponesete své viny. Za každý den jeden rok, za čtyřicet dnů čtyřicet let. Tak pocítíte mou nevoli.</span> <span class="verse"><a name="35">35</a>Já Hospodin jsem promluvil. S celou touto zlou pospolitostí, která se proti mně spikla, naložím vskutku tímto způsobem: na této poušti do posledního vymřou."</span> <span class="verse"><a name="36">36</a>Muži, které Mojžíš poslal prozkoumat zemi a kteří po návratu podněcovali celou pospolitost k reptání proti němu tím, že pohaněli tuto zemi pomluvami,</span> <span class="verse"><a name="37">37</a>ti muži, kteří pohaněli zemi zlými pomluvami, zemřeli zasaženi Hospodinem.</span> <span class="verse"><a name="38">38</a>Z oněch mužů, kteří šli prozkoumat zemi, zůstali naživu Jozue, syn Núnův, a Káleb, syn Jefunův.</span> <span class="verse"><a name="39">39</a>Když Mojžíš oznámil všem Izraelcům tato slova, začal lid velice truchlit.</span> <span class="verse"><a name="40">40</a>Za časného jitra vystoupili nahoru na pohoří. Řekli: "Jsme připraveni vystoupit k místu, o němž Hospodin mluvil. Víme, že jsme zhřešili."</span> <span class="verse"><a name="41">41</a>Ale Mojžíš je varoval: "Proč zase přestupujete Hospodinův rozkaz? Nezdaří se vám to.</span> <span class="verse"><a name="42">42</a>Nevystupujte tam - vždyť ve vašem středu není Hospodin -, abyste neutrpěli porážku od svých nepřátel.</span> <span class="verse"><a name="43">43</a>Amálekovci a Kenaanci tam budou proti vám a vy padnete mečem, protože jste se odvrátili od Hospodina. Hospodin s vámi nebude."</span> <span class="verse"><a name="44">44</a>Přesto opovážlivě vystoupili nahoru na pohoří; ale schrána Hospodinovy smlouvy ani Mojžíš se nehnuli ze středu tábora.</span> <span class="verse"><a name="45">45</a>Vtom sestoupili Amálekovci a Kenaanci, kteří sídlili v onom pohoří, a bili je a pobíjeli až do Chormy.</span> </p></div</div></div></body></html>