<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/song/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/song">Song of Solomon</a> &gt <strong>Chapter 4</strong></div><p><span class="verse"><a name="1">1</a>Jak jsi krásná, přítelkyně moje, jak jsi krásná, oči tvé jsou holubice pod závojem, vlasy tvé jsou jako stáda koz, které se hrnou z hory Gileádu.</span> <span class="verse"><a name="2">2</a>Zuby tvé jsou jako stádo ovcí před střiháním, jež z brodiště vystupují, a každá z nich vrhne po dvou, žádná z nich neplodná nezůstane.</span> <span class="verse"><a name="3">3</a>Jako karmínová šňůrka jsou tvé rty, ústa tvá půvabu plná. Jak rozpuklé granátové jablko jsou tvoje skráně pod závojem.</span> <span class="verse"><a name="4">4</a>Tvé hrdlo je jak Davidova věž z vrstev kamene zbudovaná, tisíc na ní zavěšeno štítů, samých pavéz bohatýrů.</span> <span class="verse"><a name="5">5</a>Dva prsy tvé jsou jak dva koloušci, dvojčátka gazelí, která se v liliích pasou.</span> <span class="verse"><a name="6">6</a>Než zavane den a stíny dají se v běh, vydám se k myrhové hoře, k pahorku kadidlovému.</span> <span class="verse"><a name="7">7</a>Celá jsi krásná, přítelkyně moje, poskvrny na tobě není.</span> <span class="verse"><a name="8">8</a>Se mnou z Libanónu, nevěsto má, se mnou z Libanónu půjdeš. Rozhlédneš se z vrcholu Amány, z vrcholu Seníru a Chermónu, ze lvích doupat, z hor leopardů.</span> <span class="verse"><a name="9">9</a>Učarovala jsi mi, sestro má, nevěsto, učarovala jsi mi jediným pohledem svých očí, jediným článkem svého náhrdelníku.</span> <span class="verse"><a name="10">10</a>Oč krásnější je tvé laskání, sestro má, nevěsto, oč lepší je tvé laskání než víno. Vůně tvých olejů nad všechny balzámy.</span> <span class="verse"><a name="11">11</a>Ze rtů ti kane strdí, má nevěsto, pod tvým jazykem je med a mléko, a vůně tvých šatů je jak vůně Libanónu.</span> <span class="verse"><a name="12">12</a>Zahrada uzavřená jsi, sestro má, nevěsto, uzavřený val, zapečetěný pramen.</span> <span class="verse"><a name="13">13</a>Vydáváš vůni jako sad s jablky granátovými, s výtečným ovocem, hennou i nardem,</span> <span class="verse"><a name="14">14</a>s nardem a šafránem, puškvorcem, skořicí, se vším kadidlovým stromovím, myrhou a aloe, se všemi balzámy nejlepšími.</span> <span class="verse"><a name="15">15</a>Jsi pramen zahradní, studna vody živé, bystřina z Libanónu.</span> <span class="verse"><a name="16">16</a>Probuď se, vánku severní, přijď, vánku jižní, ať voní moje zahrádka, ať její balzámy proudí jak bystřiny, ať přijde do své zahrady můj milý a jí výtečné ovoce její.</span> </p></div</div></div></body></html>