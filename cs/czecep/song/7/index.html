<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/song/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/song">Song of Solomon</a> &gt <strong>Chapter 7</strong></div><p><span class="verse"><a name="1">1</a>"Obrať se, obrať se, Šulamítko, obrať se, obrať se, chceme tě vidět." Co na Šulamítce uvidíte? Že tančí táborový tanec!</span> <span class="verse"><a name="2">2</a>Jak krásné jsou tvé nohy v opánkách, knížecí dcero! Křivky tvých boků jsou jako náhrdelníky, dílo umělcových rukou.</span> <span class="verse"><a name="3">3</a>Tvůj pupek je pěkně vykroužená mísa, kéž nechybí v ní vonné víno! Tvé břicho je stoh pšeničný, obrostlý liliemi.</span> <span class="verse"><a name="4">4</a>Dva prsy tvé jsou jak dva koloušci, dvojčátka gazelí.</span> <span class="verse"><a name="5">5</a>Tvé hrdlo je jak věž ze slonoviny, tvé oči - rybníky v Chešbónu u brány Batrabímské. Tvůj nos je jak libanónská věž, zkoumavě hledící k Damašku.</span> <span class="verse"><a name="6">6</a>Tvá hlava se tyčí jako Karmel, vrkoče tvé hlavy jsou jak purpur. Král je těmi kadeřemi spoután.</span> <span class="verse"><a name="7">7</a>Jak krásná, jak líbezná jsi, lásko, při hrách milostných!</span> <span class="verse"><a name="8">8</a>Postavou se podobáš palmě a svými prsy hroznům datlí.</span> <span class="verse"><a name="9">9</a>Řekl jsem: "Vystoupím na palmu, abych se zmocnil plodů." Tvé prsy ať jsou hrozny révovými, dech tvého chřípí ať jablky voní,</span> <span class="verse"><a name="10">10</a>patro tvých úst ať je jako nejlepší víno. Jedině pro mého milého stéká, plyne i ve spánku ze rtů.</span> <span class="verse"><a name="11">11</a>Já jsem svého milého, on dychtí jen po mně.</span> <span class="verse"><a name="12">12</a>Pojď, můj milý, vyjděme na pole, přenocujeme v keřích henny.</span> <span class="verse"><a name="13">13</a>Časně zrána půjdeme do vinic, pohledíme, zda pučí vinná réva, zda její květ se rozvil, zda rozkvetly granátové stromy. Tam tě zahrnu laskáním. [ (Song of Solomon 7:14) Voní jablíčka lásky a všechny výtečné plody nad našimi dveřmi, nové i staré. Schovala jsem je pro tebe, můj milý. ]</span> </p></div</div></div></body></html>