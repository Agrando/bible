<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/song/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/song">Song of Solomon</a> &gt <strong>Chapter 1</strong></div><p><span class="verse"><a name="1">1</a>Nejkrásnější z písní Šalomounových.</span> <span class="verse"><a name="2">2</a>Kéž políbí mě polibkem svých úst! Vždyť lepší je tvé laskání než víno.</span> <span class="verse"><a name="3">3</a>Příjemně voní tvé oleje, nejčistší olej - tvé jméno. Proto tě dívky milují.</span> <span class="verse"><a name="4">4</a>Táhni mne za sebou! Dáme se v běh. Král uvedl mě do svých komnat. Budeme jásat, radovat se z tebe, připomínat tvé laskání, opojnější než víno. Právem tě všichni milují.</span> <span class="verse"><a name="5">5</a>Černá jsem, a přece půvabná, jeruzalémské dcery, jak stany Kédarců, jako stanové houně Šalomounovy.</span> <span class="verse"><a name="6">6</a>Nehleďte na mne, že jsem až dočerna opálená, že mě tak ožehlo slunce. To synové mé matky se proti mně rozohnili: uložili mi vinice hlídat, neuhlídala jsem však vinici vlastní.</span> <span class="verse"><a name="7">7</a>Pověz mi ty, kterého tolik miluji, kde budeš pást, kde necháš odpočívat stáda za poledne! Proč musím být jako zahalená poběhlice při stádech tvých druhů?</span> <span class="verse"><a name="8">8</a>"Jestliže to sama nevíš, nejkrásnější z žen, vyjdi po šlépějích stád a kůzlátka svá pas u pastýřských kolib."</span> <span class="verse"><a name="9">9</a>Ke klisně vozu faraónova jsem tě připodobnil, má přítelkyně.</span> <span class="verse"><a name="10">10</a>Půvabné jsou tvé tváře přívěsky ozdobené, tvé hrdlo ovinuté šňůrou perel.</span> <span class="verse"><a name="11">11</a>Přívěsky zlaté ti uděláme, poseté stříbrem.</span> <span class="verse"><a name="12">12</a>Pokud je při stole král, vydává nard můj svou vůni.</span> <span class="verse"><a name="13">13</a>Voničkou myrhy je pro mne můj milý, spočívá na mých prsou.</span> <span class="verse"><a name="14">14</a>Hroznem henny je pro mne můj milý v éngedských vinicích.</span> <span class="verse"><a name="15">15</a>Jak jsi krásná, přítelkyně moje, jak jsi krásná, oči tvé jsou holubice.</span> <span class="verse"><a name="16">16</a>Jak jsi krásný, milý můj, jsi líbezný! A naše lůžko samá zeleň.</span> <span class="verse"><a name="17">17</a>Trámoví našeho domu je z cedrů, deštění cypřišové.</span> </p></div</div></div></body></html>