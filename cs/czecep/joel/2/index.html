<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/joel/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/joel">Joel</a> &gt <strong>Chapter 2</strong></div><p><span class="verse"><a name="1">1</a>Trubte na polnici na Sijónu, křičte na poplach na mé svaté hoře, ať se třesou všichni obyvatelé země, neboť přichází den Hospodinův. Je blízko</span> <span class="verse"><a name="2">2</a>den tmy a temnot, den oblaku a mrákoty. Jako úsvit na horách se rozprostírá lid četný a mocný, jakého nebylo od věků, aniž kdy bude po něm až do let posledního pokolení.</span> <span class="verse"><a name="3">3</a>Před ním je oheň sžírající, za ním sežehující plamen; před ním je země jak zahrada Eden, za ním poušť, zpustošený kraj. A vyváznout před ním nelze.</span> <span class="verse"><a name="4">4</a>Vzhledem připomíná koně, je jako jízda v divém cvalu.</span> <span class="verse"><a name="5">5</a>Jako hřmící válečná vozba poskakuje po vrcholcích hor, praská jak ohnivý plamen, když sžírá strniště. Je jako mocný lid seřazený k boji.</span> <span class="verse"><a name="6">6</a>Národy se před ním svíjejí v křeči, tváře všech blednou.</span> <span class="verse"><a name="7">7</a>Běží jako bohatýři, jako bojovníci ztéká hradby. Každý jde svou cestou, neodbočí od své dráhy.</span> <span class="verse"><a name="8">8</a>Jeden druhému nepřekáží, každý jde určeným směrem. Když narazí na oštěpy, neprořidnou,</span> <span class="verse"><a name="9">9</a>vnikají do města, běhají po hradbách, na domy vystupují, lezou okny jak zloděj.</span> <span class="verse"><a name="10">10</a>Před ním se roztřese země, zachvějí nebesa, slunce a měsíc se zachmuří a hvězdy ztratí svou zář.</span> <span class="verse"><a name="11">11</a>Sám Hospodin dá povel svému vojsku. Jeho šiky jsou nesčíslné. Mocný je ten, kdo vykoná jeho rozkaz. Hospodinův den je veliký a přehrozný! Kdo mu odolá?</span> <span class="verse"><a name="12">12</a>Nyní tedy, je výrok Hospodinův, navraťte se ke mně celým srdcem, v postu, pláči a nářku.</span> <span class="verse"><a name="13">13</a>Roztrhněte svá srdce, ne oděv, navraťte se k Hospodinu, svému Bohu, neboť je milostivý a plný slitování, shovívavý a nejvýš milosrdný. Jímá ho lítost nad každým zlem.</span> <span class="verse"><a name="14">14</a>Kdo ví, nepojme-li ho opět lítost a nezanechá-li za sebou požehnání, a zase budou obětní dary a úlitby pro Hospodina, vašeho Boha.</span> <span class="verse"><a name="15">15</a>Trubte na polnici na Sijónu, uložte půst, svolejte slavnostní shromáždění!</span> <span class="verse"><a name="16">16</a>Shromážděte lid, posvěťte sbor, sezvěte starce, shromážděte pacholátka i kojence od prsů, ať vyjde ženich ze svého pokojíku a nevěsta ze své komůrky.</span> <span class="verse"><a name="17">17</a>Ať mezi chrámovou předsíní a oltářem pláčou kněží, sluhové Hospodinovi, ať prosí: "Ušetři, Hospodine, svůj lid, nevydávej své dědictví potupě, ať nad nimi nevládnou pronárody. Proč se má mezi národy říkat: »Kde je jejich Bůh?«"</span> <span class="verse"><a name="18">18</a>Horlivě se ujme Hospodin své země a se svým lidem bude mít soucit.</span> <span class="verse"><a name="19">19</a>Hospodin se ozve a řekne svému lidu: Hle, posílám vám obilí, mošt i čerstvý olej, abyste se nasytili, a už vás nevydám potupě mezi pronárody.</span> <span class="verse"><a name="20">20</a>Vzdálím od vás Seveřana, zaženu ho do vyprahlé, zpustošené země, jeho předvoj do moře východního, jeho zadní voj do moře západního. A bude z něho vystupovat zápach, hnilobný puch, neboť chtěl vykonat veliké věci.</span> <span class="verse"><a name="21">21</a>Neboj se, země, jásej a raduj se, neboť veliké věci vykoná Hospodin.</span> <span class="verse"><a name="22">22</a>Neboj se, dobytku na poli, stepní pastviny se zazelenají, strom zase ponese ovoce, fíkovník a réva vydají úrodu.</span> <span class="verse"><a name="23">23</a>Jásejte, synové Sijónu, radujte se z Hospodina, svého Boha, neboť vám dá učitele spravedlnosti a jako na začátku vám sešle hojnost dešťů podzimních i jarních.</span> <span class="verse"><a name="24">24</a>Humna budou plná obilí, lisy budou přetékat moštem a čerstvým olejem.</span> <span class="verse"><a name="25">25</a>Tak vám nahradím, co po léta požíraly kobylky a brouci, různá havěť a housenky, mé veliké vojsko, které jsem na vás posílal.</span> <span class="verse"><a name="26">26</a>Budete jíst dosyta a budete chválit jméno Hospodina, svého Boha, který s vámi tak podivuhodně jednal. A můj lid nebude navěky zahanben.</span> <span class="verse"><a name="27">27</a>Poznáte, že jsem uprostřed Izraele. Já jsem Hospodin, váš Bůh, a jiného Boha není. A můj lid nebude navěky zahanben.</span> </p></div</div></div></body></html>