<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/joel/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/joel">Joel</a> &gt <strong>Chapter 1</strong></div><p><span class="verse"><a name="1">1</a>Slovo Hospodinovo, které se dostalo k Jóelovi, synu Petúelovu.</span> <span class="verse"><a name="2">2</a>Slyšte to, starší, pozorně naslouchejte, všichni obyvatelé země: Stalo se něco takového za vašich dnů anebo za dnů vašich otců?</span> <span class="verse"><a name="3">3</a>Vypravujte o tom svým synům a vaši synové svým synům a jejich synové dalšímu pokolení:</span> <span class="verse"><a name="4">4</a>Co zbylo po housenkách, sežraly kobylky, co zbylo po kobylkách, sežrali brouci, co zbylo po broucích, sežrala jiná havěť.</span> <span class="verse"><a name="5">5</a>Vystřízlivějte, opilci, a plačte! Kvílejte, všichni pijani vína, že je vám mladé víno odtrženo od úst.</span> <span class="verse"><a name="6">6</a>Vždyť na mou zemi vytáhl pronárod mocný a nesčíslný; má zuby lví, tesáky jako lvice.</span> <span class="verse"><a name="7">7</a>Zpustošil mou vinnou révu, polámal můj fíkovník, kůru z něho sloupal a pohodil, způsobil, že vinné výhonky zežloutly.</span> <span class="verse"><a name="8">8</a>Kvílej, jako panna oděná žíněnou suknicí kvílí pro ženicha svého mládí.</span> <span class="verse"><a name="9">9</a>Obětní dary a úlitby jsou odtrženy od Hospodinova domu; truchlí kněží, sluhové Hospodinovi.</span> <span class="verse"><a name="10">10</a>Pole je popleněno, truchlí role; je popleněno obilí, vyschl mošt, došel čerstvý olej.</span> <span class="verse"><a name="11">11</a>Oráči se hanbí, vinaři kvílejí pro pšenici a ječmen; sklizeň na poli přišla nazmar.</span> <span class="verse"><a name="12">12</a>Vinná réva uschla, zvadl fíkovník, granátový strom i datlovník a jabloň, všechno polní stromoví je suché. Lidským synům vyschl zdroj veselí.</span> <span class="verse"><a name="13">13</a>Kněží, opásejte se k naříkání, kvílejte, sluhové oltáře, vejděte, nocujte v žíněných suknicích, sluhové mého Boha, neboť dům vašeho Boha je zbaven obětních darů a úliteb.</span> <span class="verse"><a name="14">14</a>Uložte půst, svolejte slavnostní shromáždění, shromážděte starší, všechny obyvatele země, do domu Hospodina, svého Boha, a úpěte k Hospodinu.</span> <span class="verse"><a name="15">15</a>Běda, ten den! Blízko je den Hospodinův! Přivalí se jako zhouba od Všemohoucího.</span> <span class="verse"><a name="16">16</a>Což nám není přímo před očima odtržen pokrm, od domu našeho Boha radost a jásot?</span> <span class="verse"><a name="17">17</a>Zrno zaschlo pod hroudami, sklady jsou zpustošené, sýpky rozbořené, obilí uschlo.</span> <span class="verse"><a name="18">18</a>Jak těžce oddychuje dobytek! Stáda skotu se plaší, nemají pastvu; stáda bravu se plouží.</span> <span class="verse"><a name="19">19</a>K tobě, Hospodine, volám. Stepní pastviny pozřel oheň, všechno polní stromoví sežehl plamen.</span> <span class="verse"><a name="20">20</a>Dobytek na poli po tobě prahne, v potocích vyschla voda, stepní pastviny pozřel oheň.</span> </p></div</div></div></body></html>