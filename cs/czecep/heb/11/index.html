<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/heb/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/heb">Hebrews</a> &gt <strong>Chapter 11</strong></div><p><span class="verse"><a name="1">1</a>Věřit Bohu znamená spolehnout se na to, v co doufáme, a být si jist tím, co nevidíme.</span> <span class="verse"><a name="2">2</a>K takové víře předků se Bůh přiznal svým svědectvím.</span> <span class="verse"><a name="3">3</a>Ve víře chápeme, že Božím slovem byly založeny světy, takže to, na co hledíme, nevzniklo z viditelného.</span> <span class="verse"><a name="4">4</a>Ábel věřil, a proto přinesl Bohu lepší oběť než Kain a dostalo se mu svědectví, že je spravedlivý, když Bůh přijal jeho dary; protože věřil, 'ještě mluví, ač zemřel'.</span> <span class="verse"><a name="5">5</a>Henoch věřil, a proto nespatřil smrt, ale Bůh ho vzal k sobě. 'Nebyl nalezen, protože ho Bůh přijal.' Ještě než ho přijal, dostalo se Henochovi svědectví, že v něm Bůh našel zalíbení.</span> <span class="verse"><a name="6">6</a>Bez víry však není možné zalíbit se Bohu. Kdo k němu přistupuje, musí věřit, že Bůh jest a že se odměňuje těm, kdo ho hledají.</span> <span class="verse"><a name="7">7</a>Noé věřil, a proto pokorně přijal, co mu Bůh oznámil a co ještě nebylo vidět, a připravil koráb k záchraně své rodiny. Svou vírou vynesl soud nad světem a získal podíl na spravedlnosti založené ve víře.</span> <span class="verse"><a name="8">8</a>Abraham věřil, a proto uposlechl, když byl povolán, aby šel do země, kterou měl dostat za úděl; a vydal se na cestu, ačkoli nevěděl, kam jde.</span> <span class="verse"><a name="9">9</a>Věřil, a proto žil v zemi zaslíbené jako cizinec, bydlil ve stanech s Izákem a Jákobem, pro které platilo totéž zaslíbení,</span> <span class="verse"><a name="10">10</a>a upínal naději k městu s pevnými základy, jehož stavitelem a tvůrcem je sám Bůh.</span> <span class="verse"><a name="11">11</a>Také Sára věřila, a proto přijala od Boha moc, aby se stala matkou, ačkoliv už překročila svůj čas; pevně věřila tomu, kdo jí dal zaslíbení.</span> <span class="verse"><a name="12">12</a>Tak z jednoho muže, a to už starce, vzešlo tolik potomků, 'jako bezpočtu je hvězd na nebi a jako je písku na mořském břehu'.</span> <span class="verse"><a name="13">13</a>Ve víře zemřeli ti všichni, i když se splnění slibů nedožili, nýbrž jen zdálky je zahlédli a pozdravili, vyznávajíce, že jsou na zemi jen cizinci a přistěhovalci.</span> <span class="verse"><a name="14">14</a>Tím dávají najevo, že po pravé vlasti teprve touží.</span> <span class="verse"><a name="15">15</a>Kdyby měli na mysli zemi, z níž vykročili, měli možnost se tam vrátit.</span> <span class="verse"><a name="16">16</a>Ale oni toužili po lepší vlasti, po vlasti nebeské. Proto sám Bůh se nestydí nazývat se jejich Bohem. Vždyť jim připravil své město.</span> <span class="verse"><a name="17">17</a>Abraham věřil, a proto šel obětovat Izáka, když byl podroben zkoušce. Svého jediného syna byl hotov obětovat, ačkoli se mu dostalo zaslíbení a bylo mu řečeno:</span> <span class="verse"><a name="18">18</a>'Z Izáka bude pocházet tvé potomstvo.'</span> <span class="verse"><a name="19">19</a>Počítal s tím, že Bůh je mocen vzkřísit i mrtvé. Proto dostal Izáka zpět jako předobraz budoucího vzkříšení.</span> <span class="verse"><a name="20">20</a>Izák věřil, a proto Jákobovi a Ezauovi dal požehnání v pohledu do budoucna.</span> <span class="verse"><a name="21">21</a>Jákob věřil, a když umíral, požehnal oběma Josefovým synům a poklonil se přitom k vrcholu své berly.</span> <span class="verse"><a name="22">22</a>Josef věřil, a na sklonku svého života řekl, že synové izraelští vyjdou z Egypta, a nařídil, co se má stát s jeho kostmi.</span> <span class="verse"><a name="23">23</a>Mojžíšovi rodiče věřili, a proto svého syna tři měsíce po narození ukrývali; viděli, že je to vyvolené dítě, a nezalekli se královského rozkazu.</span> <span class="verse"><a name="24">24</a>Mojžíš věřil, a proto, když dospěl, odepřel nazývat se synem faraónovy dcery.</span> <span class="verse"><a name="25">25</a>Raději chtěl snášet příkoří s Božím lidem, než na čas žít příjemně v hříchu;</span> <span class="verse"><a name="26">26</a>a Kristovo pohanění pokládal za větší bohatství než všechny poklady Egypta, neboť upíral svou mysl k budoucí odplatě.</span> <span class="verse"><a name="27">27</a>Věřil, a proto vyšel z Egypta a nedal se zastrašit královým hněvem; zůstal pevný, jako by Neviditelného viděl.</span> <span class="verse"><a name="28">28</a>Věřil, a proto ustanovil hod beránka a dal pokropit dveře jeho krví, aby se zhoubce nemohl dotknout prvorozených.</span> <span class="verse"><a name="29">29</a>Izraelští věřili, a proto prošli Rudým mořem jako po suché zemi, ale když se o to pokusili Egypťané, pohltily je vlny.</span> <span class="verse"><a name="30">30</a>Izraelští věřili, a proto před nimi padly hradby Jericha, když je obcházeli po sedm dní.</span> <span class="verse"><a name="31">31</a>Nevěstka Rachab věřila, a proto přátelsky přijala vyzvědače a nezahynula s nevěřícími.</span> <span class="verse"><a name="32">32</a>Mám ještě pokračovat? Vždyť by mi nestačil čas, kdybych měl vypravovat o Gedeónovi, Barákovi, Samsonovi, Jeftovi, Davidovi, Samuelovi a prorocích,</span> <span class="verse"><a name="33">33</a>kteří svou vírou dobývali království, uskutečňovali Boží spravedlnost, dosáhli toho, co jim bylo zaslíbeno;</span> <span class="verse"><a name="34">34</a>zavírali tlamy lvům, krotili plameny ohně, unikali ostří meče, v slabosti nabývali síly, vedli si hrdinsky v boji, zaháněli na útěk vojska cizinců;</span> <span class="verse"><a name="35">35</a>ženám se jejich mrtví vraceli vzkříšení. Jiní byli mučeni a odmítli se zachránit, protože chtěli dosáhnout něčeho lepšího, totiž vzkříšení.</span> <span class="verse"><a name="36">36</a>Jiní zakusili výsměch a bičování, ba i okovy a žalář.</span> <span class="verse"><a name="37">37</a>Byli kamenováni, mučeni, řezáni pilou, umírali pod ostřím meče. Chodili v ovčích a kozích kůžích, trpěli nouzi, zakoušeli útisk a soužení.</span> <span class="verse"><a name="38">38</a>Svět jich nebyl hoden, bloudili po pouštích a horách, skrývali se v jeskyních a roklinách země.</span> <span class="verse"><a name="39">39</a>A ti všichni, ačkoliv osvědčili svou víru, nedočkali se splnění toho, co bylo zaslíbeno,</span> <span class="verse"><a name="40">40</a>neboť Bůh, který zamýšlel pro nás něco lepšího, nechtěl, aby dosáhli cíle bez nás.</span> </p></div</div></div></body></html>