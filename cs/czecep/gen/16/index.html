<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 16</strong></div><p><span class="verse"><a name="1">1</a>Sáraj, žena Abramova, mu nerodila. Měla egyptskou otrokyni, která se jmenovala Hagar.</span> <span class="verse"><a name="2">2</a>Jednou řekla Sáraj Abramovi: "Hle, Hospodin mi nedopřál, abych rodila, vejdi tedy k mé otrokyni, snad budu mít syna z ní." Abram Sárajiny rady uposlechl.</span> <span class="verse"><a name="3">3</a>Vzala tedy Abramova žena Sáraj svou otrokyni, Hagaru egyptskou, deset let po tom, co se Abram usadil v kenaanské zemi, a dala ji svému muži Abramovi za ženu.</span> <span class="verse"><a name="4">4</a>I vešel k Hagaře a ona otěhotněla. Když viděla, že je těhotná, přestala si své paní vážit.</span> <span class="verse"><a name="5">5</a>Tu řekla Sáraj Abramovi: "Mé příkoří musíš odčinit. Sama jsem ti dala svoji otrokyni do náruče, ale ona, jakmile uviděla, že je těhotná, přestala si mě vážit. Ať mezi mnou a tebou rozsoudí Hospodin."</span> <span class="verse"><a name="6">6</a>Abram Sáraji odvětil: "Hle, otrokyně je v tvých rukou, nalož s ní, jak uznáš za dobré." Od té doby ji Sáraj pokořovala tak, že Hagar od ní uprchla.</span> <span class="verse"><a name="7">7</a>Nalezl ji Hospodinův posel ve stepi nad pramenem vody, nad pramenem při cestě do Šúru,</span> <span class="verse"><a name="8">8</a>a otázal se jí: "Hagaro, otrokyně Sáraje, odkud jsi přišla a kam jdeš?" Odvětila: "Prchám od své paní Sáraje."</span> <span class="verse"><a name="9">9</a>Hospodinův posel jí řekl: "Navrať se ke své paní a pokoř se pod její ruku."</span> <span class="verse"><a name="10">10</a>Dále jí řekl: "Velice rozmnožím tvé potomstvo, takže je nebude možno ani spočítat."</span> <span class="verse"><a name="11">11</a>A dodal: "Hle, jsi těhotná, porodíš syna a dáš mu jméno Izmael (to je Slyší Bůh), neboť Hospodin tě ve tvém pokoření slyšel.</span> <span class="verse"><a name="12">12</a>Bude to člověk nezkrotný, jeho ruka bude proti všem a ruce všech budou proti němu; bude stát proti všem svým bratřím."</span> <span class="verse"><a name="13">13</a>I nazvala Hagar Hospodina, který k ní promluvil, "Bůh vševidoucí", neboť řekla: "Zda právě zde jsem nesměla pohlédnout za tím, který mě vidí?"</span> <span class="verse"><a name="14">14</a>Proto se ta studně nazývá Studnicí Živého, který mě vidí; je mezi Kádešem a Beredem.</span> <span class="verse"><a name="15">15</a>Hagar porodila Abramovi syna. Abram nazval svého syna, kterého Hagar porodila, Izmael.</span> <span class="verse"><a name="16">16</a>Abramovi bylo osmdesát šest let, když mu Hagar porodila Izmaela.</span> </p></div</div></div></body></html>