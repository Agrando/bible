<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 4</strong></div><p><span class="verse"><a name="1">1</a>I poznal člověk svou ženu Evu a ta otěhotněla a porodila Kaina. Tu řekla: "Získala jsem muže, a tím Hospodina."</span> <span class="verse"><a name="2">2</a>Dále porodila jeho bratra Ábela. Ábel se stal pastýřem ovcí, ale Kain se stal zemědělcem.</span> <span class="verse"><a name="3">3</a>Po jisté době přinesl Kain Hospodinu obětní dar z plodin země.</span> <span class="verse"><a name="4">4</a>Také Ábel přinesl oběť ze svých prvorozených ovcí a z jejich tuku. I shlédl Hospodin na Ábela a na jeho obětní dar,</span> <span class="verse"><a name="5">5</a>na Kaina však a na jeho obětní dar neshlédl. Proto Kain vzplanul velikým hněvem a zesinal v tváři.</span> <span class="verse"><a name="6">6</a>I řekl Hospodin Kainovi: "Proč jsi tak vzplanul? A proč máš tak sinalou tvář?</span> <span class="verse"><a name="7">7</a>Což nepřijmu i tebe, budeš-li konat dobro? Nebudeš-li konat dobro, hřích se uvelebí ve dveřích a bude po tobě dychtit; ty však máš nad ním vládnout."</span> <span class="verse"><a name="8">8</a>I promluvil Kain ke svému bratru Ábelovi... Když byli na poli, povstal Kain proti svému bratru Ábelovi a zabil jej.</span> <span class="verse"><a name="9">9</a>Hospodin řekl Kainovi: "Kde je tvůj bratr Ábel?" Odvětil: "Nevím. Cožpak jsem strážcem svého bratra?"</span> <span class="verse"><a name="10">10</a>Hospodin pravil: "Cos to učinil! Slyš, prolitá krev tvého bratra křičí ke mně ze země.</span> <span class="verse"><a name="11">11</a>Budeš nyní proklet a vyvržen ze země, která rozevřela svá ústa, aby z tvé ruky přijala krev tvého bratra.</span> <span class="verse"><a name="12">12</a>Budeš-li obdělávat půdu, už ti nedá svou sílu. Budeš na zemi psancem a štvancem."</span> <span class="verse"><a name="13">13</a>Kain Hospodinu odvětil: "Můj zločin je větší, než je možno odčinit.</span> <span class="verse"><a name="14">14</a>Hle, vypudil jsi mě dnes ze země. Budu se muset skrývat před tvou tváří. Stal jsem se na zemi psancem a štvancem. Každý, kdo mě najde, bude mě moci zabít."</span> <span class="verse"><a name="15">15</a>Ale Hospodin řekl: "Nikoli, kdo by Kaina zabil, bude postižen sedmeronásobnou pomstou." A Hospodin poznamenal Kaina znamením, aby jej nikdo, kdo ho najde, nezabil.</span> <span class="verse"><a name="16">16</a>Kain odešel od tváře Hospodinovy a usadil se v zemi Nódu, východně od Edenu.</span> <span class="verse"><a name="17">17</a>I poznal Kain svou ženu, ta otěhotněla a porodila Enocha. Tu se dal do stavby města a nazval to město Enoch, podle jména svého syna.</span> <span class="verse"><a name="18">18</a>Enochovi se narodil Írad, Írad zplodil Mechújáela, Mechíjáel zplodil Metúšáela, Metúšáel zplodil Lámecha.</span> <span class="verse"><a name="19">19</a>Lámech pojal dvě ženy; jedna se jmenovala Áda a druhá se jmenovala Sila.</span> <span class="verse"><a name="20">20</a>Áda porodila Jábala, který se stal praotcem těch, kdo přebývají ve stanu a u stáda.</span> <span class="verse"><a name="21">21</a>Jeho bratr se jmenoval Júbal; ten se stal praotcem všech hrajících na citaru a flétnu.</span> <span class="verse"><a name="22">22</a>Také Sila porodila, a to Túbal-kaina, mistra všech řemeslníků obrábějících měď a železo. Sestrou Túbal-kainovou byla Naama.</span> <span class="verse"><a name="23">23</a>Tu řekl Lámech svým ženám: "Ádo a Silo, poslyšte můj hlas, ženy Lámechovy, naslouchejte mé řeči: Zabil jsem muže za své zranění, pacholíka za svou jizvu.</span> <span class="verse"><a name="24">24</a>Bude-li sedmeronásobně pomstěn Kain, tedy Lámech sedmdesátkrát a sedmkrát."</span> <span class="verse"><a name="25">25</a>I poznal opět Adam svou ženu a ta porodila syna a dala mu jméno Šét (to je Do klína vložený). Řekla: "Bůh mi vložil do klína jiného potomka místo Ábela, kterého zabil Kain."</span> <span class="verse"><a name="26">26</a>Šétovi se narodil syn; dal mu jméno Enóš. Tehdy se začalo vzývat jméno Hospodinovo.</span> </p></div</div></div></body></html>