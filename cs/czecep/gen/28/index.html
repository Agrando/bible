<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 28</strong></div><p><span class="verse"><a name="1">1</a>I povolal Izák Jákoba a požehnal mu. Přikázal mu: "Neber si ženu z dcer kenaanských.</span> <span class="verse"><a name="2">2</a>Odejdi do Rovin aramských do domu Betúela, otce své matky, a odtud si vezmi ženu z dcer jejího bratra Lábana.</span> <span class="verse"><a name="3">3</a>Kéž ti Bůh všemohoucí požehná, rozplodí tě a rozmnoží. Bude z tebe společenství lidských pokolení.</span> <span class="verse"><a name="4">4</a>Kéž ti dá požehnání Abrahamovo, tobě i tvému potomstvu, abys obdržel zemi, v níž jsi hostem a kterou Bůh dal Abrahamovi."</span> <span class="verse"><a name="5">5</a>Pak Izák Jákoba propustil a ten šel do Rovin aramských k Lábanovi, synu Aramejce Betúela, bratru Jákobovy a Ezauovy matky Rebeky.</span> <span class="verse"><a name="6">6</a>Ezau viděl, že Izák Jákobovi požehnal a poslal ho do Rovin aramských, aby si odtamtud vzal ženu; že mu při požehnání přikázal, aby si nebral ženu z dcer kenaanských;</span> <span class="verse"><a name="7">7</a>že Jákob otce i matku uposlechl a odešel do Rovin aramských.</span> <span class="verse"><a name="8">8</a>Viděl též, že kenaanské dcery jsou jeho otci Izákovi odporné.</span> <span class="verse"><a name="9">9</a>Šel tedy Ezau k Izmaelovi a přibral si ke svým ženám ještě Machalatu, dceru Abrahamova syna Izmaela, sestru Nebajótovu.</span> <span class="verse"><a name="10">10</a>Jákob vyšel z Beer-šeby a šel do Cháranu.</span> <span class="verse"><a name="11">11</a>Dorazil na jedno místo a přenocoval tam, neboť slunce již zapadlo. Vzal jeden z kamenů, které na tom místě byly, postavil jej v hlavách a na tom místě ulehl.</span> <span class="verse"><a name="12">12</a>Měl sen: Hle, na zemi stojí žebřík, jehož vrchol dosahuje k nebesům, a po něm vystupují a sestupují poslové Boží.</span> <span class="verse"><a name="13">13</a>Nad ním stojí Hospodin a praví: "Já jsem Hospodin, Bůh tvého otce Abrahama a Bůh Izákův. Zemi, na níž ležíš, dám tobě a tvému potomstvu.</span> <span class="verse"><a name="14">14</a>Tvého potomstva bude jako prachu země. Rozmůžeš se na západ i na východ, na sever i na jih. V tobě a v tvém potomstvu dojdou požehnání všechny čeledi země.</span> <span class="verse"><a name="15">15</a>Hle, já jsem s tebou. Budu tě střežit všude, kam půjdeš, a zase tě přivedu do této země. Nikdy tě neopustím, ale učiním, co jsem ti slíbil."</span> <span class="verse"><a name="16">16</a>Tu procitl Jákob ze spánku a zvolal: "Jistě je na tomto místě Hospodin, a já jsem to nevěděl!"</span> <span class="verse"><a name="17">17</a>Bál se a řekl: "Jakou bázeň vzbuzuje toto místo! Není to nic jiného než dům Boží, je to brána nebeská."</span> <span class="verse"><a name="18">18</a>Za časného jitra vzal Jákob kámen, který měl v hlavách, a postavil jej jako posvátný sloup; svrchu jej polil olejem.</span> <span class="verse"><a name="19">19</a>Tomu místu dal jméno Bét-el (to je Dům Boží). Původně se to město jmenovalo Lúz.</span> <span class="verse"><a name="20">20</a>Jákob se tu zavázal slibem: "Bude-li Bůh se mnou, bude-li mě střežit na cestě, na niž jsem se vydal, dá-li mi chléb k jídlu a šat k odívání</span> <span class="verse"><a name="21">21</a>a navrátím-li se v pokoji do domu svého otce, bude mi Hospodin Bohem.</span> <span class="verse"><a name="22">22</a>Tento kámen, který jsem postavil jako posvátný sloup, stane se domem Božím. A ze všeho, co mi dáš, odvedu ti poctivě desátky."</span> </p></div</div></div></body></html>