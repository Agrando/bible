<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 45</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/45"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 45</strong></div><p><span class="verse"><a name="1">1</a>Josef se už nemohl ovládnout přede všemi, kdo stáli kolem něho, a křikl: "Jděte všichni pryč!" Tak u něho nezůstal nikdo, když se dal poznat svým bratrům.</span> <span class="verse"><a name="2">2</a>Hlasitě se rozplakal. Slyšeli to Egypťané, slyšel to dům faraónův.</span> <span class="verse"><a name="3">3</a>Tu řekl bratrům: "Já jsem Josef. Můj otec vskutku ještě žije?" Bratři mu však nemohli odpovědět; tak se ho zhrozili.</span> <span class="verse"><a name="4">4</a>Josef je proto vyzval: "Přistupte ke mně." Když přistoupili, řekl jim: "Já jsem váš bratr Josef, kterého jste prodali do Egypta.</span> <span class="verse"><a name="5">5</a>Avšak netrapte se teď a nevyčítejte si, že jste mě sem prodali, neboť mě před vámi vyslal Bůh pro zachování života.</span> <span class="verse"><a name="6">6</a>V zemi trvá po dva roky hlad a ještě pět let nebude orba ani žeň.</span> <span class="verse"><a name="7">7</a>Bůh mě poslal před vámi, aby zajistil vaše potomstvo na zemi a aby vás zachoval při životě pro veliké vysvobození.</span> <span class="verse"><a name="8">8</a>A tak jste mě sem neposlali vy, ale Bůh. On mě učinil otcem faraónovým, pánem celého jeho domu a vladařem v celé egyptské zemi.</span> <span class="verse"><a name="9">9</a>Putujte rychle k otci a řekněte mu: »Toto praví tvůj syn Josef: Bůh mě učinil pánem celého Egypta. Nerozpakuj se a sestup ke mně.</span> <span class="verse"><a name="10">10</a>Budeš bydlit v zemi Gošenu, a tak mi budeš nablízku i se svými syny a vnuky, s bravem a skotem i se vším, co je tvé.</span> <span class="verse"><a name="11">11</a>Postarám se tam o tebe, neboť bude ještě pět let hladu, abys neměl nouzi ani ty ani tvůj dům ani nic z toho, co je tvé.«</span> <span class="verse"><a name="12">12</a>Vidíte na vlastní oči, i můj bratr Benjamín to vidí, že jsem to já sám, kdo s vámi mluví.</span> <span class="verse"><a name="13">13</a>Povězte otci, jakou vážnost mám v Egyptě, a vše, co jste viděli. Pospěšte si a přiveďte ho sem."</span> <span class="verse"><a name="14">14</a>Padl svému bratru Benjamínovi kolem krku a rozplakal se a Benjamín plakal na jeho šíji.</span> <span class="verse"><a name="15">15</a>Políbil také všechny bratry, sklonil se k nim a plakal. Teprve potom se bratři rozhovořili.</span> <span class="verse"><a name="16">16</a>Do faraónova domu se donesla zpráva: "Přišli Josefovi bratři." Bylo to milé faraónovi i jeho služebníkům.</span> <span class="verse"><a name="17">17</a>Farao tedy Josefovi řekl: "Pověz bratrům: Učiňte toto: Naložte na soumary náklad a dojděte do kenaanské země,</span> <span class="verse"><a name="18">18</a>vezměte otce a své rodiny a přijďte ke mně. Dám vám to nejlepší, co egyptská země má, a budete jíst tuk země.</span> <span class="verse"><a name="19">19</a>Přikazuji ti, abys jim řekl: Učiňte toto: Vezměte z egyptské země pro své děti a ženy povozy, dovezte svého otce a přijďte.</span> <span class="verse"><a name="20">20</a>Nelitujte ze svých věcí ničeho, protože budete mít to nejlepší z celé egyptské země."</span> <span class="verse"><a name="21">21</a>Izraelovi synové tak učinili. Josef jim podle faraónova příkazu vydal povozy a dal jim zásobu potravy na cestu.</span> <span class="verse"><a name="22">22</a>Všem jim dal sváteční pláště, Benjamínovi však dal tři sta šekelů stříbra a pět svátečních plášťů.</span> <span class="verse"><a name="23">23</a>A svému otci poslal tyto věci: deset oslů, kteří nesli nejlepší egyptské věci, deset oslic, které nesly obilí a chléb, a stravu otci na cestu.</span> <span class="verse"><a name="24">24</a>Pak své bratry propustil. Když odcházeli, řekl jim: "Jen mezi sebou nevyvolávejte po cestě hádky!"</span> <span class="verse"><a name="25">25</a>I vystoupili z Egypta a přišli do země kenaanské k svému otci Jákobovi.</span> <span class="verse"><a name="26">26</a>Oznámili mu: "Josef ještě žije, a dokonce je vladařem nad celou egyptskou zemí!" On však zůstal netečný, protože jim nevěřil.</span> <span class="verse"><a name="27">27</a>Vypravovali mu tedy všechno, co k nim Josef mluvil. Teprve když spatřil povozy, které Josef poslal, aby ho odvezly, okřál duch jejich otce Jákoba.</span> <span class="verse"><a name="28">28</a>"Stačí," zvolal Izrael, "můj syn Josef žije! Půjdu, abych ho ještě před smrtí uviděl."</span> </p></div</div></div></body></html>