<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 8</strong></div><p><span class="verse"><a name="1">1</a>Bůh však pamatoval na Noeho i na všechnu zvěř a všechen dobytek, který s ním byl v arše. Způsobil, že nad zemí zavanul vítr, a vody se uklidnily.</span> <span class="verse"><a name="2">2</a>Byly ucpány prameny propastné tůně i nebeské propusti a byl zadržen lijavec z nebe.</span> <span class="verse"><a name="3">3</a>Když přešlo sto padesát dnů, začaly vody ze země ustupovat a opadávat,</span> <span class="verse"><a name="4">4</a>takže sedmnáctého dne sedmého měsíce archa spočinula na pohoří Araratu.</span> <span class="verse"><a name="5">5</a>A vody ustupovaly a opadávaly až do desátého měsíce; prvního dne desátého měsíce se objevily vrcholky hor.</span> <span class="verse"><a name="6">6</a>Když pak přešlo čtyřicet dnů, otevřel Noe v arše okno, které udělal,</span> <span class="verse"><a name="7">7</a>a vypustil krkavce; ten vylétával a vracel se, dokud se vody na zemi nevysušily.</span> <span class="verse"><a name="8">8</a>Pak vypustil holubici, kterou měl u sebe, aby viděl, zda vody z povrchu země ustoupily.</span> <span class="verse"><a name="9">9</a>Holubice však nenalezla místečka, kde by její noha mohla spočinout, a vrátila se k němu do archy, neboť vody dosud pokrývaly povrch celé země. Vztáhl tedy ruku, vzal ji a vnesl ji k sobě do archy.</span> <span class="verse"><a name="10">10</a>Čekal ještě dalších sedm dní a znovu vypustil holubici z archy.</span> <span class="verse"><a name="11">11</a>A holubice k němu v době večerní přilétla, a hle, měla v zobáčku čerstvý olivový lístek. Tak Noe poznal, že vody ze země ustoupily.</span> <span class="verse"><a name="12">12</a>Čekal ještě dalších sedm dní a opět vypustil holubici; už se však k němu zpátky nevrátila.</span> <span class="verse"><a name="13">13</a>Léta šestistého prvého, první den prvního měsíce, začaly vody na zemi vysychat. Tu Noe odsunul příklop archy a spatřil, že povrch země osychá.</span> <span class="verse"><a name="14">14</a>Dvacátého sedmého dne druhého měsíce byla již země suchá.</span> <span class="verse"><a name="15">15</a>I promluvil Bůh k Noemu:</span> <span class="verse"><a name="16">16</a>"Vyjdi z archy, ty a s tebou tvá žena i tvoji synové a ženy tvých synů.</span> <span class="verse"><a name="17">17</a>Vyveď s sebou všechno tvorstvo, jež je s tebou, všechnu zvěř i ptactvo a dobytek a všechnu havěť plazící se po zemi. Ať se na zemi hemží, ať se na zemi plodí a množí."</span> <span class="verse"><a name="18">18</a>Noe tedy vyšel a s ním jeho synové a jeho žena a ženy jeho synů.</span> <span class="verse"><a name="19">19</a>Všechna zvěř, všechna havěť a všechno ptactvo, vše, co se plazí po zemi, vyšlo podle svých čeledí z archy.</span> <span class="verse"><a name="20">20</a>Noe pak vybudoval Hospodinu oltář a vzal ze všech čistých dobytčat i ze všeho čistého ptactva a zapálil na tom oltáři oběti zápalné.</span> <span class="verse"><a name="21">21</a>I ucítil Hospodin libou vůni a řekl si v srdci: "Už nikdy nebudu zlořečit zemi kvůli člověku, přestože každý výtvor lidského srdce je od mládí zlý, už nikdy nezhubím všechno živé, jako jsem učinil.</span> <span class="verse"><a name="22">22</a>Setba i žeň a chlad i žár, léto i zima a den i noc nikdy nepřestanou po všechny dny země."</span> </p></div</div></div></body></html>