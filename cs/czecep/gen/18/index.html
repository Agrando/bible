<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 18</strong></div><p><span class="verse"><a name="1">1</a>I ukázal se Hospodin Abrahamovi při božišti Mamre, když seděl za denního horka ve dveřích stanu.</span> <span class="verse"><a name="2">2</a>Rozhlédl se a spatřil: Hle, naproti němu stojí tři muži. Jakmile je spatřil, vyběhl jim ze dveří stanu vstříc, sklonil se k zemi</span> <span class="verse"><a name="3">3</a>a řekl: "Panovníku, jestliže jsem u tebe nalezl milost, nepomíjej svého služebníka.</span> <span class="verse"><a name="4">4</a>Dám přinést trochu vody, umyjte si nohy a zasedněte pod strom.</span> <span class="verse"><a name="5">5</a>Rád bych vám podal sousto chleba, abyste se posilnili; potom půjdete dál. Přece nepominete svého služebníka." Odvětili: "Učiň, jak říkáš."</span> <span class="verse"><a name="6">6</a>Abraham rychle odběhl do stanu k Sáře a řekl: "Rychle vezmi tři míry bílé mouky, zadělej a připrav podpopelné chleby."</span> <span class="verse"><a name="7">7</a>Sám se rozběhl k dobytku, vzal mladé a pěkné dobytče a dal mládenci, aby je rychle připravil.</span> <span class="verse"><a name="8">8</a>Potom vzal máslo a mléko i dobytče, jež připravil, a předložil jim to. Zatímco jedli, stál u nich pod stromem.</span> <span class="verse"><a name="9">9</a>Pak se ho otázali: "Kde je tvá žena Sára?" Odpověděl: "Tady ve stanu."</span> <span class="verse"><a name="10">10</a>I řekl jeden z nich: "Po obvyklé době se k tobě určitě vrátím, a hle, tvá žena bude mít syna." Sára naslouchala za ním ve dveřích stanu.</span> <span class="verse"><a name="11">11</a>Abraham i Sára byli staří, sešlí věkem, a Sáře již ustal běh ženský.</span> <span class="verse"><a name="12">12</a>Zasmála se v duchu a řekla si: "Když už jsem tak sešlá, má se mi dostat takové rozkoše? I můj pán je stařec."</span> <span class="verse"><a name="13">13</a>Tu Hospodin Abrahamovi řekl: "Pročpak se Sára směje a říká: »Což mohu opravdu rodit, když už jsem tak stará?«</span> <span class="verse"><a name="14">14</a>Je to snad pro Hospodina nějaký div? V jistém čase, po obvyklé době, se k tobě vrátím a Sára bude mít syna."</span> <span class="verse"><a name="15">15</a>Sára však zapírala: "Nesmála jsem se", protože se bála. On však řekl: "Ale ano, smála ses."</span> <span class="verse"><a name="16">16</a>Muži se odtud zvedli a zamířili k Sodomě. Abraham šel s nimi, aby je doprovodil.</span> <span class="verse"><a name="17">17</a>Tu Hospodin řekl: "Mám Abrahamovi zamlčet, co hodlám učinit?</span> <span class="verse"><a name="18">18</a>Abraham se jistě stane velikým a zdatným národem a budou v něm požehnány všechny pronárody země.</span> <span class="verse"><a name="19">19</a>Důvěrně jsem se s ním sblížil, aby přikazoval svým synům a všem, kteří přijdou po něm: »Dbejte na Hospodinovu cestu a jednejte podle spravedlnosti a práva, ať Hospodin Abrahamovi splní, co mu přislíbil«."</span> <span class="verse"><a name="20">20</a>Hospodin dále pravil: "Křik ze Sodomy a Gomory je tak silný a jejich hřích je tak těžký,</span> <span class="verse"><a name="21">21</a>že už musím sestoupit a podívat se. Jestliže si počínají tak, jak je patrno z křiku, který ke mně přichází, je po nich veta; zjistím si, jak tomu je."</span> <span class="verse"><a name="22">22</a>Zatímco se muži odtud ubírali k Sodomě, Abraham zůstal stát před Hospodinem.</span> <span class="verse"><a name="23">23</a>I přistoupil Abraham a řekl: "Vyhladíš snad se svévolníkem i spravedlivého?</span> <span class="verse"><a name="24">24</a>Možná, že je v tom městě padesát spravedlivých; vyhladíš snad i je a nepromineš tomu místu, přestože je v něm padesát spravedlivých?</span> <span class="verse"><a name="25">25</a>Přece bys neudělal něco takového a neusmrtil spolu se svévolníkem spravedlivého; pak by na tom byl spravedlivý stejně jako svévolník. To bys přece neudělal. Což Soudce vší země nejedná podle práva?"</span> <span class="verse"><a name="26">26</a>Hospodin odvětil: "Najdu-li v Sodomě, v tom městě, padesát spravedlivých, prominu kvůli nim celému místu."</span> <span class="verse"><a name="27">27</a>Abraham pokračoval: "Dovoluji si k Panovníkovi mluvit, ač jsem prach a popel:</span> <span class="verse"><a name="28">28</a>Možná, že bude do těch padesáti spravedlivých pět chybět. Zahladíš pro těch pět celé město?" Odvětil: "Nezahladím, najdu-li jich tam čtyřicet pět."</span> <span class="verse"><a name="29">29</a>On však k němu mluvil ještě dále: "Možná, že se jich tam najde čtyřicet." Pravil: "Neudělám to kvůli těm čtyřiceti."</span> <span class="verse"><a name="30">30</a>I řekl: "Ať se Panovník nerozhněvá, když budu mluvit dále: Možná, že se jich tam najde třicet." Pravil: "Neučiním to, najdu-li jich tam třicet."</span> <span class="verse"><a name="31">31</a>Řekl pak: "Hle, dovoluji si promluvit k Panovníkovi znovu: Možná, že se jich tam najde dvacet." Pravil: "Nezahladím je kvůli těm dvaceti."</span> <span class="verse"><a name="32">32</a>Nato řekl: "Ať se Panovník nerozhněvá, promluvím-li ještě jednou: Možná, že se jich tam najde deset." Pravil: "Nezahladím je ani kvůli těm deseti."</span> <span class="verse"><a name="33">33</a>Hospodin po skončení rozmluvy s Abrahamem odešel a Abraham se vrátil ke svému místu.</span> </p></div</div></div></body></html>