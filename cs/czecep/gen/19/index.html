<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 19</strong></div><p><span class="verse"><a name="1">1</a>I přišli ti dva poslové večer do Sodomy. Lot seděl v sodomské bráně. Když je spatřil, povstal jim vstříc, sklonil se tváří k zemi</span> <span class="verse"><a name="2">2</a>a řekl: "Snažně prosím, moji páni, uchylte se do domu svého služebníka. Přenocujte, umyjte si nohy a za časného jitra půjdete svou cestou." Odvětili: "Nikoli, přenocujeme na tomto prostranství."</span> <span class="verse"><a name="3">3</a>On však na ně velice naléhal; uchýlili se tedy k němu a vešli do jeho domu. Připravil jim hostinu, dal napéci nekvašené chleby a pojedli.</span> <span class="verse"><a name="4">4</a>Dříve než ulehli, mužové toho města, muži sodomští, lid ze všech koutů, mladí i staří, obklíčili dům.</span> <span class="verse"><a name="5">5</a>Volali na Lota a řekli mu: "Kde máš ty muže, kteří k tobě této noci přišli? Vyveď nám je, abychom je poznali!"</span> <span class="verse"><a name="6">6</a>Lot k nim vyšel ke vchodu, dveře však za sebou zavřel.</span> <span class="verse"><a name="7">7</a>Řekl: "Bratří moji, nedělejte prosím nic zlého.</span> <span class="verse"><a name="8">8</a>Hleďte, mám dvě dcery, které muže nepoznaly. Jsem ochoten vám je vyvést a dělejte si s nimi, co se vám zlíbí. Jenom nic nedělejte těmto mužům! Vešli přece do stínu mého přístřeší."</span> <span class="verse"><a name="9">9</a>Oni však vzkřikli: "Kliď se!" A hrozili: "Sám je tu jen jako host a bude dělat soudce! Že s tebou naložíme hůř než s nimi!" Obořili se na toho muže, na Lota, a chystali se vyrazit dveře.</span> <span class="verse"><a name="10">10</a>Vtom ti muži vlastníma rukama vtáhli Lota k sobě do domu a zavřeli dveře.</span> <span class="verse"><a name="11">11</a>Ale muže, kteří byli u vchodu do domu, malé i velké, ranili slepotou, takže nebyli schopni nalézt vchod.</span> <span class="verse"><a name="12">12</a>Tu řekli ti muži Lotovi: "Máš-li zde ještě někoho, zetě, syny, dcery, všechny, kteří v tomto městě patří k tobě, vyveď je z tohoto místa.</span> <span class="verse"><a name="13">13</a>My přinášíme tomuto místu zkázu, protože křik z něho je před Hospodinem tak velký, že nás Hospodin poslal, abychom je zničili."</span> <span class="verse"><a name="14">14</a>Lot tedy vyšel a promluvil ke svým zeťům, kteří si měli vzít jeho dcery. Řekl jim: "Vyjděte hned z tohoto místa, poněvadž Hospodin chystá tomuto městu zkázu." Ale zeťům to připadalo, jako by žertoval.</span> <span class="verse"><a name="15">15</a>Když vzešla jitřenka, nutili poslové Lota: "Ihned vezmi svou ženu a obě dcery, které tu máš, abys pro nepravost města nezahynul."</span> <span class="verse"><a name="16">16</a>Ale on váhal. Ti muži ho tedy uchopili za ruku, i jeho ženu a obě dcery - to shovívavost Hospodinova byla s ním -, vyvedli ho a dovolili mu odpočinout až za městem.</span> <span class="verse"><a name="17">17</a>Když je Hospodin vyváděl ven, řekl: "Uteč, jde ti o život. Neohlížej se zpět a v celém tomto okrsku se nezastavuj. Uteč na horu, abys nezahynul."</span> <span class="verse"><a name="18">18</a>Lot jim však odvětil: "Ne tak prosím, Panovníku.</span> <span class="verse"><a name="19">19</a>Hle, tvůj služebník našel u tebe milost. Prokazuješ mi velké milosrdenství, že mě chceš zachovat při životě. Já však nemohu na tu horu utéci, aby mě nepostihlo něco zlého a abych nezemřel.</span> <span class="verse"><a name="20">20</a>Hle, tamto město je blízko, tam bych se mohl utéci, je jen maličké. Smím tam utéci? Což není opravdu maličké? Tak zůstanu naživu."</span> <span class="verse"><a name="21">21</a>I řekl mu: "Vyhovím ti i v této věci; město, o kterém mluvíš, nepodvrátím.</span> <span class="verse"><a name="22">22</a>Uteč tam rychle, neboť nemohu nic učinit, dokud tam nevejdeš." Proto bylo to město nazváno Sóar (to je Maličké).</span> <span class="verse"><a name="23">23</a>Slunce vycházelo nad zemí, když Lot vešel do Sóaru.</span> <span class="verse"><a name="24">24</a>Hospodin začal chrlit na Sodomu a Gomoru síru a oheň; od Hospodina z nebe to bylo.</span> <span class="verse"><a name="25">25</a>Tak podvrátil ta města i celý okrsek a zničil všechny obyvatele měst, i co rostlo na rolích.</span> <span class="verse"><a name="26">26</a>Lotova žena šla vzadu, ohlédla se a proměnila se v solný sloup.</span> <span class="verse"><a name="27">27</a>Za časného jitra se Abraham vrátil k místu, kde stál před Hospodinem.</span> <span class="verse"><a name="28">28</a>Vyhlížel směrem k Sodomě a Gomoře a spatřil, jak po celé krajině toho okrsku vystupuje ze země dým jako dým z hutě.</span> <span class="verse"><a name="29">29</a>Ale Bůh, když vyhlazoval města toho okrsku, pamatoval na Abrahama: poslal Lota pryč ze středu zkázy, když vyvracel města, v nichž se Lot usadil.</span> <span class="verse"><a name="30">30</a>Lot pak vystoupil ze Sóaru a usadil se se svými dvěma dcerami na hoře, protože se bál usadit se v Sóaru. Usadil se s oběma dcerami v jeskyni.</span> <span class="verse"><a name="31">31</a>Tu řekla prvorozená té mladší: "Náš otec je stařec a není muže v zemi, aby k nám podle obyčeje celé země vešel.</span> <span class="verse"><a name="32">32</a>Pojď, dáme otci napít vína a budeme s ním ležet. Tak dáme život potomstvu ze svého otce."</span> <span class="verse"><a name="33">33</a>Daly mu tedy té noci pít víno. Pak vešla prvorozená a ležela s otcem. On však nic nevěděl, ani když ulehla, ani když vstala.</span> <span class="verse"><a name="34">34</a>Příštího dne řekla prvorozená té mladší: "Hle, na dnešek jsem ležela s otcem já. Dáme mu pít víno i této noci a vejdeš ty a budeš s ním ležet. Tak dáme život potomstvu ze svého otce."</span> <span class="verse"><a name="35">35</a>Daly mu tedy pít víno i této noci a mladší přišla a ležela s ním. On však nic nevěděl, ani když ulehla, ani když vstala.</span> <span class="verse"><a name="36">36</a>Tak obě Lotovy dcery otěhotněly se svým otcem.</span> <span class="verse"><a name="37">37</a>I porodila prvorozená syna a nazvala ho Moáb (to je Z otce zplozený); ten je praotcem Moábců až podnes.</span> <span class="verse"><a name="38">38</a>A mladší porodila také syna a nazvala ho Ben-amí (to je Syn mého příbuzného); ten je praotcem Amónovců až podnes.</span> </p></div</div></div></body></html>