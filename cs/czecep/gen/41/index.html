<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 41</strong></div><p><span class="verse"><a name="1">1</a>Po dvou letech se stalo, že farao měl sen: Stojí u Nilu.</span> <span class="verse"><a name="2">2</a>Pojednou z Nilu vystupuje sedm krav nápadně krásných a vykrmených a popásají se na říční trávě.</span> <span class="verse"><a name="3">3</a>A hle, za nimi vystupuje z Nilu jiných sedm krav, nápadně šeredných a vyhublých, a postaví se vedle těch sedmi krav na břehu.</span> <span class="verse"><a name="4">4</a>A ty nápadně šeredné a vyhublé sežraly sedm krav nápadně krásných a vykrmených. Vtom farao procitl.</span> <span class="verse"><a name="5">5</a>Když zase usnul, měl druhý sen. Sedm klasů bohatých a pěkných vyrůstá z jednoho stébla.</span> <span class="verse"><a name="6">6</a>A hle, za nimi vyráží sedm klasů hluchých a sežehlých východním větrem.</span> <span class="verse"><a name="7">7</a>A ty hluché klasy pohltily sedm klasů bohatých a plných. Farao procitl; takový to byl sen.</span> <span class="verse"><a name="8">8</a>Když nastalo jitro, byl tak rozrušen, že si dal zavolat všechny egyptské věštce a mudrce. Vyprávěl jim své sny, ale žádný mu je nedovedl vyložit.</span> <span class="verse"><a name="9">9</a>Až promluvil k faraónovi nejvyšší číšník: "Musím dnes připomenout svůj prohřešek:</span> <span class="verse"><a name="10">10</a>Farao se kdysi na své služebníky rozlítil a dal mě spolu s nejvyšším pekařem do vazby v domě velitele tělesné stráže.</span> <span class="verse"><a name="11">11</a>Jedné noci jsme oba měli sen; každý z nás měl sen, který volal po výkladu.</span> <span class="verse"><a name="12">12</a>Byl tam s námi hebrejský mládenec, otrok velitele tělesné stráže. Vypravovali jsme mu své sny a on nám je vyložil; každému vyložil, co jeho sen znamená.</span> <span class="verse"><a name="13">13</a>A vskutku, jak nám vyložil, tak se i stalo; mně farao vrátil hodnost, ale pekaře dal oběsit."</span> <span class="verse"><a name="14">14</a>Farao si tedy dal zavolat Josefa. Okamžitě ho propustili z jámy. Oholil se, převlékl si plášť a přišel k faraónovi.</span> <span class="verse"><a name="15">15</a>Farao Josefovi řekl: "Měl jsem sen a nikdo mi jej nedovede vyložit. Doslechl jsem se, že tobě stačí sen slyšet a už jej vyložíš."</span> <span class="verse"><a name="16">16</a>Josef faraónovi odpověděl: "Ne já, ale Bůh dá faraónovi uspokojivou odpověď."</span> <span class="verse"><a name="17">17</a>Farao tedy k Josefovi mluvil: "Zdálo se mi, že stojím na břehu Nilu.</span> <span class="verse"><a name="18">18</a>Pojednou z Nilu vystupuje sedm krav vykrmených a krásného vzhledu a popásají se na říční trávě.</span> <span class="verse"><a name="19">19</a>A hle, za nimi vystupuje jiných sedm krav, nevzhledných, velice bídného vzrůstu a vychrtlých. Něco tak šeredného jsem neviděl v celé egyptské zemi.</span> <span class="verse"><a name="20">20</a>A ty vychrtlé a šeredné krávy sežraly prvních sedm krav vykrmených.</span> <span class="verse"><a name="21">21</a>Ačkoli se dostaly do jejich útrob, nebylo znát, že tam jsou. Zůstaly nápadně šeredné jako předtím. Vtom jsem procitl.</span> <span class="verse"><a name="22">22</a>Pak jsem ve snu viděl: Z jednoho stébla vyrůstá sedm klasů plných a pěkných.</span> <span class="verse"><a name="23">23</a>A hle, za nimi vyráží sedm klasů jalových, hluchých a sežehlých východním větrem.</span> <span class="verse"><a name="24">24</a>A ty hluché klasy pohltily sedm klasů pěkných. Řekl jsem to věštcům, ale nikdo mi nedovedl podat výklad."</span> <span class="verse"><a name="25">25</a>Josef faraónovi odvětil: "Faraónův sen je jeden a týž. Bůh faraónovi oznámil, co učiní.</span> <span class="verse"><a name="26">26</a>Sedm pěkných krav, to je sedm let. Také sedm pěkných klasů je sedm let. Je to jeden sen.</span> <span class="verse"><a name="27">27</a>Sedm vychrtlých a šeredných krav, vystupujících za nimi, je sedm let, stejně jako sedm prázdných a východním větrem sežehlých klasů; to bude sedm let hladu.</span> <span class="verse"><a name="28">28</a>Když jsem faraónovi řekl: Bůh faraónovi ukázal, co učiní, mínil jsem toto:</span> <span class="verse"><a name="29">29</a>Přichází sedm let veliké hojnosti v celé egyptské zemi.</span> <span class="verse"><a name="30">30</a>Po nich však nastane sedm let hladu a všechna hojnost v egyptské zemi bude zapomenuta. Hlad zemi úplně zničí.</span> <span class="verse"><a name="31">31</a>V zemi nebude po hojnosti ani potuchy pro hlad, který potom nastane, neboť bude velmi krutý.</span> <span class="verse"><a name="32">32</a>Dvakrát byl sen faraónovi opakován proto, že slovo od Boha je nezvratné a Bůh to brzy vykoná.</span> <span class="verse"><a name="33">33</a>Ať se tedy farao nyní poohlédne po zkušeném a moudrém muži a dosadí ho za správce egyptské země.</span> <span class="verse"><a name="34">34</a>Nechť farao ustanoví v zemi dohlížitele a po sedm let hojnosti nechť vybírá pětinu výnosu egyptské země.</span> <span class="verse"><a name="35">35</a>Ať po dobu příštích sedmi úrodných let shromažďují všechnu potravu a ve městech ať uskladňují pod faraónovu moc obilí a hlídají je.</span> <span class="verse"><a name="36">36</a>Tato potrava zabezpečí zemi na sedm let hladu, která přijdou na egyptskou zemi. A země nezajde hladem."</span> <span class="verse"><a name="37">37</a>Tato řeč se faraónovi i všem jeho služebníkům zalíbila.</span> <span class="verse"><a name="38">38</a>Farao svým služebníkům tedy řekl: "Zda najdeme podobného muže, v němž je duch Boží?"</span> <span class="verse"><a name="39">39</a>Josefovi pak řekl: "Když ti to vše dal Bůh poznat, nikdo nebude tak zkušený a moudrý jako ty.</span> <span class="verse"><a name="40">40</a>Budeš správcem mého domu a všechen můj lid bude poslouchat tvé rozkazy. Budu tě převyšovat jen trůnem."</span> <span class="verse"><a name="41">41</a>Farao mu dále řekl: "Hleď, ustanovuji tě správcem celé egyptské země."</span> <span class="verse"><a name="42">42</a>A farao sňal z ruky svůj prsten, dal jej na ruku Josefovu, oblékl ho do šatů z jemné látky a na šíji mu zavěsil zlatý řetěz.</span> <span class="verse"><a name="43">43</a>Dal ho vozit ve voze pro svého zástupce a volat před ním: "Na kolena!" Tak ho učinil správcem celé egyptské země.</span> <span class="verse"><a name="44">44</a>Farao Josefovi ještě řekl: "Já jsem farao. Bez tebe nikdo nehne rukou ani nohou v celé egyptské zemi."</span> <span class="verse"><a name="45">45</a>A farao Josefa pojmenoval Safenat Paneach (to je po egyptsku Zachránce světa) a dal mu za manželku Asenatu, dceru Potífery, kněze z Ónu. Tak vzešel Josef nad egyptskou zemí jako slunce.</span> <span class="verse"><a name="46">46</a>Josefovi bylo třicet let, když stanul před faraónem, králem egyptským. Josef pak vyšel od faraóna a procházel celou egyptskou zemí.</span> <span class="verse"><a name="47">47</a>Země vydávala po sedm let přebohatou hojnost.</span> <span class="verse"><a name="48">48</a>Shromažďoval tedy všechnu potravu po sedm let hojnosti, která v egyptské zemi nastala, a zásoby ukládal ve městech; v každém městě uložil potravu z okolních polí.</span> <span class="verse"><a name="49">49</a>Nashromáždil takové množství obilí, jako je písku v moři, takže přestali počítat, neboť se už počítat nedalo.</span> <span class="verse"><a name="50">50</a>Ještě než přišel rok hladu, narodili se Josefovi dva synové, které mu porodila Asenat, dcera Potífery, kněze z Ónu.</span> <span class="verse"><a name="51">51</a>Prvorozenému dal Josef jméno Manases (to je Bůh dal zapomenutí), neboť řekl: "Bůh mi dal zapomenout na všechno mé trápení a na celý dům mého otce."</span> <span class="verse"><a name="52">52</a>Druhému dal jméno Efrajim (to je Bůh dal plodnost), neboť řekl: "Bůh mě učinil plodným v zemi mého utrpení."</span> <span class="verse"><a name="53">53</a>Sedm let hojnosti v egyptské zemi skončilo</span> <span class="verse"><a name="54">54</a>a nastalo sedm let hladu, jak řekl Josef. Ve všech zemích byl hlad, ale v celé egyptské zemi měli chléb.</span> <span class="verse"><a name="55">55</a>Když všechen lid egyptské země začal hladovět a křičel k faraónovi o chléb, pravil farao celému Egyptu: "Jděte k Josefovi a učiňte, cokoli vám řekne."</span> <span class="verse"><a name="56">56</a>Hlad byl po celé zemi. Tu Josef otevřel všechny sklady a prodával Egyptu obilí, neboť hlad tvrdě doléhal na egyptskou zemi.</span> <span class="verse"><a name="57">57</a>A všechny země přicházely do Egypta, aby nakupovaly u Josefa obilí, protože hlad tvrdě dolehl na celý svět.</span> </p></div</div></div></body></html>