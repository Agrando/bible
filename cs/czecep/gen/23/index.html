<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 23</strong></div><p><span class="verse"><a name="1">1</a>Sára byla živa sto dvacet sedm let; to jsou léta Sářina života.</span> <span class="verse"><a name="2">2</a>Zemřela v Kirjat-arbě, což je Chebrón v kenaanské zemi. Abraham přišel, aby nad Sárou naříkal a oplakával ji.</span> <span class="verse"><a name="3">3</a>Pak od zemřelé vstal a promluvil k Chetejcům:</span> <span class="verse"><a name="4">4</a>"Jsem tu u vás host a přistěhovalec. Dejte mi u vás do vlastnictví hrob, kam bych zemřelou pohřbil."</span> <span class="verse"><a name="5">5</a>Chetejci Abrahamovi odpověděli:</span> <span class="verse"><a name="6">6</a>"Slyš nás, pane. Jsi mezi námi jako kníže Boží; pochovej svou zemřelou v nejlepším z našich hrobů. Nikdo z nás ti neodepře svůj hrob, abys mohl zemřelou pohřbít."</span> <span class="verse"><a name="7">7</a>Abraham se nato Chetejcům, lidu té země, uklonil</span> <span class="verse"><a name="8">8</a>a promluvil k nim dále: "Souhlasíte-li, abych zde svou zemřelou pohřbil, slyšte vy mne: Přimluvte se za mne u Efróna, syna Sócharova,</span> <span class="verse"><a name="9">9</a>ať mi přenechá svou makpelskou jeskyni, která je na konci jeho pole; ať mi ji před vámi přenechá za plnou cenu stříbra, abych měl vlastní hrob."</span> <span class="verse"><a name="10">10</a>Efrón zasedal uprostřed Chetejců. Efrón chetejský tedy Abrahamovi v přítomnosti Chetejců odpověděl přede všemi, kteří měli přístup do rady v bráně toho města:</span> <span class="verse"><a name="11">11</a>"Nikoli, pane; slyš ty mne. To pole je tvé, i ta jeskyně na něm je tvá; dávám ti ji před očima synů svého lidu. Tam pochovej svou zemřelou."</span> <span class="verse"><a name="12">12</a>I uklonil se Abraham před lidem té země</span> <span class="verse"><a name="13">13</a>a v přítomnosti lidu té země pravil Efrónovi: "Raději slyš ty mne. Dám za to pole stříbro. Vezmi je ode mne a já tam svou zemřelou pochovám."</span> <span class="verse"><a name="14">14</a>Efrón Abrahamovi odpověděl:</span> <span class="verse"><a name="15">15</a>"Pane, slyš ty mne. Pozemek má cenu čtyř set šekelů stříbra. Co to pro nás znamená? Jen pochovej svou zemřelou."</span> <span class="verse"><a name="16">16</a>Abraham souhlasil a odvážil Efrónovi stříbro, jak on sám v přítomnosti Chetejců navrhl, čtyři sta šekelů stříbra, běžných mezi obchodníky.</span> <span class="verse"><a name="17">17</a>Tak připadlo Efrónovo pole v Makpele naproti Mamre, pole i s jeskyní na něm a všechno stromoví na poli i na všem jeho pomezí kolem,</span> <span class="verse"><a name="18">18</a>do Abrahamova majetku před očima Chetejců, všech, kdo měli přístup do rady v bráně jeho města.</span> <span class="verse"><a name="19">19</a>Abraham potom svou ženu Sáru pohřbil v té jeskyni na poli v Makpele naproti Mamre, jež je u Chebrónu v kenaanské zemi.</span> <span class="verse"><a name="20">20</a>Tak připadlo pole Chetejců i s jeskyní na něm Abrahamovi, aby měl vlastní hrob.</span> </p></div</div></div></body></html>