<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 25</strong></div><p><span class="verse"><a name="1">1</a>Abraham si vzal opět ženu; jmenovala se Ketúra.</span> <span class="verse"><a name="2">2</a>Porodila mu Zimrána a Jokšána, Medána a Midjána, Jišbáka a Šúacha.</span> <span class="verse"><a name="3">3</a>Jokšán zplodil Šebu a Dedána. Synové Dedánovi byli Ašúrejci a Letúšejci a Leumejci.</span> <span class="verse"><a name="4">4</a>Midjánovi synové byli Éfa a Éfer a Chanók, Abída a Eldáa. Ti všichni jsou synové Ketúřini.</span> <span class="verse"><a name="5">5</a>Abraham však všechno, co měl, odkázal Izákovi.</span> <span class="verse"><a name="6">6</a>Synům svých ženin, které měl, dal dary a ještě za svého života je poslal od svého syna Izáka pryč na východ, do země východní.</span> <span class="verse"><a name="7">7</a>Toto jsou léta Abrahamova života, jichž se dožil: sto sedmdesát pět let.</span> <span class="verse"><a name="8">8</a>I zesnul Abraham a zemřel v utěšeném stáří, stár a sytý dnů, a byl připojen k svému lidu.</span> <span class="verse"><a name="9">9</a>Jeho synové Izák a Izmael ho pochovali do makpelské jeskyně na poli Efróna, syna Chetejce Sóchara, naproti Mamre.</span> <span class="verse"><a name="10">10</a>To pole koupil Abraham od Chetejců. Tam byl pochován Abraham i jeho žena Sára.</span> <span class="verse"><a name="11">11</a>Po Abrahamově smrti požehnal Bůh jeho synu Izákovi. A Izák sídlil u Studnice Živého, který mě vidí.</span> <span class="verse"><a name="12">12</a>Toto je rodopis Abrahamova syna Izmaela, kterého Abrahamovi porodila Sářina otrokyně Hagar egyptská.</span> <span class="verse"><a name="13">13</a>Toto jsou jména Izmaelových synů, podle nichž jsou pojmenovány jejich rody: Izmaelův prvorozený Nebajót, Kédar, Adbeel a Mibsám,</span> <span class="verse"><a name="14">14</a>Mišma, Dúma a Masa,</span> <span class="verse"><a name="15">15</a>Chadad, Téma, Jetúr, Náfiš a Kedma.</span> <span class="verse"><a name="16">16</a>To jsou Izmaelovi synové a to jsou jejich jména podle jejich dvorců a hradišť; dvanáct předáků jejich národů.</span> <span class="verse"><a name="17">17</a>A toto jsou léta Izmaelova života: sto třicet sedm let. I zesnul a zemřel a byl připojen k svému lidu.</span> <span class="verse"><a name="18">18</a>Jeho synové bydlili od Chavíly až k Šúru proti Egyptu a směrem k Asýrii. Izmael se položil proti všem svým bratřím.</span> <span class="verse"><a name="19">19</a>Toto je rodopis Abrahamova syna Izáka: Abraham zplodil Izáka.</span> <span class="verse"><a name="20">20</a>Izákovi bylo čtyřicet let, když si vzal za ženu Rebeku, dceru Aramejce Betúela z Rovin aramských, sestru Aramejce Lábana.</span> <span class="verse"><a name="21">21</a>Izák prosil Hospodina za svou ženu, protože byla neplodná. Hospodin jeho prosby přijal, a jeho žena Rebeka otěhotněla.</span> <span class="verse"><a name="22">22</a>Děti se však začaly v jejím těle strkat. Tu řekla: "Je-li tomu tak, co mě čeká?" A šla se dotázat Hospodina.</span> <span class="verse"><a name="23">23</a>Hospodin jí řekl: "Ve tvém životě jsou dva pronárody. Oba národy se rozejdou, jen co z tebe vyjdou. Jeden národ bude zdatnější než druhý, bezpočetný bude sloužit počtem skrovnějšímu."</span> <span class="verse"><a name="24">24</a>Potom se naplnily dny, kdy měla rodit. A hle, v jejím životě byla dvojčata.</span> <span class="verse"><a name="25">25</a>První vyšel celý červenohnědý a chlupatý jako kožíšek; toho pojmenovali Ezau.</span> <span class="verse"><a name="26">26</a>Potom vyšel jeho bratr a rukou držel Ezaua za patu; ten dostal jméno Jákob. Při jejich narození bylo Izákovi šedesát let.</span> <span class="verse"><a name="27">27</a>Když chlapci dospěli, stal se Ezau mužem znalým lovu, mužem pole, kdežto Jákob byl muž bezúhonný a sídlil ve stanech.</span> <span class="verse"><a name="28">28</a>Izák miloval Ezaua, protože z lovu měl co do úst, kdežto Rebeka milovala Jákoba.</span> <span class="verse"><a name="29">29</a>Jákob jednou připravil krmi. Tu přišel Ezau z pole znavený</span> <span class="verse"><a name="30">30</a>a řekl Jákobovi: "Dej mi zhltnout trochu toho červeného, toho krvavého, jsem znaven k smrti." Proto se jmenuje Edóm (to je Červený).</span> <span class="verse"><a name="31">31</a>Jákob však řekl: "Prodej mi dnes své prvorozenství!"</span> <span class="verse"><a name="32">32</a>Ezau na to odvětil: "Stejně mám blízko k smrti, k čemu je mi prvorozenství!"</span> <span class="verse"><a name="33">33</a>Jákob řekl: "Odpřisáhni mi to dnes." A on mu to odpřisáhl, a tak své prvorozenství prodal Jákobovi.</span> <span class="verse"><a name="34">34</a>Jákob dal pak Ezauovi chléb a čočkovou krmi. Ten pojedl, napil se, vstal a odešel. Tak Ezau pohrdl prvorozenstvím.</span> </p></div</div></div></body></html>