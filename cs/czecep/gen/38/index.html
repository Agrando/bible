<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 38</strong></div><p><span class="verse"><a name="1">1</a>Stalo se pak v té době, že Juda odešel od svých bratrů a připojil se k adulamskému muži jménem Chíra.</span> <span class="verse"><a name="2">2</a>Tam spatřil dceru kenaanského muže, který se jmenoval Šúa. Vzal si ji za ženu a vešel k ní.</span> <span class="verse"><a name="3">3</a>Otěhotněla, porodila syna a Juda mu dal jméno Er.</span> <span class="verse"><a name="4">4</a>Znovu otěhotněla, porodila syna a dala mu jméno Ónan.</span> <span class="verse"><a name="5">5</a>Nato porodila ještě dalšího syna a dala mu jméno Šela. Bylo to v Kezíbu, kde jej porodila.</span> <span class="verse"><a name="6">6</a>Juda dal Erovi, svému prvorozenému, manželku jménem Támar.</span> <span class="verse"><a name="7">7</a>Judův prvorozený Er však byl v očích Hospodinových zlý, a proto jej Hospodin usmrtil.</span> <span class="verse"><a name="8">8</a>Juda tedy řekl Ónanovi: "Vejdi k bratrově ženě, vezmi si ji podle švagrovského práva a postarej se tak svému bratru o potomstvo."</span> <span class="verse"><a name="9">9</a>Ale Ónan věděl, že to potomstvo nebude patřit jemu; proto kdykoli vcházel k ženě svého bratra, vypouštěl semeno na zem, aby svému bratru nezplodil potomka.</span> <span class="verse"><a name="10">10</a>Jeho počínání bylo v očích Hospodinových zlé, proto usmrtil i jeho.</span> <span class="verse"><a name="11">11</a>Tehdy řekl Juda své snaše Támaře: "Usaď se v domě svého otce jako vdova, dokud nedospěje můj syn Šela." Říkal si však: "Jen aby také on nezemřel jako jeho bratři!" Támar tedy odešla a usadila se v otcovském domě.</span> <span class="verse"><a name="12">12</a>Uplynulo mnoho dní. Judova manželka, dcera Šúova, zemřela. Když se Juda utěšil, putoval se svým adulamským přítelem Chírou za střihači svých ovcí do Timny.</span> <span class="verse"><a name="13">13</a>Oznámili Támaře: "Tvůj tchán putuje do Timny ke stříži svých ovcí."</span> <span class="verse"><a name="14">14</a>Tu odložila vdovské šaty, zastřela se rouškou, zahalila se a posadila se při vstupu do Énajimu, který je u cesty do Timny. Viděla totiž, že nebyla dána Šelovi za ženu, ačkoli už dospěl.</span> <span class="verse"><a name="15">15</a>Když ji Juda uviděl, považoval ji za nevěstku, protože si zastřela tvář.</span> <span class="verse"><a name="16">16</a>Obrátil se k ní, sedící při cestě, a řekl: "Dovol prosím, abych k tobě vešel." Nevěděl totiž, že je to jeho snacha. Otázala se: "Co mi dáš za to, že ke mně vejdeš?"</span> <span class="verse"><a name="17">17</a>Odvětil: "Pošlu ti kůzle ze stáda." Řekla: "Ale dáš mi zástavu, než je pošleš."</span> <span class="verse"><a name="18">18</a>Otázal se: "Co ti mám dát jako zástavu?" Odvětila: "Své pečetidlo se šňůrkou a hůl, kterou máš v ruce." Dal jí to a vešel k ní. A ona s ním otěhotněla.</span> <span class="verse"><a name="19">19</a>Hned nato odešla, odložila roušku a oděla se do vdovských šatů.</span> <span class="verse"><a name="20">20</a>Juda pak poslal kůzle po svém adulamském příteli, aby vyzvedl od té ženy zástavu; ten ji však nenalezl.</span> <span class="verse"><a name="21">21</a>Vyptával se mužů toho místa: "Kde je ta kněžka, která byla v Énajimu u cesty?" Odpověděli: "Žádná kněžka zde nebyla."</span> <span class="verse"><a name="22">22</a>Vrátil se k Judovi a řekl: "Nenašel jsem ji. Také mužové toho místa pravili: »Žádná kněžka zde nebyla.«"</span> <span class="verse"><a name="23">23</a>Juda řekl: "Ať si to nechá; jen když nebudeme v opovržení. Vždyť jsem to kůzle poslal, ale tys ji nenašel."</span> <span class="verse"><a name="24">24</a>Asi po třech měsících bylo Judovi oznámeno: "Tvá snacha Támar se dopustila smilstva a dokonce je již z toho smilstva těhotná." Juda řekl: "Vyveďte ji, ať je upálena."</span> <span class="verse"><a name="25">25</a>Když už ji vedli, poslala svému tchánovi vzkaz: "Jsem těhotná s mužem, jemuž patří tyhle věci." A dodala: "Pohleď jen pozorně, čí je toto pečetidlo, šňůrka a hůl!"</span> <span class="verse"><a name="26">26</a>Juda si je pozorně prohlédl a řekl: "Je spravedlivější než já; nedal jsem ji svému synu Šelovi." A už k ní nikdy nevešel.</span> <span class="verse"><a name="27">27</a>Nastala chvíle jejího porodu, a hle, v jejím životě byla dvojčata.</span> <span class="verse"><a name="28">28</a>Když rodila, jedno vystrčilo ruku. Porodní bába na ni rychle přivázala karmínovou nitku a řekla: "Toto vyjde první."</span> <span class="verse"><a name="29">29</a>Ono však stáhlo ruku zpět, a hle, vyšel jeho bratr. Řekla: "Jakou trhlinou ses prodral!" A pojmenovali ho Peres (to je Trhlina).</span> <span class="verse"><a name="30">30</a>Potom vyšel jeho bratr, který měl na ruce karmínovou nitku. Toho pojmenovali Zerach (to je Rozbřesk).</span> </p></div</div></div></body></html>