<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 15</strong></div><p><span class="verse"><a name="1">1</a>Po těchto událostech se stalo k Abramovi ve vidění slovo Hospodinovo: "Nic se neboj, Abrame, já jsem tvůj štít, tvá přehojná odměna."</span> <span class="verse"><a name="2">2</a>Abram však řekl: "Panovníku Hospodine, co mi chceš dát? Jsem stále bezdětný. Nárok na můj dům bude mít damašský Elíezer."</span> <span class="verse"><a name="3">3</a>Abram dále řekl: "Ach, nedopřáls mi potomka. To má být mým dědicem správce mého domu?"</span> <span class="verse"><a name="4">4</a>Hospodin však prohlásil: "Ten tvým dědicem nebude. Tvým dědicem bude ten, který vzejde z tvého lůna."</span> <span class="verse"><a name="5">5</a>Vyvedl ho ven a pravil: "Pohleď na nebe a sečti hvězdy, dokážeš-li je spočítat." A dodal: "Tak tomu bude s tvým potomstvem."</span> <span class="verse"><a name="6">6</a>Abram Hospodinovi uvěřil a on mu to připočetl jako spravedlnost.</span> <span class="verse"><a name="7">7</a>A řekl mu: "Já jsem Hospodin, já jsem tě vyvedl z Kaldejského Uru, abych ti dal do vlastnictví tuto zemi."</span> <span class="verse"><a name="8">8</a>Abram odvětil: "Panovníku Hospodine, podle čeho poznám, že ji obdržím?"</span> <span class="verse"><a name="9">9</a>I řekl mu: "Vezmi pro mne tříletou krávu a tříletou kozu a tříletého berana, hrdličku a holoubě."</span> <span class="verse"><a name="10">10</a>Vzal tedy pro něho to všechno, rozpůlil a dal vždy jednu půlku proti druhé; ptáky však nepůlil.</span> <span class="verse"><a name="11">11</a>Tu se na ta mrtvá těla slétli dravci a Abram je odháněl.</span> <span class="verse"><a name="12">12</a>Když se slunce chýlilo k západu, padly na Abrama mrákoty. A hle, padl na něho přístrach a veliká temnota.</span> <span class="verse"><a name="13">13</a>Tu Hospodin Abramovi řekl: "Věz naprosto jistě, že tvoji potomci budou žít jako hosté v zemi, která nebude jejich; budou tam otročit a budou tam pokořováni po čtyři sta let.</span> <span class="verse"><a name="14">14</a>Avšak proti pronárodu, jemuž budou otročit, povedu při. Potom odejdou s velkým jměním.</span> <span class="verse"><a name="15">15</a>Ty vejdeš ke svým otcům v pokoji, budeš pohřben v utěšeném stáří.</span> <span class="verse"><a name="16">16</a>Sem se vrátí teprve čtvrté pokolení, neboť dosud není dovršena míra Emorejcovy nepravosti."</span> <span class="verse"><a name="17">17</a>Když pak slunce zapadlo a nastala tma tmoucí, hle, objevila se dýmající pec a mezi těmi rozpůlenými kusy prošla ohnivá pochodeň.</span> <span class="verse"><a name="18">18</a>V ten den uzavřel Hospodin s Abramem smlouvu: "Tvému potomstvu dávám tuto zemi od řeky Egyptské až k řece veliké, řece Eufratu,</span> <span class="verse"><a name="19">19</a>zemi Kénijců, Kenazejců a Kadmónců,</span> <span class="verse"><a name="20">20</a>Chetejců, Perizejců a Refájců,</span> <span class="verse"><a name="21">21</a>Emorejců, Kenaanců, Girgašejců a Jebúsejců."</span> </p></div</div></div></body></html>