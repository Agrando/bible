<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 31</strong></div><p><span class="verse"><a name="1">1</a>Jákob se doslechl, jaké řeči vedou Lábanovi synové: "Jákob pobral všechno, co patřilo našemu otci, a z toho, co měl otec, získal takové postavení."</span> <span class="verse"><a name="2">2</a>Viděl i na Lábanovi, že se už k němu nemá jako dřív.</span> <span class="verse"><a name="3">3</a>Tu řekl Hospodin Jákobovi: "Navrať se do země svých otců a do svého rodiště; já budu s tebou."</span> <span class="verse"><a name="4">4</a>Jákob si proto dal zavolat Ráchel a Leu na pole k svému stádu</span> <span class="verse"><a name="5">5</a>a řekl jim: "Vidím na vašem otci, že se ke mně nemá jako dřív. Ale Bůh mého otce je se mnou.</span> <span class="verse"><a name="6">6</a>Vy samy víte, že jsem vašemu otci sloužil ze všech sil.</span> <span class="verse"><a name="7">7</a>Ale váš otec mě obelstil, desetkrát změnil mou mzdu. Bůh mu však nedovolil, aby mi provedl něco zlého.</span> <span class="verse"><a name="8">8</a>Když říkal: »Tvou mzdou bude vše skvrnité«, všechny ovce a kozy vrhaly mláďata skvrnitá. A když říkal: »Tvou mzdou bude vše pruhované«, všechny ovce a kozy vrhaly mláďata pruhovaná.</span> <span class="verse"><a name="9">9</a>Tak odňal Bůh stáda vašemu otci a dal je mně.</span> <span class="verse"><a name="10">10</a>V době, kdy se ovce a kozy běhaly, rozhlédl jsem se a ve snu jsem náhle spatřil, že samci, skákající na ovce a kozy, byli pruhovaní, skvrnití a stříkaní.</span> <span class="verse"><a name="11">11</a>Ve snu mi tehdy Boží posel řekl: »Jákobe!« Odvětil jsem: »Tu jsem.«</span> <span class="verse"><a name="12">12</a>I řekl mi: »Rozhlédni se a viz: Všichni samci, skákající na ovce a kozy, jsou pruhovaní, skvrnití a stříkaní. Viděl jsem totiž všechno, co ti Lában dělá.</span> <span class="verse"><a name="13">13</a>Já jsem Bůh z Bét-elu, kde jsi olejem pomazal posvátný sloup a kde ses mi zavázal slibem. Vyjdi teď hned z této země a navrať se do své rodné země.«"</span> <span class="verse"><a name="14">14</a>Ráchel i Lea mu odpověděly: "Máme vůbec ještě v domě svého otce dědičný podíl?</span> <span class="verse"><a name="15">15</a>Cožpak pro něho nejsme jako cizí? Vždyť nás prodal a stříbro shrábl.</span> <span class="verse"><a name="16">16</a>Celé bohatství, které Bůh odňal našemu otci, patří nám a našim synům. Jen udělej všechno, co ti Bůh řekl."</span> <span class="verse"><a name="17">17</a>Jákob tedy vstal, posadil své syny i ženy na velbloudy,</span> <span class="verse"><a name="18">18</a>sehnal také všechna svá stáda, vzal všechno nabyté jmění, vlastní stáda získaná v Rovinách aramských, a ubíral se ke svému otci Izákovi do země kenaanské.</span> <span class="verse"><a name="19">19</a>Když Lában odešel ke stříži svého bravu, ukradla Ráchel otcovy domácí bůžky.</span> <span class="verse"><a name="20">20</a>A Jákob Aramejce Lábana přelstil, takže nevyšlo najevo, že chce uprchnout.</span> <span class="verse"><a name="21">21</a>Uprchl se vším, co měl. Přebrodil řeku Eufrat a dal se směrem k pohoří Gileádu.</span> <span class="verse"><a name="22">22</a>Třetího dne bylo Lábanovi oznámeno, že Jákob uprchl.</span> <span class="verse"><a name="23">23</a>Tu vzal s sebou své bratry a pronásledoval ho po sedm dní, až ho dohonil na pohoří Gileádu.</span> <span class="verse"><a name="24">24</a>K Aramejci Lábanovi však přišel v noci ve snu Bůh a řekl mu: "Měj se na pozoru! Mluv s Jákobem jen v dobrém, ne ve zlém!"</span> <span class="verse"><a name="25">25</a>Lában dostihl Jákoba, který si na té hoře postavil stan. Sám se svými bratry si rovněž postavil stan na pohoří Gileádu.</span> <span class="verse"><a name="26">26</a>A Lában Jákobovi vyčítal: "Cos to udělal? Přelstils mě. Mé dcery jsi odvedl jako válečné zajatce.</span> <span class="verse"><a name="27">27</a>Proč jsi ode mne uprchl tajně jako zloděj a nic jsi mi neoznámil? Byl bych tě radostně vyprovodil s písničkami, s bubínkem a citarou.</span> <span class="verse"><a name="28">28</a>Nedopřáls mi ani políbit mé vnuky a dcery; jednal jsi věru jako pomatenec.</span> <span class="verse"><a name="29">29</a>Bylo v mé moci naložit s vámi zle. Ale Bůh vašeho otce mi na dnešek řekl: »Měj se na pozoru, mluv s Jákobem jen v dobrém, ne ve zlém.«</span> <span class="verse"><a name="30">30</a>Když už jsi tedy odešel, protože se ti tolik stýskalo po otcovském domě, proč jsi ukradl mé bohy?"</span> <span class="verse"><a name="31">31</a>Na to Jákob Lábanovi odpověděl: "Bál jsem se a říkal jsem si, že bys mě mohl o své dcery připravit.</span> <span class="verse"><a name="32">32</a>Ale u koho najdeš své bohy, ten nezůstane naživu! Před našimi bratry si prohlédni všechno, co mám, a vezmi si své." Jákob totiž nevěděl, že je Ráchel ukradla.</span> <span class="verse"><a name="33">33</a>Lában vešel do stanu Jákobova a do stanu Lejina i do stanu obou služek, ale nic nenašel. Vyšel tedy ze stanu Lejina a vešel do stanu Ráchelina.</span> <span class="verse"><a name="34">34</a>Ráchel však bůžky vzala, vložila je do torby na velbloudím sedle a sedla si na ně. Lában zpřeházel celý stan, ale nic nenašel.</span> <span class="verse"><a name="35">35</a>Ráchel otci řekla: "Nechť se můj pán nehněvá, že před ním nemohu povstat; stalo se mi, co se stává ženám." Lában slídil, ale bůžky nenašel.</span> <span class="verse"><a name="36">36</a>Tu se Jákob rozhněval a začal se s Lábanem přít. Vyčítal mu: "Jaký je můj přestupek? Jaký je můj hřích, že ses za mnou tak hnal?</span> <span class="verse"><a name="37">37</a>Když jsi zpřeházel všechny mé věci, co jsi našel z věcí svého domu? Polož to před mé i své bratry, ať mezi námi dvěma rozhodnou!</span> <span class="verse"><a name="38">38</a>Byl jsem u tebe celých dvacet let. Tvé ovce a kozy nezmetaly. Berany z tvého bravu jsem nejídal.</span> <span class="verse"><a name="39">39</a>Co bylo rozsápáno zvěří, jsem ti nevykazoval, nahrazoval jsem to ze svého; vymáhals to na mně, byl jsem okrádán ve dne i v noci.</span> <span class="verse"><a name="40">40</a>Ve dne mě sužovalo vedro a v noci chlad. Spánek prchal od mých očí.</span> <span class="verse"><a name="41">41</a>Celých dvacet let jsem ti v tvém domě sloužil: čtrnáct let za tvé dvě dcery a šest let za tvůj brav. Mou mzdu jsi změnil desetkrát.</span> <span class="verse"><a name="42">42</a>Kdyby se mnou nebyl Bůh mého otce, Bůh Abrahamův a Strach Izákův, propustil bys mě teď s prázdnou. Bůh viděl mou trýzeň a námahu mých rukou a na dnešek sám rozsoudil."</span> <span class="verse"><a name="43">43</a>Lában na to Jákobovi odpověděl: "Toto jsou mé dcery a toto jsou moji synové. I brav je můj, ano, všechno, co vidíš, patří mně. Co však za těchto okolností mohu dnes udělat pro své dcery, pro ně a pro syny, které porodily?</span> <span class="verse"><a name="44">44</a>Nuže, uzavřeme teď spolu smlouvu, a Bůh ať je svědkem mezi mnou a tebou!"</span> <span class="verse"><a name="45">45</a>Jákob vzal tedy kámen a vztyčil jej jako posvátný sloup.</span> <span class="verse"><a name="46">46</a>Svým bratřím řekl: "Nasbírejte kameny." Vzali kameny, udělali val a na tom valu pojedli.</span> <span class="verse"><a name="47">47</a>Lában jej nazval Jegar-sahaduta (to je Násep svědectví) a Jákob jej nazval Gal-ed (to je Val-svědek).</span> <span class="verse"><a name="48">48</a>A Lában řekl: "Tento val je ode dneška svědkem mezi mnou a tebou." - Proto se jmenuje Gal-ed</span> <span class="verse"><a name="49">49</a>nebo Mispa (to je Hlídka), neboť Jákob řekl: "Hospodin ať je na hlídce mezi mnou a tebou, že už spolu nebudeme nic mít." -</span> <span class="verse"><a name="50">50</a>Na to Lában: "Pokoříš-li mé dcery a vezmeš-li si jiné ženy mimo ně, hleď, ne někdo z lidí, ale Bůh je svědkem mezi mnou a tebou!"</span> <span class="verse"><a name="51">51</a>Lában dále Jákobovi řekl: "Hle, tu je val a tu je posvátný sloup, který jsem vztyčil mezi sebou a tebou.</span> <span class="verse"><a name="52">52</a>Svědkem je tento val, svědkem je i posvátný sloup, že já nepřekročím tento val proti tobě a ty nepřekročíš tento val a tento sloup proti mně se zlým úmyslem.</span> <span class="verse"><a name="53">53</a>Ať mezi námi soudí Bůh Abrahamův a bůh Náchorův, bůh jejich otce!" A Jákob se zapřisáhl při Strachu svého otce Izáka.</span> <span class="verse"><a name="54">54</a>Pak Jákob připravil na té hoře obětní hod. Povolal své bratry, aby pojedli chléb. Jedli tedy chléb a přenocovali na té hoře.</span> </p></div</div></div></body></html>