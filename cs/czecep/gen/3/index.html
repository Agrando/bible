<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 3</strong></div><p><span class="verse"><a name="1">1</a>Nejzchytralejší ze vší polní zvěře, kterou Hospodin Bůh učinil, byl had. Řekl ženě: "Jakže, Bůh vám zakázal jíst ze všech stromů v zahradě?"</span> <span class="verse"><a name="2">2</a>Žena hadovi odvětila: "Plody ze stromů v zahradě jíst smíme.</span> <span class="verse"><a name="3">3</a>Jen o plodech ze stromu, který je uprostřed zahrady, Bůh řekl: »Nejezte z něho, ani se ho nedotkněte, abyste nezemřeli.«"</span> <span class="verse"><a name="4">4</a>Had ženu ujišťoval: "Nikoli, nepropadnete smrti.</span> <span class="verse"><a name="5">5</a>Bůh však ví, že v den, kdy z něho pojíte, otevřou se vám oči a budete jako Bůh znát dobré i zlé."</span> <span class="verse"><a name="6">6</a>Žena viděla, že je to strom s plody dobrými k jídlu, lákavý pro oči, strom slibující vševědoucnost. Vzala tedy z jeho plodů a jedla, dala také svému muži, který byl s ní, a on též jedl.</span> <span class="verse"><a name="7">7</a>Oběma se otevřely oči: poznali, že jsou nazí. Spletli tedy fíkové listy a přepásali se jimi.</span> <span class="verse"><a name="8">8</a>Tu uslyšeli hlas Hospodina Boha procházejícího se po zahradě za denního vánku. I ukryli se člověk a jeho žena před Hospodinem Bohem uprostřed stromoví v zahradě.</span> <span class="verse"><a name="9">9</a>Hospodin Bůh zavolal na člověka: "Kde jsi?"</span> <span class="verse"><a name="10">10</a>On odpověděl: "Uslyšel jsem v zahradě tvůj hlas a bál jsem se. A protože jsem nahý, ukryl jsem se."</span> <span class="verse"><a name="11">11</a>Bůh mu řekl: "Kdo ti pověděl, že jsi nahý? Nejedl jsi z toho stromu, z něhož jsem ti zakázal jíst?"</span> <span class="verse"><a name="12">12</a>Člověk odpověděl: "Žena, kterou jsi mi dal, aby při mně stála, ta mi dala z toho stromu a já jsem jedl."</span> <span class="verse"><a name="13">13</a>Proto řekl Hospodin Bůh ženě: "Cos to učinila?" Žena odpověděla: "Had mě podvedl a já jsem jedla."</span> <span class="verse"><a name="14">14</a>I řekl Hospodin Bůh hadovi: "Protožes to učinil, buď proklet, vyvržen ode všech zvířat a ode vší polní zvěře. Polezeš po břiše, po všechny dny svého života žrát budeš prach.</span> <span class="verse"><a name="15">15</a>Mezi tebe a ženu položím nepřátelství, i mezi símě tvé a símě její. Ono ti rozdrtí hlavu a ty jemu rozdrtíš patu."</span> <span class="verse"><a name="16">16</a>Ženě řekl: "Velice rozmnožím tvé trápení i bolesti těhotenství, syny budeš rodit v utrpení, budeš dychtit po svém muži, ale on nad tebou bude vládnout."</span> <span class="verse"><a name="17">17</a>Adamovi řekl: "Uposlechl jsi hlasu své ženy a jedl jsi ze stromu, z něhož jsem ti zakázal jíst. Kvůli tobě nechť je země prokleta; po celý svůj život z ní budeš jíst v trápení.</span> <span class="verse"><a name="18">18</a>Vydá ti jenom trní a hloží a budeš jíst polní byliny.</span> <span class="verse"><a name="19">19</a>V potu své tváře budeš jíst chléb, dokud se nenavrátíš do země, z níž jsi byl vzat. Prach jsi a v prach se navrátíš."</span> <span class="verse"><a name="20">20</a>Člověk svou ženu pojmenoval Eva (to je Živa), protože se stala matkou všech živých.</span> <span class="verse"><a name="21">21</a>Hospodin Bůh udělal Adamovi a jeho ženě kožené suknice a přioděl je.</span> <span class="verse"><a name="22">22</a>I řekl Hospodin Bůh: "Teď je člověk jako jeden z nás, zná dobré i zlé. Nepřipustím, aby vztáhl ruku po stromu života, jedl a byl živ navěky."</span> <span class="verse"><a name="23">23</a>Proto jej Hospodin Bůh vyhnal ze zahrady v Edenu, aby obdělával zemi, z níž byl vzat.</span> <span class="verse"><a name="24">24</a>Tak člověka zapudil. Východně od zahrady v Edenu usadil cheruby s míhajícím se plamenným mečem, aby střežili cestu ke stromu života.</span> </p></div</div></div></body></html>