<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 7</strong></div><p><span class="verse"><a name="1">1</a>I řekl Hospodin Noemu: "Vejdi ty a celý tvůj dům do archy, neboť vidím, že ty jsi v tomto pokolení jediný můj spravedlivý.</span> <span class="verse"><a name="2">2</a>Ze všech zvířat čistých vezmeš s sebou po sedmi párech, samce se samicí, ale ze zvířat, která nejsou čistá, jen po páru, samce se samicí.</span> <span class="verse"><a name="3">3</a>Také z nebeského ptactva po sedmi párech, samce a samici, aby zůstalo naživu potomstvo na celé zemi,</span> <span class="verse"><a name="4">4</a>neboť již za sedm dní sešlu na zemi déšť, který potrvá čtyřicet dní a čtyřicet nocí. Smetu z povrchu země vše, co povstalo, co jsem učinil."</span> <span class="verse"><a name="5">5</a>Noe udělal všechno, jak mu Hospodin přikázal.</span> <span class="verse"><a name="6">6</a>Šest set let bylo Noemu, když nastala potopa, vody na zemi.</span> <span class="verse"><a name="7">7</a>Před vodami potopy vešel Noe a s ním jeho synové i jeho žena a ženy jeho synů do archy.</span> <span class="verse"><a name="8">8</a>Z čistých zvířat i ze zvířat, která nejsou čistá, z ptactva i ze všeho, co se plazí po zemi,</span> <span class="verse"><a name="9">9</a>vždy po páru vešli samec a samice k Noemu do archy, jak mu Bůh přikázal.</span> <span class="verse"><a name="10">10</a>Po sedmi dnech pak pronikly na zemi vody potopy.</span> <span class="verse"><a name="11">11</a>V šestistém roce života Noeho, sedmnáctý den druhého měsíce, se provalily všechny prameny obrovské propastné tůně a nebeské propusti se otevřely.</span> <span class="verse"><a name="12">12</a>Nad zemí se strhl lijavec a trval čtyřicet dní a čtyřicet nocí.</span> <span class="verse"><a name="13">13</a>Právě toho dne vešli Noe i Šém, Chám a Jefet, synové Noeho, i žena Noeho a tři ženy jeho synů s nimi do archy,</span> <span class="verse"><a name="14">14</a>oni i všechna zvěř rozmanitých druhů, všechen dobytek rozmanitých druhů, všichni plazící se zeměplazi rozmanitých druhů i všechno ptactvo rozmanitých druhů, každý pták, každý okřídlenec.</span> <span class="verse"><a name="15">15</a>Vešli k Noemu do archy vždy pár po páru ze všeho tvorstva, v němž je duch života.</span> <span class="verse"><a name="16">16</a>Vcházeli, samec a samice ze všeho tvorstva, jak mu Bůh přikázal. A Hospodin za ním zavřel.</span> <span class="verse"><a name="17">17</a>Potopa na zemi trvala čtyřicet dní, vod přibývalo, až nadnesly archu, takže se zdvihla od země.</span> <span class="verse"><a name="18">18</a>Vody zmohutněly a stále jich na zemi přibývalo. Archa plula po hladině vod.</span> <span class="verse"><a name="19">19</a>Vody na zemi převelice zmohutněly, až přikryly všechny vysoké hory, které jsou pod nebesy.</span> <span class="verse"><a name="20">20</a>Do výšky patnácti loket vystoupily vody, když byly přikryty hory.</span> <span class="verse"><a name="21">21</a>A zahynulo všechno tvorstvo, které se na zemi pohybuje, ptactvo, dobytek i zvěř a také všechna na zemi se hemžící havěť, i každý člověk.</span> <span class="verse"><a name="22">22</a>Všechno, co mělo v chřípích dech ducha života, cokoli bylo na suché zemi, pomřelo.</span> <span class="verse"><a name="23">23</a>Tak smetl Bůh vše, co povstalo, co bylo na povrchu země: od lidí až po zvířata, po plazy a nebeské ptactvo, všechno bylo smeteno ze země. Zachován byl pouze Noe a to, co s ním bylo v arše.</span> <span class="verse"><a name="24">24</a>Mohutně stály vody na zemi po sto padesát dnů.</span> </p></div</div></div></body></html>