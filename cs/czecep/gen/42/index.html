<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 42</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/42"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 42</strong></div><p><span class="verse"><a name="1">1</a>Když Jákob viděl, že v Egyptě prodávají obilí, vytkl svým synům: "Co se díváte jeden na druhého?"</span> <span class="verse"><a name="2">2</a>A řekl: "Slyšel jsem, že v Egyptě prodávají obilí. Sestupte tam a nakupte je pro nás, ať zůstaneme naživu a nezemřeme."</span> <span class="verse"><a name="3">3</a>Deset Josefových bratrů tedy sestoupilo nakoupit v Egyptě obilí.</span> <span class="verse"><a name="4">4</a>Josefova bratra Benjamína s nimi Jákob neposlal, protože si řekl: "Aby snad nepřišel o život!"</span> <span class="verse"><a name="5">5</a>Izraelovi synové přišli spolu s jinými nakoupit obilí, protože v kenaanské zemi byl hlad.</span> <span class="verse"><a name="6">6</a>Josef byl říšským správcem a prodával obilí všemu lidu země. Když přišli jeho bratři, skláněli se před ním tváří k zemi.</span> <span class="verse"><a name="7">7</a>Josef spatřil své bratry a poznal je, ale sám se jim nedal poznat a mluvil s nimi tvrdě. Otázal se jich: "Odkud jste přišli?" Odvětili: "Z kenaanské země, abychom nakoupili potravu."</span> <span class="verse"><a name="8">8</a>Ačkoli Josef své bratry poznal, oni ho nepoznali.</span> <span class="verse"><a name="9">9</a>Tu si vzpomněl na sny, které se mu o nich zdály. Křikl na ně: "Jste vyzvědači! Přišli jste obhlédnout nechráněná místa země."</span> <span class="verse"><a name="10">10</a>Ohradili se: "Nikoli, pane; tvoji otroci přišli nakoupit potravu.</span> <span class="verse"><a name="11">11</a>Všichni jsme synové jednoho muže, jsme poctiví lidé. Tvoji otroci nikdy nebyli vyzvědači."</span> <span class="verse"><a name="12">12</a>Ale on trval na svém: "Ne, přišli jste obhlédnout nechráněná místa země."</span> <span class="verse"><a name="13">13</a>Odvětili: "Tvých otroků bylo dvanáct. Jsme bratři, synové jednoho muže z kenaanské země. Nejmladší je teď u otce a jeden - ten už není."</span> <span class="verse"><a name="14">14</a>Ale Josef stál na svém: "Je to tak, jak jsem řekl. Jste vyzvědači.</span> <span class="verse"><a name="15">15</a>Takto budete prověřeni: Jakože živ je farao, nevyjdete odtud, dokud sem nepřijde váš nejmladší bratr.</span> <span class="verse"><a name="16">16</a>Vyšlete jednoho z vás, aby ho přivedl; vy zůstanete v poutech. Tak budou vaše výpovědi ověřeny, mluvíte-li pravdu. Když ne, jakože živ je farao, jste vyzvědači."</span> <span class="verse"><a name="17">17</a>A vsadil je společně na tři dny do vazby.</span> <span class="verse"><a name="18">18</a>Třetího dne jim Josef řekl: "Toto udělejte a zůstanete naživu. Bojím se Boha.</span> <span class="verse"><a name="19">19</a>Jestliže jste poctiví, zůstane jeden z vás spoután ve vězení; ostatní půjdete a donesete obilí, aby vaše rodiny nehladověly.</span> <span class="verse"><a name="20">20</a>Svého nejmladšího bratra přiveďte ke mně; tak se prokáže pravdivost vašich výpovědí a nezemřete." I učinili tak.</span> <span class="verse"><a name="21">21</a>A řekli si navzájem: "Jistě jsme se provinili proti svému bratru; viděli jsme jeho tíseň, když nás prosil o smilování, ale nevyslyšeli jsme ho. Proto jsme přišli do tísně teď my."</span> <span class="verse"><a name="22">22</a>Rúben jim odpověděl: "Cožpak jsem vám neříkal, abyste se na tom hochovi neprohřešovali? Neposlechli jste, a teď jsme voláni za jeho krev k odpovědnosti."</span> <span class="verse"><a name="23">23</a>Nevěděli, že jim Josef rozumí, neboť s nimi mluvil skrze tlumočníka.</span> <span class="verse"><a name="24">24</a>Josef se od nich odvrátil a zaplakal. Pak se k nim obrátil a mluvil s nimi. Potom z nich vybral Šimeóna a před jejich očima ho spoutal.</span> <span class="verse"><a name="25">25</a>Nato dal příkaz, aby naplnili jejich měchy obilím, vrátili každému do jeho pytle stříbro a dali jim potravu na cestu. Učinili tak.</span> <span class="verse"><a name="26">26</a>Bratři naložili nakoupené obilí na osly a odjeli.</span> <span class="verse"><a name="27">27</a>Když pak na místě, kde nocovali, rozvázal jeden z nich pytel, aby dal svému oslu obrok, uviděl své stříbro navrchu v žoku.</span> <span class="verse"><a name="28">28</a>Zvolal na bratry: "Mé stříbro je tady! Zde v žoku!" Zůstali jako bez sebe, roztřásli se a říkali jeden druhému: "Co nám to jen Bůh učinil?"</span> <span class="verse"><a name="29">29</a>Když přišli k svému otci Jákobovi do kenaanské země, pověděli mu všechno, co je potkalo:</span> <span class="verse"><a name="30">30</a>"Ten muž, pán země, mluvil s námi tvrdě a měl nás za vyzvědače.</span> <span class="verse"><a name="31">31</a>Říkali jsme mu, že jsme poctiví lidé, že nejsme vyzvědači,</span> <span class="verse"><a name="32">32</a>že nás bylo dvanáct bratrů, synů našeho otce; jeden, ten že už není, a nejmladší že je teď u otce v kenaanské zemi.</span> <span class="verse"><a name="33">33</a>Ale ten muž, pán země, odvětil: »Že jste poctiví, poznám podle toho: Jednoho ze svých bratrů necháte u mne. Vezměte obilí, aby vaše rodiny nehladověly, a jděte.</span> <span class="verse"><a name="34">34</a>Svého nejmladšího bratra pak přiveďte ke mně. Tak poznám, že nejste vyzvědači, že jste poctiví. Potom vám vašeho bratra vydám a můžete v zemi volně obchodovat.«"</span> <span class="verse"><a name="35">35</a>Když vyprazdňovali pytle, našel každý ve svém pytli váček se stříbrem. Jakmile oni i otec spatřili váčky se stříbrem, padla na ně bázeň.</span> <span class="verse"><a name="36">36</a>Otec Jákob jim řekl: "Připravujete mě o děti. Nemám Josefa ani Šimeóna, a Benjamína mi chcete vzít. To všechno na mne dolehlo!"</span> <span class="verse"><a name="37">37</a>Nato Rúben svému otci pravil: "Můžeš usmrtit dva z mých synů, jestliže ti Benjamína nepřivedu. Svěř mi ho, já ti ho přivedu zpátky!"</span> <span class="verse"><a name="38">38</a>Ale on řekl: "Můj syn s vámi do Egypta nesestoupí. Jeho bratr je mrtev, zůstal sám. Kdyby na cestě, kterou se budete ubírat, přišel o život, uvalili byste na mé šediny žal a přivedli mě do podsvětí.</span> </p></div</div></div></body></html>