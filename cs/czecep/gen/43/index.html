<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 43</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/43"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 43</strong></div><p><span class="verse"><a name="1">1</a>Hlad těžce doléhal na zemi dále.</span> <span class="verse"><a name="2">2</a>Když spotřebovali obilí, které dovezli z Egypta, řekl jim otec: "Nakupte nám znovu trochu potravy."</span> <span class="verse"><a name="3">3</a>Juda odvětil: "Ten muž nás důrazně varoval a prohlásil: »Mou tvář nespatříte, nebude-li s vámi váš bratr.«</span> <span class="verse"><a name="4">4</a>Jsi-li ochoten pustit s námi našeho bratra, sestoupíme do Egypta a nakoupíme ti potravu.</span> <span class="verse"><a name="5">5</a>Nejsi-li však ochoten ho pustit, nesestoupíme. Ten muž nám přece řekl: »Mou tvář nespatříte, nebude-li s vámi váš bratr.«"</span> <span class="verse"><a name="6">6</a>Izrael se otázal: "Proč jste jednali vůči mně tak bezohledně a pověděli tomu muži, že máte ještě bratra?"</span> <span class="verse"><a name="7">7</a>Odvětili: "Ten muž se nás neodbytně vyptával na nás a na náš rod. Ptal se: »Je ještě naživu váš otec? Máte ještě bratra?« Pověděli jsme mu jen to, nač se přímo zeptal. Což jsme vůbec mohli tušit, že řekne: »Přiveďte svého bratra dolů«?"</span> <span class="verse"><a name="8">8</a>Potom se na otce Izraele obrátil Juda: "Pusť toho chlapce se mnou, ať můžeme jít. Tak zůstaneme naživu a nezemřeme - ani my ani ty ani naši maličcí.</span> <span class="verse"><a name="9">9</a>Já sám se za něho zaručuji, můžeš mě volat k odpovědnosti. Jestli ti ho nepřivedu a nepostavím před tebe, prohřešil jsem se proti tobě na celý život.</span> <span class="verse"><a name="10">10</a>Vždyť kdybychom nebyli otáleli, mohli jsme už být dvakrát zpátky."</span> <span class="verse"><a name="11">11</a>Otec Izrael jim řekl: "Když to tak musí být, učiňte toto: Vezměte si do nádob něco opěvovaných vzácností země a doneste je dolů tomu muži jako dar: trochu mastixu a trochu medu, ladanum a masti, pistácie a mandle.</span> <span class="verse"><a name="12">12</a>Vezměte s sebou dvojnásobnou částku stříbra a stříbro, které vám bylo vráceno do žoků, osobně vraťte; snad to byl omyl.</span> <span class="verse"><a name="13">13</a>Vezměte i svého bratra a hned se navraťte k tomu muži.</span> <span class="verse"><a name="14">14</a>Sám Bůh všemohoucí ať vás obdaří před tváří toho muže slitováním, aby propustil vašeho druhého bratra i Benjamína. Teď zůstanu úplně bez dětí!"</span> <span class="verse"><a name="15">15</a>Ti muži tedy vzali onen dar, vzali s sebou dvojnásobnou částku stříbra a Benjamína, vydali se na cestu, sestoupili do Egypta a postavili se před Josefem.</span> <span class="verse"><a name="16">16</a>Když Josef spatřil, že Benjamín je s nimi, řekl správci svého domu: "Uveď ty muže do domu, poraz hned dobytče a připrav je, neboť ti muži budou jíst v poledne se mnou."</span> <span class="verse"><a name="17">17</a>Muž udělal, co mu Josef řekl, a uvedl je do jeho domu.</span> <span class="verse"><a name="18">18</a>Ale ti muži se báli, že byli uvedeni do domu Josefova, a říkali si: "To jsme předvedeni kvůli tomu stříbru, které nám bylo posledně vráceno do žoků. Teď se na nás vyřítí, přepadnou nás a zajmou nás i s našimi osly jako otroky."</span> <span class="verse"><a name="19">19</a>Proto přistoupili k muži, který byl správcem Josefova domu, a ve dveřích domu se s ním domlouvali.</span> <span class="verse"><a name="20">20</a>Říkali: "Dovol, pane; my jsme sem posledně sestoupili, abychom nakoupili potravu.</span> <span class="verse"><a name="21">21</a>Když jsme vstoupili do noclehárny, rozvázali jsme žoky. A hle, každý měl své stříbro ve svém žoku navrchu, v plné váze. Vracíme je tedy osobně zpět.</span> <span class="verse"><a name="22">22</a>Přinesli jsme s sebou ještě jiné stříbro, abychom nakoupili potravu. Nevíme, kdo nám vložil naše stříbro do žoků."</span> <span class="verse"><a name="23">23</a>Ale on řekl: "Upokojte se, nic se nebojte. Bůh váš a Bůh vašeho otce vám dal do žoků ten skrytý poklad. Vaše stříbro jsem přece přijal." A vyvedl k nim Šimeóna.</span> <span class="verse"><a name="24">24</a>Když správce uvedl ty muže do Josefova domu, dal jim vodu, aby si umyli nohy, a jejich oslům dal obrok.</span> <span class="verse"><a name="25">25</a>Oni zatím připravili dar pro Josefa, až v poledne přijde; slyšeli totiž, že tam mají stolovat.</span> <span class="verse"><a name="26">26</a>Jakmile Josef vkročil do domu, přinesli mu tam svůj dar a klaněli se mu až k zemi.</span> <span class="verse"><a name="27">27</a>Zeptal se jich, jak se jim vede, a otázal se: "Zdalipak se vede dobře vašemu starému otci, o němž jste mluvili? Je ještě naživu?"</span> <span class="verse"><a name="28">28</a>Odpověděli: "Tvému otroku, našemu otci, se vede dobře, je dosud živ." Padli na kolena a klaněli se mu.</span> <span class="verse"><a name="29">29</a>Tu se rozhlédl a spatřil svého bratra Benjamína, syna své matky, a tázal se: "Toto je váš nejmladší bratr, o kterém jste se mnou mluvili?" A dodal: "Bůh ti buď milostiv, můj synu!"</span> <span class="verse"><a name="30">30</a>Nato se Josef rychle vzdálil. Byl hluboce pohnut a dojat nad bratrem až k pláči; vešel proto do pokojíku a rozplakal se tam.</span> <span class="verse"><a name="31">31</a>Potom si umyl obličej, vyšel a s přemáháním řekl: "Podávejte jídlo."</span> <span class="verse"><a name="32">32</a>Podávali zvlášť jemu, zvlášť jim a zvlášť Egypťanům, kteří s ním jídali; Egypťané totiž nesmějí stolovat s Hebreji, poněvadž to je pro ně ohavnost.</span> <span class="verse"><a name="33">33</a>A seděli před ním od prvorozeného, jak náleželo prvorozenému, až po nejmladšího, každý podle svého věku. Jeden jako druhý trnuli úžasem.</span> <span class="verse"><a name="34">34</a>Potom je Josef uctil ze svého stolu; nejvíce ze všech, pětkrát víc než ostatní, však uctil Benjamína. Hodovali s ním a hojně se s ním napili.</span> </p></div</div></div></body></html>