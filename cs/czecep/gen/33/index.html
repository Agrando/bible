<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 33</strong></div><p><span class="verse"><a name="1">1</a>Potom se Jákob rozhlédl a vidí, že přichází Ezau a s ním čtyři sta mužů. I rozdělil zvlášť děti Lejiny a Rácheliny a obou otrokyň.</span> <span class="verse"><a name="2">2</a>Dopředu postavil otrokyně a jejich děti, za ně Leu s jejími dětmi a Ráchel s Josefem dozadu.</span> <span class="verse"><a name="3">3</a>Sám se ubíral před nimi a sedmkrát se poklonil až k zemi, než k svému bratrovi přistoupil.</span> <span class="verse"><a name="4">4</a>Ezau se k němu rozběhl a objal ho, padl mu kolem krku a políbil ho; oba zaplakali.</span> <span class="verse"><a name="5">5</a>Pak se Ezau rozhlédl a spatřil ženy a děti. Tázal se: "Koho to máš s sebou?" Jákob odvětil: "To jsou děti, jimiž Bůh milostivě obdaroval tvého otroka."</span> <span class="verse"><a name="6">6</a>Mezitím přistoupily otrokyně se svými dětmi a poklonily se.</span> <span class="verse"><a name="7">7</a>Pak přistoupila i Lea a její děti a poklonily se. Naposled přistoupil Josef a Ráchel a poklonili se.</span> <span class="verse"><a name="8">8</a>Ezau se otázal: "K čemu je celý ten tábor, s kterým jsem se setkal?" Odvětil: "Abych získal přízeň svého pána."</span> <span class="verse"><a name="9">9</a>Ezau řekl: "Mám dost, bratře. Ponech si, co máš."</span> <span class="verse"><a name="10">10</a>Ale Jákob naléhal: "Jestliže jsem získal tvoji přízeň, přijmi prosím ode mne ten dar, vždyť smím vidět tvou tvář, a to je jako bych viděl tvář Boží. Tak přívětivě jsi mě přijal!</span> <span class="verse"><a name="11">11</a>Přijmi prosím z mého požehnání, co jsem ti přinesl, neboť Bůh se nade mnou smiloval a mám všeho dost." Tak ho nutil, až Ezau přijal.</span> <span class="verse"><a name="12">12</a>A navrhl: "Vydejme se na cestu, půjdu s tebou."</span> <span class="verse"><a name="13">13</a>Ale on mu odvětil: "Můj pán ví, že děti jsou útlé a že mám s sebou březí ovce a krávy. Budou-li hnány po celý den, všechny ovce uhynou.</span> <span class="verse"><a name="14">14</a>Nechť se prosím můj pán ubírá před svým otrokem a já potáhnu pomalu, jak může jít stádo, které je přede mnou, a jak mohou děti; pak přijdu k svému pánu do Seíru."</span> <span class="verse"><a name="15">15</a>Ezau na to řekl: "Dovol, abych ti tu ponechal několik svých lidí." On však odvětil: "K čemu to? Jen když jsem získal přízeň svého pána."</span> <span class="verse"><a name="16">16</a>A tak se Ezau toho dne vrátil svou cestou do Seíru,</span> <span class="verse"><a name="17">17</a>kdežto Jákob vytáhl do Sukótu a vystavěl dům a pro svůj dobytek udělal přístřešky. Proto pojmenoval to místo Sukót (to je Přístřešky).</span> <span class="verse"><a name="18">18</a>Potom přišel Jákob cestou z Rovin aramských pokojně k městu Šekemu, které je v zemi kenaanské. Utábořil se před městem</span> <span class="verse"><a name="19">19</a>a od synů Chamóra, otce Šekemova, koupil za sto kesít díl pole, na němž si postavil stan.</span> <span class="verse"><a name="20">20</a>I zřídil tam oltář a nazval jej Él je Bůh Izraelův.</span> </p></div</div></div></body></html>