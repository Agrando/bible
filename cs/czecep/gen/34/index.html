<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 34</strong></div><p><span class="verse"><a name="1">1</a>Dína, kterou Jákobovi porodila Lea, si vyšla, aby se podívala na dcery té země.</span> <span class="verse"><a name="2">2</a>Uviděl ji Šekem, syn Chivejce Chamóra, knížete země, vzal ji a ležel s ní, a tak ji ponížil.</span> <span class="verse"><a name="3">3</a>Přilnul však k Díně, dceři Jákobově, celou duší, zamiloval si tu dívku a vemlouval se do jejího srdce.</span> <span class="verse"><a name="4">4</a>Svému otci Chamórovi pak Šekem řekl: "Vezmi mně to děvčátko za ženu."</span> <span class="verse"><a name="5">5</a>Když Jákob uslyšel, že Šekem jeho dceru Dínu poskvrnil, byli jeho synové na poli s dobytkem. Jákob mlčel, dokud nepřišli.</span> <span class="verse"><a name="6">6</a>Šekemův otec Chamór pak vyšel k Jákobovi, aby s ním promluvil.</span> <span class="verse"><a name="7">7</a>Jákobovi synové přišli z pole, jakmile o tom uslyšeli. Bolestně to ty muže ranilo a velmi se rozlítili. Vždyť spáchal v Izraeli hanebnost, ležel s dcerou Jákobovou, a to je nepřípustné.</span> <span class="verse"><a name="8">8</a>Chamór s nimi mluvil takto: "Můj syn Šekem lpí na vaší dceři celou duší. Dejte mu ji prosím za ženu.</span> <span class="verse"><a name="9">9</a>Spřízněte se s námi, dávejte své dcery nám a berte si dcery naše.</span> <span class="verse"><a name="10">10</a>Můžete sídlit s námi, je před vámi celá země. Usaďte se, volně v ní obchodujte a mějte ji jako vlastní."</span> <span class="verse"><a name="11">11</a>Také Šekem jejímu otci a jejím bratrům řekl: "Kéž bych získal vaši přízeň. Dám vám, oč mě požádáte.</span> <span class="verse"><a name="12">12</a>Určete mi jakkoli veliké věno i dar. Dám vám, oč mě požádáte, jen mi tu dívku dejte za ženu!"</span> <span class="verse"><a name="13">13</a>Avšak Jákobovi synové odpověděli Šekemovi a jeho otci Chamórovi lstivě. Jednali tak proto, že jejich sestru Dínu poskvrnil.</span> <span class="verse"><a name="14">14</a>Řekli jim: "To my nemůžeme udělat, abychom dali svou sestru muži neobřezanému, byla by to pro nás potupa.</span> <span class="verse"><a name="15">15</a>Svolíme jen tehdy, budete-li jako my: dá-li se u vás každý mužského pohlaví obřezat.</span> <span class="verse"><a name="16">16</a>Pak vám budeme dávat své dcery a budeme si brát dcery vaše, usídlíme se u vás a staneme se jedním lidem.</span> <span class="verse"><a name="17">17</a>Jestliže nás neuposlechnete a nedáte se obřezat, vezmeme svou dceru a odejdeme."</span> <span class="verse"><a name="18">18</a>Chamórovi i jeho synu Šekemovi se jejich slova líbila.</span> <span class="verse"><a name="19">19</a>Mládenec nemeškal a vykonal to, neboť si Jákobovu dceru oblíbil. V otcově domě byl ze všech nejváženější.</span> <span class="verse"><a name="20">20</a>Chamór a jeho syn Šekem přišli k bráně svého města a promluvili k mužům svého města:</span> <span class="verse"><a name="21">21</a>"Tito muži se k nám chovají pokojně. Ať se tedy usídlí v zemi a volně v ní obchodují. Ať je pro ně tato země na všechny strany otevřená. My si budeme brát za ženy jejich dcery a budeme jim dávat dcery své.</span> <span class="verse"><a name="22">22</a>Avšak aby s námi bydlili jako jeden lid, svolí ti muži jen tehdy, dá-li se u nás každý mužského pohlaví obřezat, jako jsou obřezáni oni.</span> <span class="verse"><a name="23">23</a>Nebudou tak jejich stáda a majetek i všechen jejich dobytek patřit nám? Buďme jen svolni a oni se u nás usídlí."</span> <span class="verse"><a name="24">24</a>Poslechli tedy Chamóra a jeho syna Šekema všichni, kdo měli právo vycházet k bráně jeho města; dal se obřezat každý mužského pohlaví, kdo vycházel k bráně jeho města.</span> <span class="verse"><a name="25">25</a>Ale třetího dne, když byli v bolestech, vtrhli bezpečně do města s mečem v ruce dva Jákobovi synové, Šimeón a Lévi, bratři Díny, a všechny mužského pohlaví povraždili.</span> <span class="verse"><a name="26">26</a>Zavraždili mečem také Chamóra a jeho syna Šekema, vzali z Šekemova domu Dínu a odešli.</span> <span class="verse"><a name="27">27</a>Na pobité potom přišli Jákobovi synové a za poskvrnění své sestry město vyloupili.</span> <span class="verse"><a name="28">28</a>Pobrali jejich brav a skot i jejich osly a co bylo v městě i na poli.</span> <span class="verse"><a name="29">29</a>Zajali všechny jejich děti a jejich ženy a uloupili všechno jejich jmění, vše, co bylo v domě.</span> <span class="verse"><a name="30">30</a>I řekl Jákob Šimeónovi a Lévimu: "Přivedete mě do zkázy, způsobili jste, že vzbuzuji nelibost u obyvatel země, u Kenaanců a Perizejců. Mám málo lidí. Seberou-li se proti mně, pobijí mě a budu vyhuben já i můj dům."</span> <span class="verse"><a name="31">31</a>Odvětili: "Což směl s naší sestrou zacházet jako s děvkou?"</span> </p></div</div></div></body></html>