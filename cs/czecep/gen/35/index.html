<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 35</strong></div><p><span class="verse"><a name="1">1</a>I řekl Bůh Jákobovi: "Vstaň a vystup do Bét-elu, usaď se tam a udělej tam oltář Bohu, který se ti ukázal, když jsi prchal před svým bratrem Ezauem."</span> <span class="verse"><a name="2">2</a>Jákob tedy řekl svému domu i všem, kteří byli s ním: "Zbavte se cizích bohů, které máte mezi sebou! Očisťte se, převlékněte si šat,</span> <span class="verse"><a name="3">3</a>budeme putovat do Bét-elu. Chci tam udělat oltář Bohu, který mi odpověděl v den mého soužení a byl se mnou na cestě, kterou jsem šel."</span> <span class="verse"><a name="4">4</a>Odevzdali tedy Jákobovi všechny cizí bůžky, které u sebe měli, i všechny náušnice a Jákob je zakopal pod posvátným stromem u Šekemu.</span> <span class="verse"><a name="5">5</a>Potom táhli dál. Na okolní města padl děs Boží; proto Jákobovy syny nepronásledovali.</span> <span class="verse"><a name="6">6</a>Tak přišel Jákob i všechen lid, který byl s ním, do Lúzu, to je do Bét-elu v zemi kenaanské.</span> <span class="verse"><a name="7">7</a>Tam vybudoval oltář a vzýval na tom místě Boha Bét-elu, neboť se mu tam zjevil sám Bůh, když prchal před svým bratrem.</span> <span class="verse"><a name="8">8</a>Zde zemřela Rebečina chůva Debora a byla pochována dole u Bét-elu pod posvátným dubem, který pojmenoval Posvátný dub pláče.</span> <span class="verse"><a name="9">9</a>I ukázal se Bůh znovu Jákobovi, když přišel z Rovin aramských, a požehnal mu</span> <span class="verse"><a name="10">10</a>slovy: "Tvé jméno bylo Jákob; už nebudeš zván Jákob, tvé jméno bude Izrael." A dal mu jméno Izrael.</span> <span class="verse"><a name="11">11</a>Dále mu Bůh řekl: "Já jsem Bůh všemohoucí. Ploď a množ se; vzejde z tebe národ a společenství pronárodů, i králové vzejdou z tvých beder.</span> <span class="verse"><a name="12">12</a>Zemi, kterou jsem dal Abrahamovi a Izákovi, tu dám tobě; tvému potomstvu dám tuto zemi."</span> <span class="verse"><a name="13">13</a>Potom Bůh vystoupil od něho z toho místa, kde s ním mluvil.</span> <span class="verse"><a name="14">14</a>A Jákob na tom místě, kde s ním mluvil, postavil posvátný sloup, sloup kamenný, a vykonal na něm úlitbu: polil jej svrchu olejem.</span> <span class="verse"><a name="15">15</a>Místu, kde s ním mluvil Bůh, dal Jákob jméno Bét-el.</span> <span class="verse"><a name="16">16</a>Potom z Bét-elu odtáhli. A když už byli nedaleko Efraty, Ráchel porodila; měla však těžký porod.</span> <span class="verse"><a name="17">17</a>Když těžce rodila, pravila jí porodní bába: "Neboj se, máš zase syna!"</span> <span class="verse"><a name="18">18</a>Ve chvíli, kdy umírala a život z ní unikal, pojmenovala ho Ben-óni (to je Syn mého zmaru), ale otec ho nazval Ben-jamín (to je Syn zdaru).</span> <span class="verse"><a name="19">19</a>Ráchel umřela a byla pohřbena u cesty do Efraty, což je Betlém.</span> <span class="verse"><a name="20">20</a>Jákob nad jejím hrobem postavil pamětní sloup, a to je památník Ráchelina hrobu až dodnes.</span> <span class="verse"><a name="21">21</a>Potom táhl Izrael dál a postavil svůj stan opodál Migdal-ederu.</span> <span class="verse"><a name="22">22</a>Když Izrael přebýval v oné zemi, šel Rúben a ležel s ženinou svého otce Bilhou. Izrael se o tom doslechl... Synů Jákobových bylo dvanáct.</span> <span class="verse"><a name="23">23</a>Synové Lejini: Rúben, Jákobův prvorozený, Šimeón a Lévi, Juda, Isachar a Zabulón.</span> <span class="verse"><a name="24">24</a>Synové Ráchelini: Josef a Benjamín.</span> <span class="verse"><a name="25">25</a>Synové Rácheliny otrokyně Bilhy: Dan a Neftalí.</span> <span class="verse"><a name="26">26</a>A synové Lejiny otrokyně Zilpy: Gád a Ašer. To jsou synové Jákobovi, kteří se mu narodili v Rovinách aramských.</span> <span class="verse"><a name="27">27</a>Jákob přišel k svému otci Izákovi do Mamre, do Kirjat-arby, což je Chebrón, kde Abraham a Izák pobývali jako hosté.</span> <span class="verse"><a name="28">28</a>Izák se dožil sto osmdesáti let.</span> <span class="verse"><a name="29">29</a>I zesnul Izák a zemřel a byl připojen k svému lidu, stár a sytý dnů. Jeho synové Ezau a Jákob ho pochovali.</span> </p></div</div></div></body></html>