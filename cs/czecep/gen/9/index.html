<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 9</strong></div><p><span class="verse"><a name="1">1</a>Bůh Noemu a jeho synům požehnal a řekl jim: "Ploďte a množte se a naplňte zemi.</span> <span class="verse"><a name="2">2</a>Bázeň před vámi a děs z vás padnou na všechnu zemskou zvěř i na všechno nebeské ptactvo; se vším, co se hýbe na zemi, i se všemi mořskými rybami jsou vám vydáni do rukou.</span> <span class="verse"><a name="3">3</a>Každý pohybující se živočich vám bude za pokrm; jako zelenou bylinu vám dávám i toto všechno.</span> <span class="verse"><a name="4">4</a>Jen maso oživené krví nesmíte jíst.</span> <span class="verse"><a name="5">5</a>A krev, která vás oživuje, budu vyhledávat. Budu za ni volat k odpovědnosti každé zvíře i člověka; za život člověka budu volat k odpovědnosti každého jeho bratra.</span> <span class="verse"><a name="6">6</a>Kdo prolije krev člověka, toho krev bude člověkem prolita, neboť člověka Bůh učinil, aby byl obrazem Božím.</span> <span class="verse"><a name="7">7</a>Vy pak se ploďte a množte, hemžete se na zemi a množte se na ní."</span> <span class="verse"><a name="8">8</a>Bůh řekl Noemu a jeho synům:</span> <span class="verse"><a name="9">9</a>"Hle, já ustavuji svou smlouvu s vámi a s vaším potomstvem</span> <span class="verse"><a name="10">10</a>i s každým živým tvorem, který je s vámi, s ptactvem, s dobytkem i s veškerou zemskou zvěří, která je s vámi, se všemi, kdo vyšli z archy, včetně zemské zvěře.</span> <span class="verse"><a name="11">11</a>Ustavuji s vámi svou smlouvu. Už nebude vyhlazeno všechno tvorstvo vodami potopy a nedojde již k potopě, která by zahladila zemi."</span> <span class="verse"><a name="12">12</a>Dále Bůh řekl: "Toto je znamení smlouvy, jež kladu mezi sebe a vás i každého živého tvora, který je s vámi, pro pokolení všech věků:</span> <span class="verse"><a name="13">13</a>Položil jsem na oblak svou duhu, aby byla znamením smlouvy mezi mnou a zemí.</span> <span class="verse"><a name="14">14</a>Kdykoli zahalím zemi oblakem a na oblaku se ukáže duha,</span> <span class="verse"><a name="15">15</a>rozpomenu se na svou smlouvu mezi mnou a vámi i veškerým živým tvorstvem, a vody již nikdy nezpůsobí potopu ke zkáze všeho tvorstva.</span> <span class="verse"><a name="16">16</a>Ukáže-li se na oblaku duha, pohlédnu na ni a rozpomenu se na věčnou smlouvu mezi Bohem a veškerým živým tvorstvem, které je na zemi."</span> <span class="verse"><a name="17">17</a>Řekl pak Bůh Noemu: "Toto je znamení smlouvy, kterou jsem ustavil mezi sebou a veškerým tvorstvem, které je na zemi."</span> <span class="verse"><a name="18">18</a>Synové Noeho, kteří vyšli z archy, byli Šém, Chám a Jefet; Chám je otec Kenaanův.</span> <span class="verse"><a name="19">19</a>Tito tři jsou synové Noeho; podle nich se rozdělila celá země.</span> <span class="verse"><a name="20">20</a>I začal Noe obdělávat půdu a vysadil vinici.</span> <span class="verse"><a name="21">21</a>Napil se pak vína, opil se a odkryl uprostřed svého stanu.</span> <span class="verse"><a name="22">22</a>Chám, otec Kenaanův, spatřil svého otce obnaženého a pověděl to venku oběma svým bratřím.</span> <span class="verse"><a name="23">23</a>Ale Šém a Jefet vzali plášť, vložili si jej na ramena a jdouce pozpátku přikryli nahotu svého otce. Tvář měli odvrácenou, takže nahotu svého otce nespatřili.</span> <span class="verse"><a name="24">24</a>Když Noe procitl z opojení a zvěděl, co mu provedl jeho nejmladší syn,</span> <span class="verse"><a name="25">25</a>řekl: "Proklet buď Kenaan, ať je nejbídnějším otrokem svých bratří!"</span> <span class="verse"><a name="26">26</a>Dále řekl: "Požehnán buď Hospodin, Bůh Šémův. Ať je Kenaan jejich otrokem!</span> <span class="verse"><a name="27">27</a>Kéž Bůh Jefetovi dopřeje bydlet ve stanech Šémových. Ať je Kenaan jejich otrokem!"</span> <span class="verse"><a name="28">28</a>Po potopě žil Noe tři sta padesát let.</span> <span class="verse"><a name="29">29</a>Všech dnů Noeho bylo devět set padesát let, a umřel.</span> </p></div</div></div></body></html>