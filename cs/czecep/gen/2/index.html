<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 2</strong></div><p><span class="verse"><a name="1">1</a>Tak byla dokončena nebesa i země se všemi svými zástupy.</span> <span class="verse"><a name="2">2</a>Sedmého dne dokončil Bůh své dílo, které konal; sedmého dne přestal konat veškeré své dílo.</span> <span class="verse"><a name="3">3</a>A Bůh požehnal a posvětil sedmý den, neboť v něm přestal konat veškeré své stvořitelské dílo.</span> <span class="verse"><a name="4">4</a>Toto je rodopis nebe a země, jak byly stvořeny. V den, kdy Hospodin Bůh učinil zemi a nebe,</span> <span class="verse"><a name="5">5</a>nebylo na zemi ještě žádné polní křovisko ani nevzcházela žádná polní bylina, neboť Hospodin Bůh nezavlažoval zemi deštěm, a nebylo člověka, který by zemi obdělával.</span> <span class="verse"><a name="6">6</a>Jen záplava vystupovala ze země a napájela celý zemský povrch.</span> <span class="verse"><a name="7">7</a>I vytvořil Hospodin Bůh člověka, prach ze země, a vdechl mu v chřípí dech života. Tak se stal člověk živým tvorem.</span> <span class="verse"><a name="8">8</a>A Hospodin Bůh vysadil zahradu v Edenu na východě a postavil tam člověka, kterého vytvořil.</span> <span class="verse"><a name="9">9</a>Hospodin Bůh dal vyrůst ze země všemu stromoví žádoucímu na pohled, s plody dobrými k jídlu, uprostřed zahrady pak stromu života a stromu poznání dobrého a zlého.</span> <span class="verse"><a name="10">10</a>Z Edenu vychází řeka, aby napájela zahradu. Odtud dál se rozděluje ve čtyři hlavní toky.</span> <span class="verse"><a name="11">11</a>Jméno prvního je Píšon; ten obtéká celou zemi Chavílu, v níž je zlato,</span> <span class="verse"><a name="12">12</a>a zlato té země je skvělé; je tam také vonná pryskyřice a kámen karneol.</span> <span class="verse"><a name="13">13</a>Jméno druhé řeky je Gíchón; ta obtéká celou zemi Kúš.</span> <span class="verse"><a name="14">14</a>Jméno třetí řeky je Chidekel; ta teče východně od Asýrie. Čtvrtá řeka je Eufrat.</span> <span class="verse"><a name="15">15</a>Hospodin Bůh postavil člověka do zahrady v Edenu, aby ji obdělával a střežil.</span> <span class="verse"><a name="16">16</a>A Hospodin Bůh člověku přikázal: "Z každého stromu zahrady smíš jíst.</span> <span class="verse"><a name="17">17</a>Ze stromu poznání dobrého a zlého však nejez. V den, kdy bys z něho pojedl, propadneš smrti."</span> <span class="verse"><a name="18">18</a>I řekl Hospodin Bůh: "Není dobré, aby člověk byl sám. Učiním mu pomoc jemu rovnou."</span> <span class="verse"><a name="19">19</a>Když vytvořil Hospodin Bůh ze země všechnu polní zvěř a všechno nebeské ptactvo, přivedl je k člověku, aby viděl, jak je nazve. Každý živý tvor se měl jmenovat podle toho, jak jej nazve.</span> <span class="verse"><a name="20">20</a>Člověk tedy pojmenoval všechna zvířata a nebeské ptactvo i všechnu polní zvěř. Ale pro člověka se nenašla pomoc jemu rovná.</span> <span class="verse"><a name="21">21</a>I uvedl Hospodin Bůh na člověka mrákotu, až usnul. Vzal jedno z jeho žeber a uzavřel to místo masem.</span> <span class="verse"><a name="22">22</a>A Hospodin Bůh utvořil z žebra, které vzal z člověka, ženu a přivedl ji k němu.</span> <span class="verse"><a name="23">23</a>Člověk zvolal: "Toto je kost z mých kostí a tělo z mého těla! Ať muženou se nazývá, vždyť z muže vzata jest."</span> <span class="verse"><a name="24">24</a>Proto opustí muž svého otce i matku a přilne ke své ženě a stanou se jedním tělem.</span> <span class="verse"><a name="25">25</a>Oba dva byli nazí, člověk i jeho žena, ale nestyděli se.</span> </p></div</div></div></body></html>