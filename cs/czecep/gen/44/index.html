<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 44</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/44"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 44</strong></div><p><span class="verse"><a name="1">1</a>Josef pak přikázal správci svého domu: "Naplň žoky těch mužů potravou, kolik jen budou moci unést, a stříbro každého z nich vlož navrch do jeho žoku.</span> <span class="verse"><a name="2">2</a>Můj kalich, ten stříbrný, vlož navrch do žoku nejmladšího spolu se stříbrem za nakoupené obilí." I učinil, jak mu Josef uložil.</span> <span class="verse"><a name="3">3</a>Ráno za svítání byli ti muži propuštěni i se svými osly.</span> <span class="verse"><a name="4">4</a>Když vyšli z města a nebyli ještě daleko, řekl Josef správci svého domu: "Pronásleduj ty muže. Až je dostihneš, řekni jim: »Proč jste se za dobro odvděčili zlem?</span> <span class="verse"><a name="5">5</a>Což jste nevzali to, z čeho můj pán pije a čeho používá k věštění? Zle jste se zachovali, že jste to udělali!«"</span> <span class="verse"><a name="6">6</a>Když je správce dostihl, řekl jim ta slova.</span> <span class="verse"><a name="7">7</a>Odvětili mu: "Proč mluví můj pán taková slova? Tvoji otroci jsou daleci toho, aby udělali něco takového!</span> <span class="verse"><a name="8">8</a>Vždyť stříbro, které jsme našli navrchu ve svých žocích, jsme ti přinesli ze země kenaanské zpět. Jak bychom mohli ukrást stříbro nebo zlato z domu tvého pána?</span> <span class="verse"><a name="9">9</a>U koho z tvých otroků se to najde, ten ať zemře a my se staneme otroky svého pána!"</span> <span class="verse"><a name="10">10</a>Správce souhlasil: "Dobře, ať je po vašem. Ten, u koho se to najde, se stane mým otrokem; vy budete bez viny."</span> <span class="verse"><a name="11">11</a>Každý rychle složil svůj žok na zem a rozvázal jej.</span> <span class="verse"><a name="12">12</a>Nastala prohlídka; začala nejstarším a skončila u nejmladšího. Kalich se našel v žoku Benjamínově.</span> <span class="verse"><a name="13">13</a>Tu roztrhli svůj šat, náklad naložili na osly a vrátili se do města.</span> <span class="verse"><a name="14">14</a>Tak přišel Juda se svými bratry do Josefova domu. Josef tam ještě byl; i padli před ním k zemi.</span> <span class="verse"><a name="15">15</a>Josef se na ně rozkřikl: "Co jste to spáchali za čin! Což nevíte, že muž jako já všechno uhodne?"</span> <span class="verse"><a name="16">16</a>Juda odvětil: "Co můžeme svému pánu říci? Jak to omluvíme? Čím se ospravedlníme? Sám Bůh stíhá tvé otroky za jejich provinění. Teď jsme otroky svého pána, my i ten, u něhož se kalich našel."</span> <span class="verse"><a name="17">17</a>Josef řekl: "Takového jednání jsem dalek; mým otrokem se stane jen ten, u něhož se našel kalich, a vy odejděte v pokoji k svému otci."</span> <span class="verse"><a name="18">18</a>Juda k němu přistoupil a řekl: "Dovol, můj pane, aby tvůj otrok směl promluvit ke svému pánu. Ať proti tvému otroku nevzplane tvůj hněv. Ty jsi přece jako sám farao.</span> <span class="verse"><a name="19">19</a>Můj pán se svých otroků vyptával: »Máte ještě otce nebo bratra?«</span> <span class="verse"><a name="20">20</a>My jsme svému pánu odvětili: »Máme ještě starého otce a malého hocha, kterého zplodil ve svém stáří. Jeho bratr je mrtev, zůstal tedy po své matce sám; jeho otec jej miluje.«</span> <span class="verse"><a name="21">21</a>Nato jsi svým otrokům řekl: »Přiveďte ho sem ke mně, chci ho vidět na vlastní oči.«</span> <span class="verse"><a name="22">22</a>My jsme svému pánu odvětili: »Ten chlapec nemůže svého otce opustit. Opustí-li jej, otec zemře.«</span> <span class="verse"><a name="23">23</a>Ale ty jsi svým otrokům řekl: »Nepřijde-li sem s vámi váš nejmladší bratr, nikdy nespatříte mou tvář.«</span> <span class="verse"><a name="24">24</a>Když jsme pak přišli k tvému otroku, mému otci, oznámili jsme mu slova mého pána.</span> <span class="verse"><a name="25">25</a>Později náš otec řekl: »Nakupte nám znovu trochu potravy!«</span> <span class="verse"><a name="26">26</a>My jsme odvětili: »Nemůžeme tam sestoupit. Sestoupíme tam jen tehdy, bude-li s námi náš nejmladší bratr. Tvář toho muže nespatříme, nebude-li náš nejmladší bratr s námi.«</span> <span class="verse"><a name="27">27</a>Tvůj otrok, náš otec, nám řekl: »Vy víte, že mi má žena porodila dva syny.</span> <span class="verse"><a name="28">28</a>Jeden mi odešel. Naříkal jsem: Rozsápán je, rozsápán. Už jsem ho nespatřil.</span> <span class="verse"><a name="29">29</a>Vezmete-li mi i tohoto a přijde-li o život, uvalíte na mé šediny neštěstí a přivedete mě do podsvětí.«</span> <span class="verse"><a name="30">30</a>Co teď, až přijdu k tvému otroku, svému otci, a chlapec, na němž lpí celou svou duší, s námi nebude?</span> <span class="verse"><a name="31">31</a>Jakmile spatří, že chlapec s námi není, umře. Tvoji otroci uvalí žal na šediny tvého otroka, našeho otce, a přivedou ho do podsvětí.</span> <span class="verse"><a name="32">32</a>Tvůj otrok se za toho chlapce, aby ho otec pustil, zaručil takto: »Nepřivedu-li ho k tobě, prohřeším se proti svému otci na celý život.«</span> <span class="verse"><a name="33">33</a>Proto dovol, aby tvůj otrok zůstal u svého pána v otroctví namísto tohoto chlapce, a chlapec ať smí se svými bratry odejít.</span> <span class="verse"><a name="34">34</a>Jak bych mohl k svému otci přijít, kdyby chlapec nebyl se mnou? Což bych se mohl dívat na utrpení, které by mého otce postihlo?"</span> </p></div</div></div></body></html>