<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 14</strong></div><p><span class="verse"><a name="1">1</a>V oněch dnech šineárský král Amráfel, elasarský král Arjók, élamský král Kedorlaómer a král pronárodů Tideál</span> <span class="verse"><a name="2">2</a>vedli válku proti Bérovi, králi sodomskému, Biršovi, králi gomorskému, Šineábovi, králi ademskému, Šemeberovi, králi sebójskému, a králi z Bely, což je Sóar.</span> <span class="verse"><a name="3">3</a>Tito všichni tvořili spolek při dolině Sidímu, kde je nyní Solné moře.</span> <span class="verse"><a name="4">4</a>Dvanáct let otročili Kedorlaómerovi, třináctého roku se vzbouřili.</span> <span class="verse"><a name="5">5</a>Čtrnáctého roku přitáhl Kedorlaómer a králové, kteří byli s ním, a pobili Refájce v Aštarót-karnajimu, Zuzejce v Hámu, Emejce na planině kirjatajimské</span> <span class="verse"><a name="6">6</a>a Chorejce v jejich horách seírských až k El-páranu, který leží proti stepi.</span> <span class="verse"><a name="7">7</a>Pak přitáhli obchvatem k Énmišpátu, což je Kádeš, a pobili vše na poli Amálekovců i Emorejce, kteří sídlili v Chasesón-támaru.</span> <span class="verse"><a name="8">8</a>Tu vytáhl král sodomský a král gomorský a král ademský a král sebójský a král belský, totiž sóarský, a seřadili se v dolině Sidímu k boji proti nim, to jest:</span> <span class="verse"><a name="9">9</a>proti élamskému králi Kedorlaómerovi, králi pronárodů Tideálovi, šineárskému králi Amráfelovi a elasarskému králi Arjókovi; čtyři králové stáli proti pěti.</span> <span class="verse"><a name="10">10</a>Dolina Sidím je plná asfaltových studní. Král sodomský a gomorský se do nich při útěku propadli. Ti, kteří zůstali, utekli do hor.</span> <span class="verse"><a name="11">11</a>Útočníci pak pobrali všechno jmění Sodomy a Gomory i všechny potraviny a odtáhli.</span> <span class="verse"><a name="12">12</a>Vzali s sebou též Abramova synovce Lota s jeho jměním, sídlil totiž v Sodomě, a odtáhli.</span> <span class="verse"><a name="13">13</a>Tu přišel uprchlík a pověděl o tom Hebreji Abramovi, který bydlil při božišti Emorejce Mamreho, bratra Eškólova a bratra Anérova; ti byli s Abramem spjati smlouvou.</span> <span class="verse"><a name="14">14</a>Když Abram uslyšel, že jeho bratr byl zajat, vytrhl se svými třemi sty osmnácti zasvěcenci, zrozenými v jeho domě, a sledoval útočníky až k Danu.</span> <span class="verse"><a name="15">15</a>V noci se pak proti nim se svými služebníky rozestavil a pobíjel je a pronásledoval až po Chóbu, jež je na sever od Damašku.</span> <span class="verse"><a name="16">16</a>Všechno jmění přinesl zpět a nazpět přivedl též svého bratra Lota s jeho jměním, i ženy a lid.</span> <span class="verse"><a name="17">17</a>Když se vracel po vítězství nad Kedorlaómerem a nad králi, kteří stáli na jeho straně, vyšel mu vstříc král sodomský k dolině Šáve, což je Dolina královská.</span> <span class="verse"><a name="18">18</a>A šálemský král Malkísedek přinesl chléb a víno; byl totiž knězem Boha Nejvyššího.</span> <span class="verse"><a name="19">19</a>Požehnal mu: "Požehnán buď Abram Bohu Nejvyššímu, jemuž patří nebesa i země.</span> <span class="verse"><a name="20">20</a>Požehnán buď sám Bůh Nejvyšší, jenž ti vydal do rukou tvé protivníky." Tehdy mu dal Abram desátek ze všeho.</span> <span class="verse"><a name="21">21</a>Pak řekl Abramovi král Sodomy: "Dej mi lidi, a jmění si nech."</span> <span class="verse"><a name="22">22</a>Abram však sodomskému králi odvětil: "Pozdvihl jsem ruku k přísaze Hospodinu, Bohu Nejvyššímu, jemuž patří nebesa i země,</span> <span class="verse"><a name="23">23</a>že z ničeho, co je tvé, nevezmu nitku ani řemínek k opánkům, abys neřekl: »Já jsem učinil Abrama bohatým.«</span> <span class="verse"><a name="24">24</a>Sám nechci nic, jen to, co snědla družina, a podíl pro muže, kteří šli se mnou; Anér, Eškól a Mamre, ti ať vezmou svůj podíl."</span> </p></div</div></div></body></html>