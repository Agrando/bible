<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 30</strong></div><p><span class="verse"><a name="1">1</a>Když Ráchel viděla, že Jákobovi nerodí, žárlila na svou sestru a naléhala na Jákoba: "Dej mi syny! Nedáš-li, umřu."</span> <span class="verse"><a name="2">2</a>Jákob vzplanul proti Ráchel hněvem a okřikl ji: "Což mohu za to, že Bůh odpírá plod tvému životu?"</span> <span class="verse"><a name="3">3</a>Odvětila: "Tu je má otrokyně Bilha; vejdi k ní! Porodí na má kolena, a tak i já budu mít z ní syny."</span> <span class="verse"><a name="4">4</a>Dala mu tedy svou služku Bilhu za ženu a Jákob k ní vešel.</span> <span class="verse"><a name="5">5</a>Bilha otěhotněla a porodila Jákobovi syna.</span> <span class="verse"><a name="6">6</a>Tu řekla Ráchel: "Bůh mě obhájil, také můj hlas uslyšel a dal mi syna." Proto ho pojmenovala Dan (to je obhájce).</span> <span class="verse"><a name="7">7</a>Ráchelina služka Bilha otěhotněla ještě jednou a porodila Jákobovi druhého syna.</span> <span class="verse"><a name="8">8</a>Ráchel opět řekla: "V úporném boji o Boží přízeň jsem zápasila se svou sestrou a obstála jsem." A pojmenovala ho Neftalí (to je Vybojovaný).</span> <span class="verse"><a name="9">9</a>Když Lea viděla, že přestala rodit, vzala svou služku Zilpu a dala ji Jákobovi za ženu.</span> <span class="verse"><a name="10">10</a>Také Lejina služka Zilpa porodila Jákobovi syna.</span> <span class="verse"><a name="11">11</a>Tu Lea řekla: "Jaké štěstí!" A dala mu jméno Gád (to je Štěstí).</span> <span class="verse"><a name="12">12</a>Pak Lejina služka Zilpa porodila Jákobovi druhého syna.</span> <span class="verse"><a name="13">13</a>Lea opět řekla: "Jaké blaho pro mne; všechny dcery mě budou blahoslavit." A dala mu jméno Ašer (to je Blahoslav).</span> <span class="verse"><a name="14">14</a>Ve dnech, kdy se žala pšenice, vyšel Rúben a nalezl na poli jablíčka lásky a přinesl je své matce Leji. Ráchel však na Leu naléhala: "Dej mi prosím několik těch jablíček lásky od svého syna!"</span> <span class="verse"><a name="15">15</a>Ale ona ji odbyla: "Copak je to málo, žes mi vzala muže? Chceš mi vzít i jablíčka lásky od mého syna?" Ráchel řekla: "Tak ať za ta jablíčka lásky od tvého syna spí tuto noc s tebou."</span> <span class="verse"><a name="16">16</a>Když Jákob přicházel navečer z pole, vyšla mu Lea vstříc a řekla: "Musíš vejít ke mně, najala jsem tě za mzdu, za jablíčka lásky od svého syna." I spal té noci s ní.</span> <span class="verse"><a name="17">17</a>A Bůh Leu vyslyšel; otěhotněla a porodila Jákobovi pátého syna.</span> <span class="verse"><a name="18">18</a>Lea řekla: "Bůh mi dal mzdu za to, že jsem svému muži dala svou služku." A pojmenovala ho Isachar (to je Za-mzdu-najatý).</span> <span class="verse"><a name="19">19</a>Lea otěhotněla ještě jednou a porodila Jákobovi šestého syna.</span> <span class="verse"><a name="20">20</a>Lea opět řekla: "Jak pěkným darem obdaroval Bůh právě mne! Tentokrát už bude můj muž zůstávat se mnou. Porodila jsem mu šest synů!" A dala mu jméno Zabulón (to je Zůstávající).</span> <span class="verse"><a name="21">21</a>Potom porodila dceru a dala jí jméno Dína.</span> <span class="verse"><a name="22">22</a>I rozpomenul se Bůh na Ráchel, vyslyšel ji a otevřel její lůno.</span> <span class="verse"><a name="23">23</a>Otěhotněla, porodila syna a řekla: "Bůh odňal mé pohanění."</span> <span class="verse"><a name="24">24</a>Dala mu jméno Josef (to je Přidej-Bůh) Přidej-Bůh) a dodala: "Kéž mi Hospodin přidá ještě dalšího syna."</span> <span class="verse"><a name="25">25</a>Když Ráchel porodila Josefa, řekl Jákob Lábanovi: "Propusť mě, abych mohl odejít do svého domova a do své země.</span> <span class="verse"><a name="26">26</a>Vydej mi mé ženy a děti, za něž jsem ti sloužil, a já půjdu. Sám přece víš, jakou službu jsem ti prokázal."</span> <span class="verse"><a name="27">27</a>Lában mu odvětil: "Kéž bych získal tvoji přízeň! Zjistil jsem, že mi Hospodin kvůli tobě žehná."</span> <span class="verse"><a name="28">28</a>Dále řekl: "Urči si přesně mzdu a dám ti ji."</span> <span class="verse"><a name="29">29</a>Jákob mu odpověděl: "Sám přece víš, jak jsem ti sloužil a jak prospívalo tvé stádo, když jsem byl při něm.</span> <span class="verse"><a name="30">30</a>Vždyť to byla hrstka, kterou jsi měl, než jsem přišel, a rozmnožila se nesmírně. Hospodin ti žehnal na každém mém kroku. Ale kdy budu konečně pracovat také pro svou rodinu?"</span> <span class="verse"><a name="31">31</a>Lában se otázal: "Co ti mám dát?" Jákob odvětil: "Nemusíš mi dávat vůbec nic. Budu dále pást a střežit tvé ovce a kozy, když pro mne uděláš tuto věc:</span> <span class="verse"><a name="32">32</a>Projdu dnes všechny tvé ovce a kozy a vyřadím z nich každé skvrnité a strakaté mládě, všechna načernalá jehňata a strakatá a skvrnitá kůzlata; to bude má mzda.</span> <span class="verse"><a name="33">33</a>Od zítřka se bude má poctivost osvědčovat takto: Když přijdeš přehlížet mou mzdu, všechno, co nebude mezi mými kůzlaty skvrnité a strakaté a mezi jehňaty načernalé, pokládej za kradené."</span> <span class="verse"><a name="34">34</a>Lában řekl: "Nuže, ať se stane podle tvého slova."</span> <span class="verse"><a name="35">35</a>A téhož dne sám vyřadil pruhované a strakaté kozly a všechny skvrnité a strakaté kozy, všechno, na čem bylo něco bílého, a všechna načernalá jehňata, a svěřil je svým synům.</span> <span class="verse"><a name="36">36</a>Stanovil také vzdálenost tří dnů cesty mezi sebou a Jákobem. A Jákob pásl ostatní Lábanovy ovce a kozy.</span> <span class="verse"><a name="37">37</a>Jákob si nabral čerstvé pruty topolové, mandloňové a platanové a sloupal z nich na některých místech pruhy kůry až do běla.</span> <span class="verse"><a name="38">38</a>Pruty, z nichž sloupal kůru, nakladl do napájecích žlabů, k nimž ovce a kozy přicházely pít, přímo před ně. I běhaly se, když přicházely pít.</span> <span class="verse"><a name="39">39</a>Ovce a kozy se běhaly při pohledu na pruty a vrhaly pruhovaná, skvrnitá a strakatá mláďata.</span> <span class="verse"><a name="40">40</a>Jákob jehňata odděloval; avšak ovce a kozy z bravu Lábanova obracel k pruhovaným a všem načernalým. Tak si pořídil vlastní stáda, ale ta nestavěl proti ovcím a kozám Lábanovým.</span> <span class="verse"><a name="41">41</a>Pokaždé, když se z ovcí a koz běhaly ty nejstatnější kusy, kladl před ně Jákob do žlabů pruty, aby se běhaly před pruty.</span> <span class="verse"><a name="42">42</a>Když však byly ovce a kozy neduživé, pruty nekladl. Neduživé tedy patřily Lábanovi a statné Jákobovi.</span> <span class="verse"><a name="43">43</a>Tak se ten muž převelice vzmohl a měl mnoho ovcí a koz, i služky a služebníky, i velbloudy a osly.</span> </p></div</div></div></body></html>