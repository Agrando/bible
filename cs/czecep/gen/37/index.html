<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 37</strong></div><p><span class="verse"><a name="1">1</a>I usadil se Jákob v zemi, v níž jeho otec pobýval jako host, v zemi kenaanské.</span> <span class="verse"><a name="2">2</a>Toto je rodopis Jákobův. Sedmnáctiletý Josef pásal se svými bratry ovce. Byl to mládenec, který býval se syny žen svého otce, Bilhy a Zilpy. Josef přinášel svému otci o svých bratrech zlé zprávy.</span> <span class="verse"><a name="3">3</a>Izrael Josefa miloval ze všech svých synů nejvíce; vždyť to byl syn jeho stáří. Proto mu udělal pestře tkanou suknici.</span> <span class="verse"><a name="4">4</a>Když bratři viděli, že ho otec miluje nade všechny bratry, začali ho nenávidět a nepromluvili na něho pokojného slova.</span> <span class="verse"><a name="5">5</a>Jednou měl Josef sen a pověděl jej svým bratrům; nenáviděli ho pak ještě více.</span> <span class="verse"><a name="6">6</a>Řekl jim totiž: "Slyšte prosím, jaký jsem měl sen:</span> <span class="verse"><a name="7">7</a>Vážeme na poli snopy. Tu povstane můj snop a zůstane stát. A hle, vaše snopy obcházely kolem něho a klaněly se mému snopu."</span> <span class="verse"><a name="8">8</a>Bratři mu odpověděli: "To budeš nad námi kralovat jako král či mezi námi vládnout jako vladař?" A nenáviděli ho pro jeho sny a pro jeho slova ještě víc.</span> <span class="verse"><a name="9">9</a>Měl pak ještě jiný sen a vypravoval jej svým bratrům: "Měl jsem opět sen: Klanělo se mi slunce, měsíc a jedenáct hvězd."</span> <span class="verse"><a name="10">10</a>To vyprávěl otci a bratrům. Otec ho okřikl: "Jaký žes to měl sen? Že i já, tvá matka a tvoji bratři přijdeme, abychom se před tebou skláněli k zemi?"</span> <span class="verse"><a name="11">11</a>Bratři na něho žárlili, ale otec na to nepřestával myslet.</span> <span class="verse"><a name="12">12</a>Bratři pak odešli, aby pásli ovce svého otce v Šekemu.</span> <span class="verse"><a name="13">13</a>Tu Izrael řekl Josefovi: "Zdalipak nepasou tvoji bratři v Šekemu? Pojď, rád bych tě za nimi poslal." On mu odvětil: "Tu jsem."</span> <span class="verse"><a name="14">14</a>Izrael mu řekl: "Jdi a podívej se, je-li s tvými bratry a s ovcemi vše v pořádku, a podej mi zprávu." Poslal ho tedy z chebrónské doliny a on přišel do Šekemu.</span> <span class="verse"><a name="15">15</a>Tu ho nalezl nějaký muž, jak bloudí po poli, a zeptal se ho: "Co hledáš?"</span> <span class="verse"><a name="16">16</a>Odvětil: "Hledám své bratry. Pověz mi prosím, kde pasou."</span> <span class="verse"><a name="17">17</a>Muž mu řekl: "Odtáhli odtud. Slyšel jsem, jak říkají: »Pojďme do Dótanu.«" Josef tedy šel za svými bratry a nalezl je v Dótanu.</span> <span class="verse"><a name="18">18</a>Jakmile ho v dálce spatřili, ještě než se k nim přiblížil, smluvili se proti němu, že ho usmrtí.</span> <span class="verse"><a name="19">19</a>Řekli si mezi sebou: "Hle, mistr snů sem přichází!</span> <span class="verse"><a name="20">20</a>Pojďte, zabijme ho! Pak ho vhodíme do některé cisterny a řekneme: Sežrala ho divá zvěř. A uvidíme, co bude z jeho snů!"</span> <span class="verse"><a name="21">21</a>Když to uslyšel Rúben, rozhodl se vysvobodit ho z jejich rukou. Zvolal: "Přece ho nebudeme ubíjet!"</span> <span class="verse"><a name="22">22</a>Dále jim Rúben řekl: "Neprolévejte krev. Vhoďte ho do cisterny, která je ve stepi, ale ruku na něj nevztahujte!" Chtěl ho z rukou bratrů vysvobodit a přivést k otci.</span> <span class="verse"><a name="23">23</a>Jakmile Josef přišel k bratrům, strhli z něho suknici, tu suknici pestře tkanou, kterou měl na sobě.</span> <span class="verse"><a name="24">24</a>Vzali ho a hodili do cisterny. Cisterna byla prázdná, bez vody.</span> <span class="verse"><a name="25">25</a>Pak se posadili, aby jedli chléb. Tu se rozhlédli a spatřili, jak od Gileádu přichází karavana Izmaelců; jejich velbloudi nesli ladanum, mastix a masti. Táhli s tím dolů do Egypta.</span> <span class="verse"><a name="26">26</a>Juda řekl bratrům: "Čeho tím dosáhneme, když svého bratra zabijeme a jeho krev zatajíme?</span> <span class="verse"><a name="27">27</a>Pojďte, prodejme ho Izmaelcům, ale sami na něho nesahejme; vždyť je to náš rodný bratr." Bratři ho uposlechli.</span> <span class="verse"><a name="28">28</a>Když midjánští obchodníci jeli kolem, vytáhli Josefa z cisterny a prodali ho Izmaelcům za dvacet šekelů stříbra. Ti přivedli Josefa do Egypta.</span> <span class="verse"><a name="29">29</a>Když se Rúben vrátil k cisterně, vidí, že tam Josef není. Roztrhl své roucho,</span> <span class="verse"><a name="30">30</a>vrátil se k bratrům a naříkal: "Ten hoch tam není. Co si jen, co si jen počnu?"</span> <span class="verse"><a name="31">31</a>Tu vzali bratři Josefovu suknici, porazili kozla a suknici namočili v krvi.</span> <span class="verse"><a name="32">32</a>Tu pestře tkanou suknici pak dali donést otci se vzkazem: "Tohle jsme nalezli. Pozorně si to prosím prohlédni: Je to suknice tvého syna, nebo není?"</span> <span class="verse"><a name="33">33</a>Když si ji prohlédl, zvolal: "Suknice mého syna! Sežrala ho divá zvěř! Rozsápán, rozsápán je Josef!"</span> <span class="verse"><a name="34">34</a>I roztrhl Jákob svůj šat, přes bedra přehodil žíněné roucho a truchlil pro syna mnoho dní.</span> <span class="verse"><a name="35">35</a>Přišli všichni jeho synové a všechny jeho dcery, aby ho potěšili, ale on se potěšit nedal. Naříkal: "Ve smutku sestoupím za synem do podsvětí." Tak oplakával otec Josefa.</span> <span class="verse"><a name="36">36</a>A Medanci ho prodali do Egypta faraónovu dvořanu Potífarovi, veliteli tělesné stráže.</span> </p></div</div></div></body></html>