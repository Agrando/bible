<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 40</strong></div><p><span class="verse"><a name="1">1</a>I stalo se po těch událostech, že číšník egyptského krále a pekař se prohřešili proti svému pánu, egyptskému králi.</span> <span class="verse"><a name="2">2</a>Farao se na oba své dvořany rozlítil, na nejvyššího číšníka a na nejvyššího pekaře,</span> <span class="verse"><a name="3">3</a>a dal je do vazby v domě velitele tělesné stráže při pevnosti, kde byl uvězněn Josef.</span> <span class="verse"><a name="4">4</a>Velitel tělesné stráže Josefa ustanovil, aby jim posluhoval. Nějaký čas byli ve vazbě.</span> <span class="verse"><a name="5">5</a>Tu oba dva měli sen, číšník i pekař egyptského krále, uvěznění v pevnosti; téže noci měl každý svůj sen volající po výkladu.</span> <span class="verse"><a name="6">6</a>Když k nim Josef ráno přišel, viděl, jak jsou sklíčeni.</span> <span class="verse"><a name="7">7</a>Zeptal se faraónových dvořanů, kteří s ním byli v domě jeho pána ve vazbě: "Proč jste dnes tak zamlklí?"</span> <span class="verse"><a name="8">8</a>Odvětili mu: "Měli jsme sen, avšak není tu nikdo, kdo by jej vyložil." Josef jim nato řekl: "Což vykládat sny není věc Boží? Jen mi je vypravujte."</span> <span class="verse"><a name="9">9</a>Nejvyšší číšník vypravoval tedy Josefovi svůj sen: "Ve snu jsem pojednou před sebou viděl vinnou révu</span> <span class="verse"><a name="10">10</a>a na té révě tři výhonky. Sotva réva vypučela, hned rozkvetla a její hrozny dozrály.</span> <span class="verse"><a name="11">11</a>V ruce jsem měl faraónovu číši. Bral jsem hrozny, vytlačoval je do faraónovy číše a podával jsem mu ji do ruky."</span> <span class="verse"><a name="12">12</a>Josef mu pravil: "Toto je výklad snu: Tři výhonky jsou tři dny;</span> <span class="verse"><a name="13">13</a>již po třech dnech tvou hlavu farao povýší a tvou hodnost ti vrátí. Budeš faraónovi podávat do ruky jeho číši podle dřívějšího práva, kdy jsi býval jeho číšníkem.</span> <span class="verse"><a name="14">14</a>Vzpomeneš-li si na mě, až se ti dobře povede, prokaž mně milosrdenství: upozorni na mě faraóna a vyvedeš mě z tohoto domu.</span> <span class="verse"><a name="15">15</a>Vždyť jsem byl ukraden z hebrejské země a zde jsem se nedopustil naprosto ničeho, zač by mě měli vsadit do jámy."</span> <span class="verse"><a name="16">16</a>Když nejvyšší pekař viděl, že Josef dobře vykládá, řekl mu: "Také já jsem měl sen: Hle, měl jsem na hlavě tři košíky pečiva.</span> <span class="verse"><a name="17">17</a>V nejhořejším košíku byly všelijaké pokrmy, upečené pro faraóna. A ptáci je jedli z košíku na mé hlavě."</span> <span class="verse"><a name="18">18</a>Josef odpověděl: "Toto je výklad snu: Tři košíky jsou tři dny.</span> <span class="verse"><a name="19">19</a>Již po třech dnech tvou hlavu farao povýší nad tebe - oběsí tě na dřevě. A ptáci budou z tebe rvát maso."</span> <span class="verse"><a name="20">20</a>Stalo se pak třetího dne, v den faraónových narozenin, že farao vystrojil hody pro všechny své služebníky. Uprostřed svých služebníků povýšil hlavu nejvyššího číšníka a hlavu nejvyššího pekaře:</span> <span class="verse"><a name="21">21</a>nejvyššího číšníka znovu dosadil do jeho číšnického úřadu, aby podával faraónovi do ruky číši,</span> <span class="verse"><a name="22">22</a>a nejvyššího pekaře oběsil, jak jim vyložil Josef.</span> <span class="verse"><a name="23">23</a>Nejvyšší číšník si však na Josefa nevzpomněl; zapomněl na něho.</span> </p></div</div></div></body></html>