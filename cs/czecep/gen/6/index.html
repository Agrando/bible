<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 6</strong></div><p><span class="verse"><a name="1">1</a>Když se lidé počali na zemi množit a rodily se jim dcery, viděli synové božští,</span> <span class="verse"><a name="2">2</a>jak půvabné jsou dcery lidské, a brali si za ženy všechny, jichž se jim zachtělo.</span> <span class="verse"><a name="3">3</a>Hospodin však řekl: "Můj duch se nebude člověkem věčně zaneprazdňovat. Vždyť je jen tělo. Ať je jeho dnů sto dvacet let."</span> <span class="verse"><a name="4">4</a>Za oněch dnů, kdy synové božští vcházeli k dcerám lidským a ty jim rodily, vznikaly na zemi zrůdy, ba ještě i potom. To jsou ti bohatýři dávnověku, mužové pověstní.</span> <span class="verse"><a name="5">5</a>I viděl Hospodin, jak se na zemi rozmnožila zlovůle člověka a že každý výtvor jeho mysli i srdce je v každé chvíli jen zlý.</span> <span class="verse"><a name="6">6</a>Litoval, že na zemi učinil člověka, a trápil se ve svém srdci.</span> <span class="verse"><a name="7">7</a>Řekl: "Člověka, kterého jsem stvořil, smetu z povrchu země, člověka i zvířata, plazy i nebeské ptactvo, neboť lituji, že jsem je učinil."</span> <span class="verse"><a name="8">8</a>Ale Noe našel u Hospodina milost.</span> <span class="verse"><a name="9">9</a>Toto je rodopis Noeho: Noe byl muž spravedlivý, bezúhonný ve svém pokolení; Noe chodil s Bohem.</span> <span class="verse"><a name="10">10</a>A Noe zplodil tři syny: Šéma, Cháma a Jefeta.</span> <span class="verse"><a name="11">11</a>Země však byla před Bohem zkažená a plná násilí.</span> <span class="verse"><a name="12">12</a>Bůh pohleděl na zemi; byla zcela zkažená, protože všechno tvorstvo pokazilo na zemi svou cestu.</span> <span class="verse"><a name="13">13</a>I řekl Bůh Noemu: "Rozhodl jsem se skoncovat se vším tvorstvem, neboť země je plná lidského násilí. Zahladím je i se zemí.</span> <span class="verse"><a name="14">14</a>Udělej si archu z goferového dřeva. V arše uděláš komůrky a vysmolíš ji uvnitř i zvenčí smolou.</span> <span class="verse"><a name="15">15</a>A uděláš ji takto: Délka archy bude tři sta loket, šířka padesát loket a výška třicet loket.</span> <span class="verse"><a name="16">16</a>Archa bude mít světlík; na loket odshora jej ukončíš a do boku archy vsadíš dveře. Uděláš v ní spodní, druhé i třetí patro.</span> <span class="verse"><a name="17">17</a>Hle, já uvedu potopu, vody na zemi, a zahladím tak zpod nebe všechno tvorstvo, v němž je duch života. Všechno, co je na zemi, zhyne.</span> <span class="verse"><a name="18">18</a>S tebou však učiním smlouvu. Vejdeš do archy a s tebou tvoji synové, tvá žena i ženy tvých synů.</span> <span class="verse"><a name="19">19</a>A ze všeho, co je živé, ze všeho tvorstva, uvedeš vždy po páru do archy, aby s tebou zůstali naživu; samec a samice to budou.</span> <span class="verse"><a name="20">20</a>Z rozmanitých druhů ptactva a z rozmanitých druhů zvířat a ze všech zeměplazů rozmanitých druhů, z každého po páru vejdou k tobě, aby se zachovali při životě.</span> <span class="verse"><a name="21">21</a>Ty pak si naber k obživě různou potravu, nashromáždi si ji, a bude tobě i jim za pokrm."</span> <span class="verse"><a name="22">22</a>Noe udělal všechno přesně tak, jak mu Bůh přikázal.</span> </p></div</div></div></body></html>