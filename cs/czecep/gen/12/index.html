<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 12</strong></div><p><span class="verse"><a name="1">1</a>I řekl Hospodin Abramovi: "Odejdi ze své země, ze svého rodiště a z domu svého otce do země, kterou ti ukážu.</span> <span class="verse"><a name="2">2</a>Učiním tě velkým národem, požehnám tě, velké učiním tvé jméno. Staň se požehnáním!</span> <span class="verse"><a name="3">3</a>Požehnám těm, kdo žehnají tobě, prokleji ty, kdo ti zlořečí. V tobě dojdou požehnání veškeré čeledi země."</span> <span class="verse"><a name="4">4</a>A Abram se vydal na cestu, jak mu Hospodin přikázal. Šel s ním také Lot. Abramovi bylo sedmdesát pět let, když odešel z Cháranu.</span> <span class="verse"><a name="5">5</a>Vzal svou ženu Sáraj a Lota, syna svého bratra, se vším jměním, jehož nabyli, i duše, které získali v Cháranu. Vyšli a ubírali se do země kenaanské a přišli tam.</span> <span class="verse"><a name="6">6</a>Abram prošel zemí až k místu Šekemu, až k božišti Móre; tehdy v té zemi byli Kenaanci.</span> <span class="verse"><a name="7">7</a>I ukázal se Abramovi Hospodin a řekl: "Tuto zemi dám tvému potomstvu." Proto tam Abram vybudoval oltář Hospodinu, který se mu ukázal.</span> <span class="verse"><a name="8">8</a>Odtud táhl dál na horu, která je východně od Bét-elu, a postavil svůj stan mezi Bét-elem na západě a Ajem na východě. Také tam vybudoval Hospodinu oltář a vzýval Hospodinovo jméno.</span> <span class="verse"><a name="9">9</a>Pak se vydal na další cestu směrem k Negebu.</span> <span class="verse"><a name="10">10</a>I nastal v zemi hlad. Tu Abram sestoupil do Egypta, aby tam pobyl jako host, neboť na zemi těžce doléhal hlad.</span> <span class="verse"><a name="11">11</a>Když už se chystal vejít do Egypta, řekl své ženě Sáraji: "Vím dobře, že jsi žena krásného vzhledu.</span> <span class="verse"><a name="12">12</a>Až tě spatří Egypťané, řeknou si: »To je jeho žena.« Mne zabijí a tebe si ponechají živou.</span> <span class="verse"><a name="13">13</a>Říkej tedy, žes mou sestrou, aby se mi kvůli tobě dobře dařilo a abych tvou zásluhou zůstal naživu."</span> <span class="verse"><a name="14">14</a>Když pak Abram vešel do Egypta, spatřili Egypťané tu ženu, jak velice je krásná.</span> <span class="verse"><a name="15">15</a>Spatřila ji také faraónova knížata a vychválila ji faraónovi. Byla proto vzata do domu faraóna</span> <span class="verse"><a name="16">16</a>a ten kvůli ní prokázal Abramovi mnoho dobrého, takže měl brav a skot a osly i otroky a otrokyně i oslice a velbloudy.</span> <span class="verse"><a name="17">17</a>Ale faraóna a jeho dům ranil Hospodin velikými ranami kvůli Abramově ženě Sáraji.</span> <span class="verse"><a name="18">18</a>Farao tedy Abrama předvolal a řekl: "Jak ses to ke mně zachoval? Proč jsi mi nepověděl, že to je tvá žena?</span> <span class="verse"><a name="19">19</a>Proč jsi říkal: »To je má sestra«? Vždyť já jsem si ji vzal za ženu. Tady ji máš, vezmi si ji a jdi!"</span> <span class="verse"><a name="20">20</a>A farao o něm vydal svým lidem příkaz. Vyhostili jej i jeho ženu se vším, co měl.</span> </p></div</div></div></body></html>