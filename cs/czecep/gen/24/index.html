<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 24</strong></div><p><span class="verse"><a name="1">1</a>Abraham byl stařec pokročilého věku. Hospodin mu ve všem požehnal.</span> <span class="verse"><a name="2">2</a>I řekl Abraham služebníku, správci svého domu, který vládl vším, co mu patřilo: "Polož ruku na můj klín.</span> <span class="verse"><a name="3">3</a>Zavazuji tě přísahou při Hospodinu, Bohu nebes a Bohu země, abys nebral pro mého syna ženu z dcer Kenaanců, mezi nimiž sídlím.</span> <span class="verse"><a name="4">4</a>Půjdeš do mé země a do mého rodiště a vezmeš odtamtud ženu pro mého syna Izáka."</span> <span class="verse"><a name="5">5</a>Služebník mu na to odvětil: "Co když mě ta žena nebude chtít následovat sem, do této země? Mám tvého syna zavést zpátky do země, z níž jsi vyšel?"</span> <span class="verse"><a name="6">6</a>Abraham řekl: "Chraň se tam mého syna zavést!</span> <span class="verse"><a name="7">7</a>Hospodin, Bůh nebes, který mě vzal z domu mého otce a z mé rodné země, promluvil ke mně a přísahal mi, že tuto zemi dá mému potomstvu; on sám vyšle před tebou svého posla, a ty budeš moci vzít odtamtud ženu pro mého syna.</span> <span class="verse"><a name="8">8</a>Kdyby tě snad ta žena nechtěla následovat, budeš své přísahy zproštěn. Jen tam mého syna nezaváděj!"</span> <span class="verse"><a name="9">9</a>I položil služebník ruku na klín svého pána Abrahama a odpřisáhl mu to.</span> <span class="verse"><a name="10">10</a>Služebník tedy vzal deset velbloudů svého pána a jel. Vybaven všelijakými drahocennostmi svého pána vydal se na cestu do aramského Dvojříčí, do města Náchorova.</span> <span class="verse"><a name="11">11</a>Před městem zastavil velbloudy u studně s vodou. Bylo to navečer, v době, kdy ženy vycházívají čerpat vodu.</span> <span class="verse"><a name="12">12</a>Tu řekl: "Hospodine, Bože mého pána Abrahama, dopřej mi to prosím a prokaž milosrdenství mému pánu Abrahamovi.</span> <span class="verse"><a name="13">13</a>Hle, stojím nad pramenem a dcery mužů města vycházejí čerpat vodu.</span> <span class="verse"><a name="14">14</a>Dívce, která přijde, řeknu: Nakloň svůj džbán, abych se napil. Odvětí-li: »Jen pij, a také tvé velbloudy napojím«, předurčil jsi ji pro svého služebníka Izáka. Podle toho poznám, že jsi mému pánu prokázal milosrdenství."</span> <span class="verse"><a name="15">15</a>Ještě než domluvil, přišla Rebeka, která se narodila Betúelovi, synu Milky, ženy Abrahamova bratra Náchora. Měla na rameni džbán.</span> <span class="verse"><a name="16">16</a>Byla to dívka velmi půvabného vzhledu, panna, muž ji dosud nepoznal. Sestoupila k pramenu, naplnila svůj džbán a vystoupila.</span> <span class="verse"><a name="17">17</a>Služebník jí přiběhl naproti a řekl: "Dej mi prosím doušek vody ze džbánu!"</span> <span class="verse"><a name="18">18</a>Odvětila: "Jen se napij, můj pane." A rychle spustila džbán na ruku a dala mu pít.</span> <span class="verse"><a name="19">19</a>Když mu dala napít, řekla: "Načerpám i tvým velbloudům, aby se napili."</span> <span class="verse"><a name="20">20</a>Rychle vylila vodu ze svého džbánu do napajedla a znovu odběhla ke studni čerpat, aby napojila i všechny jeho velbloudy.</span> <span class="verse"><a name="21">21</a>Muž ji přitom mlčky pozoroval, aby poznal, zda Hospodin dává jeho cestě zdar, či nikoli.</span> <span class="verse"><a name="22">22</a>Když se velbloudi napili, vzal muž zlatý nosní kroužek o váze půl šekelu a dva náramky pro ni o váze deseti šekelů zlata.</span> <span class="verse"><a name="23">23</a>Řekl: "Pověz mi prosím, čí jsi dcera? Bylo by pro nás v domě tvého otce místo k přenocování?"</span> <span class="verse"><a name="24">24</a>Odvětila mu: "Jsem dcera Betúela, syna Milky, kterého porodila Náchorovi."</span> <span class="verse"><a name="25">25</a>A dodala: "Slámy i obroku máme dost, i místo k přenocování."</span> <span class="verse"><a name="26">26</a>Tu padl muž na kolena, klaněl se Hospodinu</span> <span class="verse"><a name="27">27</a>a řekl: "Požehnán buď Hospodin, Bůh mého pána Abrahama, že od mého pána neodňal své milosrdenství a svou věrnost. Dovedl mě až do domu bratří mého pána."</span> <span class="verse"><a name="28">28</a>Dívka odběhla a oznámila rodině své matky, co a jak se stalo.</span> <span class="verse"><a name="29">29</a>Rebeka měla bratra jménem Lábana. Lában běžel ven k tomu muži u pramene.</span> <span class="verse"><a name="30">30</a>Viděl totiž nosní kroužek a na sestřiných rukou náramky a slyšel slova své sestry Rebeky, o čem s ní ten muž mluvil. Přišel k tomu muži, který dosud stál u velbloudů nad pramenem,</span> <span class="verse"><a name="31">31</a>a řekl: "Pojď, požehnaný Hospodinův! Proč stojíš venku? Už jsem připravil dům i místo pro velbloudy."</span> <span class="verse"><a name="32">32</a>I vešel ten muž do domu a odstrojil velbloudy. Lában dal velbloudům slámu a obrok; jemu a jeho mužům dal vodu k umytí nohou.</span> <span class="verse"><a name="33">33</a>Pak dal před něho prostřít, aby pojedl. On však řekl: "Nebudu jíst, dokud nevyřídím svou záležitost." Lában odvětil: "Mluv."</span> <span class="verse"><a name="34">34</a>Pravil tedy: "Jsem služebník Abrahamův.</span> <span class="verse"><a name="35">35</a>Hospodin mému pánu velmi požehnal, takže je zámožný. Dal mu brav a skot, stříbro a zlato, otroky a otrokyně, velbloudy a osly.</span> <span class="verse"><a name="36">36</a>A Sára, žena mého pána, ač velmi stará, porodila mému pánu syna. Jemu dá všechno, co má.</span> <span class="verse"><a name="37">37</a>Mne pak můj pán zavázal přísahou: »Nevezmeš pro mého syna ženu z dcer Kenaanců, v jejichž zemi sídlím.</span> <span class="verse"><a name="38">38</a>Půjdeš do domu mého otce a k mé čeledi a vezmeš odtamtud ženu pro mého syna.«</span> <span class="verse"><a name="39">39</a>Nato jsem svému pánu řekl: »Možná, že se mnou ta žena nepůjde.«</span> <span class="verse"><a name="40">40</a>Odvětil mi: »Hospodin, před nímž chodím, pošle s tebou svého posla a dá tvé cestě zdar. Ty pak vezmeš pro mého syna ženu z mé čeledi a z domu mého otce.</span> <span class="verse"><a name="41">41</a>Svého závazku se zprostíš tehdy, když dojdeš k mé čeledi: Nedají-li ti ji, budeš svého závazku zproštěn.«</span> <span class="verse"><a name="42">42</a>Dnes jsem přišel k prameni a řekl jsem: »Hospodine, Bože mého pána Abrahama, kéž bys dal zdar cestě, po níž jdu!«</span> <span class="verse"><a name="43">43</a>Hle, stojím nad pramenem. Dívce, která přijde čerpat vodu, řeknu: »Dej mi prosím napít ze svého džbánu trochu vody.«</span> <span class="verse"><a name="44">44</a>Jestliže mi ona řekne: »Jen se napij, a také tvým velbloudům načerpám«, bude to žena, kterou synu mého pána předurčil Hospodin.</span> <span class="verse"><a name="45">45</a>Ještě jsem sám u sebe nedomluvil, když tu přišla Rebeka se džbánem na rameni. Sestoupila k pramenu a čerpala vodu. Řekl jsem jí: »Dej mi prosím napít!«</span> <span class="verse"><a name="46">46</a>Rychle spustila džbán s ramene a řekla: »Jen se napij, a také tvé velbloudy napojím.« Napil jsem se a ona napojila i velbloudy.</span> <span class="verse"><a name="47">47</a>Pak jsem se jí zeptal: »Čí jsi dcera?« Odvětila: »Jsem dcera Betúela, syna Náchora, kterého mu porodila Milka.« Navlékl jsem jí tento kroužek do nosu a náramky na ruce.</span> <span class="verse"><a name="48">48</a>Padl jsem na kolena a klaněl se Hospodinu. Dobrořečil jsem Hospodinu, Bohu mého pána Abrahama, že mě vedl pravou cestou, abych mohl dceru pánova bratra přivést pro jeho syna.</span> <span class="verse"><a name="49">49</a>A teď mi povězte, chcete-li mému pánu prokázat milosrdenství a věrnost. Ne-li, povězte mi, a já se obrátím napravo nebo nalevo."</span> <span class="verse"><a name="50">50</a>Lában i Betúel odpověděli: "Toto vyšlo od Hospodina a my nemůžeme tobě říci ani zlé ani dobré.</span> <span class="verse"><a name="51">51</a>Hle, tady je Rebeka. Vezmi si ji a jdi, ať se stane ženou syna tvého pána, jak mluvil Hospodin."</span> <span class="verse"><a name="52">52</a>Jakmile Abrahamův služebník uslyšel jejich slova, poklonil se Hospodinu až k zemi.</span> <span class="verse"><a name="53">53</a>Potom vyňal stříbrné a zlaté předměty a látky a dal je Rebece, též jejímu bratrovi a její matce dal vzácné dary.</span> <span class="verse"><a name="54">54</a>Pak jedli a pili, on i mužové, kteří byli s ním, a přenocovali. Když ráno vstali, řekl: "Propusťte mě k mému pánu."</span> <span class="verse"><a name="55">55</a>Ale její bratr a matka odvětili: "Ať s námi dívka ještě nějaký čas zůstane, aspoň deset dní; potom půjde."</span> <span class="verse"><a name="56">56</a>On však jim řekl: "Nezdržujte mě, když Hospodin dopřál mé cestě zdaru. Propusťte mě, ať mohu jít k svému pánu."</span> <span class="verse"><a name="57">57</a>Odvětili: "Zavoláme dívku a zeptáme se přímo jí."</span> <span class="verse"><a name="58">58</a>Zavolali Rebeku a otázali se jí: "Půjdeš s tímto mužem?" Řekla: "Půjdu."</span> <span class="verse"><a name="59">59</a>Propustili tedy svou sestru Rebeku a její chůvu i Abrahamova služebníka a jeho muže.</span> <span class="verse"><a name="60">60</a>Rebece požehnali slovy: "Sestro naše, buď matkou nesčíslných tisíců, tvé potomstvo ať obsadí bránu těch, kteří je nenávidí!"</span> <span class="verse"><a name="61">61</a>Rebeka a její dívky vsedly hned potom na velbloudy a následovaly toho muže. Tak dostal služebník Rebeku a odešel.</span> <span class="verse"><a name="62">62</a>Izák právě přicházel od Studnice Živého, který mě vidí, neboť sídlil v Negebu.</span> <span class="verse"><a name="63">63</a>Vyšel totiž k večeru na pole a byl zamyšlen. Tu se rozhlédl a spatřil přicházet velbloudy.</span> <span class="verse"><a name="64">64</a>I Rebeka se rozhlédla a spatřila Izáka. Sesedla z velblouda</span> <span class="verse"><a name="65">65</a>a otázala se služebníka: "Kdo je ten muž, který nám jde po poli vstříc?" Služebník odvětil: "To je můj pán." Vzala tedy roušku a zahalila se.</span> <span class="verse"><a name="66">66</a>Služebník podal Izákovi zprávu o všem, co vykonal.</span> <span class="verse"><a name="67">67</a>Izák pak uvedl Rebeku do stanu své matky Sáry. Vzal si ji a stala se jeho ženou. A zamiloval si ji. Tak našel útěchu po smrti své matky.</span> </p></div</div></div></body></html>