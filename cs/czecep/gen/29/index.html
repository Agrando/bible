<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 29</strong></div><p><span class="verse"><a name="1">1</a>Jákob vykročil lehkým krokem a přišel do země synů Východu.</span> <span class="verse"><a name="2">2</a>Pojednou spatřil v poli studni, u níž odpočívala tři stáda ovcí. Z té studně napájeli stáda. Na jejím otvoru byl veliký kámen.</span> <span class="verse"><a name="3">3</a>Když přihnali všechna stáda, odvalovali kámen z otvoru studně a napájeli ovce; potom zase kámen přivalili zpět na otvor studně.</span> <span class="verse"><a name="4">4</a>I řekl jim Jákob: "Bratří, odkud jste?" Odvětili: "Jsme z Cháranu."</span> <span class="verse"><a name="5">5</a>Otázal se jich: "Znáte Lábana, syna Náchorova?" Řekli: "Známe."</span> <span class="verse"><a name="6">6</a>Zeptal se jich: "Daří se mu dobře?" Odpověděli: "Dobře. Však tady přichází jeho dcera Ráchel s ovcemi."</span> <span class="verse"><a name="7">7</a>Tu řekl: "Ještě je jasný den, není čas shánět dobytek. Napojte ovce a jděte pást."</span> <span class="verse"><a name="8">8</a>Odpověděli: "Nemůžeme, dokud nebudou sehnána všechna stáda; pak odvalíme kámen z otvoru studně a napojíme ovce."</span> <span class="verse"><a name="9">9</a>Když ještě s nimi rozmlouval, přišla Ráchel s ovcemi svého otce; byla totiž pastýřka.</span> <span class="verse"><a name="10">10</a>Jakmile Jákob uviděl Ráchel, dceru Lábana, bratra své matky, a jeho ovce, přistoupil, odvalil kámen z otvoru studně a napojil ovce Lábana, bratra své matky.</span> <span class="verse"><a name="11">11</a>Jákob pak Ráchel políbil a hlasitě zaplakal.</span> <span class="verse"><a name="12">12</a>Oznámil jí, že je synovec jejího otce a syn Rebeky. Běžela to povědět svému otci.</span> <span class="verse"><a name="13">13</a>Jakmile Lában uslyšel zprávu o Jákobovi, synu své sestry, běžel mu vstříc, objal ho, políbil a uvedl do svého domu. A on vypravoval Lábanovi všechno, co se přihodilo.</span> <span class="verse"><a name="14">14</a>Lában mu řekl: "Ty jsi má krev a mé tělo!" Pobyl tedy u něho celý měsíc.</span> <span class="verse"><a name="15">15</a>Potom řekl Lában Jákobovi: "Což mi budeš sloužit zadarmo jen proto, že jsi můj příbuzný? Pověz mi, jaká má být tvá mzda."</span> <span class="verse"><a name="16">16</a>Lában měl dvě dcery. Starší se jmenovala Lea, mladší Ráchel.</span> <span class="verse"><a name="17">17</a>Lea měla mírné oči, Ráchel byla krásné postavy, krásného vzezření.</span> <span class="verse"><a name="18">18</a>Jákob si Ráchel zamiloval; proto řekl: "Budu ti sloužit sedm let za tvou mladší dceru Ráchel."</span> <span class="verse"><a name="19">19</a>Lában souhlasil: "Lépe, když ji dám tobě než někomu jinému; zůstaň u mne."</span> <span class="verse"><a name="20">20</a>Jákob tedy sloužil za Ráchel sedm let; bylo to pro něho jako několik dní, protože ji miloval.</span> <span class="verse"><a name="21">21</a>Potom řekl Jákob Lábanovi: "Dej mi mou ženu, má lhůta už uplynula. Toužím po ní."</span> <span class="verse"><a name="22">22</a>Lában shromáždil všechny muže toho místa a uspořádal hody.</span> <span class="verse"><a name="23">23</a>Večer vzal svou dceru Leu a uvedl ji k Jákobovi, a on k ní vešel.</span> <span class="verse"><a name="24">24</a>Za služebnici své dceři Leji dal Lában otrokyni Zilpu.</span> <span class="verse"><a name="25">25</a>Ráno Jákob viděl, že to je Lea. Vyčítal Lábanovi: "Cos mi to provedl? Což jsem u tebe nesloužil za Ráchel? Proč jsi mě oklamal?"</span> <span class="verse"><a name="26">26</a>Lában odvětil: "U nás není zvykem, aby se mladší vdávala dříve než prvorozená.</span> <span class="verse"><a name="27">27</a>Zůstaň u ní po celý svatební týden a dáme ti i tu mladší za službu, kterou si u mne odsloužíš v dalších sedmi letech."</span> <span class="verse"><a name="28">28</a>Jákob tak učinil a zůstal u ní po celý týden. Pak mu Lában dal za ženu svou dceru Ráchel.</span> <span class="verse"><a name="29">29</a>Za služebnici dal své dceři Ráchel otrokyni Bilhu.</span> <span class="verse"><a name="30">30</a>I vešel Jákob také k Ráchel a miloval ji více než Leu, a sloužil u něho ještě dalších sedm let.</span> <span class="verse"><a name="31">31</a>Když Hospodin viděl, že Lea není milována, otevřel její lůno. Ráchel však zůstala neplodná.</span> <span class="verse"><a name="32">32</a>Lea otěhotněla, porodila syna a pojmenovala ho Rúben (to je Hleďte-syn); řekla totiž: "Hospodin viděl mé pokoření; nyní mě už bude můj muž milovat."</span> <span class="verse"><a name="33">33</a>Otěhotněla znovu, porodila syna a řekla: "Hospodin uslyšel, že nejsem milována, a dal mi také tohoto." Pojmenovala ho tedy Šimeón (to je Vyslyš-Bůh)</span> <span class="verse"><a name="34">34</a>A znovu otěhotněla, porodila syna a řekla: "Tentokrát se už můj muž přidruží ke mně, poněvadž jsem mu porodila tři syny." Proto se jmenuje Lévi (to je Přidružitel).</span> <span class="verse"><a name="35">35</a>A znovu otěhotněla, porodila syna a řekla: "Zase mohu vzdávat chválu Hospodinu." Proto ho pojmenovala Juda (to je Ten, který vzdává chválu). A přestala rodit.</span> </p></div</div></div></body></html>