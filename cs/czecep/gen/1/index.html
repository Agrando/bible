<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 1</strong></div><p><span class="verse"><a name="1">1</a>Na počátku stvořil Bůh nebe a zemi.</span> <span class="verse"><a name="2">2</a>Země byla pustá a prázdná a nad propastnou tůní byla tma. Ale nad vodami vznášel se duch Boží.</span> <span class="verse"><a name="3">3</a>I řekl Bůh: "Buď světlo!" A bylo světlo.</span> <span class="verse"><a name="4">4</a>Viděl, že světlo je dobré, a oddělil světlo od tmy.</span> <span class="verse"><a name="5">5</a>Světlo nazval Bůh dnem a tmu nazval nocí. Byl večer a bylo jitro, den první.</span> <span class="verse"><a name="6">6</a>I řekl Bůh: "Buď klenba uprostřed vod a odděluj vody od vod!"</span> <span class="verse"><a name="7">7</a>Učinil klenbu a oddělil vody pod klenbou od vod nad klenbou. A stalo se tak.</span> <span class="verse"><a name="8">8</a>Klenbu nazval Bůh nebem. Byl večer a bylo jitro, den druhý.</span> <span class="verse"><a name="9">9</a>I řekl Bůh: "Nahromaďte se vody pod nebem na jedno místo a ukaž se souš!" A stalo se tak.</span> <span class="verse"><a name="10">10</a>Souš nazval Bůh zemí a nahromaděné vody nazval moři. Viděl, že to je dobré.</span> <span class="verse"><a name="11">11</a>Bůh také řekl: "Zazelenej se země zelení: bylinami, které se rozmnožují semeny, a ovocným stromovím rozmanitého druhu, které na zemi ponese plody se semeny!" A stalo se tak.</span> <span class="verse"><a name="12">12</a>Země vydala zeleň: rozmanité druhy bylin, které se rozmnožují semeny, a rozmanité druhy stromoví, které nese plody se semeny. Bůh viděl, že to je dobré.</span> <span class="verse"><a name="13">13</a>Byl večer a bylo jitro, den třetí.</span> <span class="verse"><a name="14">14</a>I řekl Bůh: "Buďte světla na nebeské klenbě, aby oddělovala den od noci! Budou na znamení časů, dnů a let.</span> <span class="verse"><a name="15">15</a>Ta světla ať jsou na nebeské klenbě, aby svítila nad zemí." A stalo se tak.</span> <span class="verse"><a name="16">16</a>Učinil tedy Bůh dvě veliká světla: větší světlo, aby vládlo ve dne, a menší světlo, aby vládlo v noci; učinil i hvězdy.</span> <span class="verse"><a name="17">17</a>Bůh je umístil na nebeskou klenbu, aby svítila nad zemí,</span> <span class="verse"><a name="18">18</a>aby vládla ve dne a v noci a oddělovala světlo od tmy. Viděl, že to je dobré.</span> <span class="verse"><a name="19">19</a>Byl večer a bylo jitro, den čtvrtý.</span> <span class="verse"><a name="20">20</a>I řekl Bůh: "Hemžete se vody živočišnou havětí a létavci létejte nad zemí pod nebeskou klenbou!"</span> <span class="verse"><a name="21">21</a>I stvořil Bůh veliké netvory a rozmanité druhy všelijakých hbitých živočichů, jimiž se zahemžily vody, stvořil i rozmanité druhy všelijakých okřídlených létavců. Viděl, že to je dobré.</span> <span class="verse"><a name="22">22</a>A Bůh jim požehnal: "Ploďte a množte se a naplňte vody v mořích. Létavci nechť se rozmnoží na zemi."</span> <span class="verse"><a name="23">23</a>Byl večer a bylo jitro, den pátý.</span> <span class="verse"><a name="24">24</a>I řekl Bůh: "Vydej země rozmanité druhy živočichů, dobytek, plazy a rozmanité druhy zemské zvěře!" A stalo se tak.</span> <span class="verse"><a name="25">25</a>Bůh učinil rozmanité druhy zemské zvěře i rozmanité druhy dobytka a rozmanité druhy všelijakých zeměplazů. Viděl, že to je dobré.</span> <span class="verse"><a name="26">26</a>I řekl Bůh: "Učiňme člověka, aby byl naším obrazem podle naší podoby. Ať lidé panují nad mořskými rybami a nad nebeským ptactvem, nad zvířaty a nad celou zemí i nad každým plazem plazícím se po zemi."</span> <span class="verse"><a name="27">27</a>Bůh stvořil člověka, aby byl jeho obrazem, stvořil ho, aby byl obrazem Božím, jako muže a ženu je stvořil.</span> <span class="verse"><a name="28">28</a>A Bůh jim požehnal a řekl jim: "Ploďte a množte se a naplňte zemi. Podmaňte ji a panujte nad mořskými rybami, nad nebeským ptactvem, nade vším živým, co se na zemi hýbe."</span> <span class="verse"><a name="29">29</a>Bůh také řekl: "Hle, dal jsem vám na celé zemi každou bylinu nesoucí semena i každý strom, na němž rostou plody se semeny. To budete mít za pokrm.</span> <span class="verse"><a name="30">30</a>Veškeré zemské zvěři i všemu nebeskému ptactvu a všemu, co se plazí po zemi, v čem je živá duše, dal jsem za pokrm veškerou zelenou bylinu." A stalo se tak.</span> <span class="verse"><a name="31">31</a>Bůh viděl, že všechno, co učinil, je velmi dobré. Byl večer a bylo jitro, den šestý.</span> </p></div</div></div></body></html>