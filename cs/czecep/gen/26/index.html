<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 26</strong></div><p><span class="verse"><a name="1">1</a>V zemi nastal opět hlad, jiný než onen první, který byl za dnů Abrahamových. Izák tedy odešel do Geraru k abímelekovi, pelištejskému králi.</span> <span class="verse"><a name="2">2</a>Ukázal se mu totiž Hospodin a pravil: "Nesestupuj do Egypta. Přebývej v zemi, o níž ti řeknu.</span> <span class="verse"><a name="3">3</a>Pobývej v této zemi jako host. Já budu s tebou a požehnám ti, tobě a tvému potomstvu dám všechny tyto země. Tak splním přísahu, jíž jsem se zapřisáhl tvému otci Abrahamovi:</span> <span class="verse"><a name="4">4</a>»Tvé potomstvo rozmnožím jako nebeské hvězdy; tvému potomstvu dám všechny tyto země. V tvém potomstvu dojdou požehnání všechny pronárody země.«</span> <span class="verse"><a name="5">5</a>To proto, že Abraham uposlechl mého hlasu a dbal na to, co jsem mu svěřil: na má přikázání, nařízení a zákony."</span> <span class="verse"><a name="6">6</a>Izák se tedy usadil v Geraru.</span> <span class="verse"><a name="7">7</a>Když se muži toho místa vyptávali na jeho ženu, řekl: "Je to má sestra." Bál se totiž říci, že je to jeho žena, aby ho muži toho místa kvůli Rebece nezabili, neboť byla půvabného vzhledu.</span> <span class="verse"><a name="8">8</a>Jednou, když tam byl už delší dobu, vyhlédl z okna abímelek, pelištejský král, a spatřil Izáka, jak se laská se svou ženou Rebekou.</span> <span class="verse"><a name="9">9</a>Předvolal tedy abímelek Izáka a řekl: "To je určitě tvá žena. Pročpak jsi mi řekl, že je to tvá sestra?" Izák odvětil: "Řekl jsem to, abych kvůli ní nepřišel o život."</span> <span class="verse"><a name="10">10</a>Abímelek pravil: "Cos nám to učinil? Málem by byl někdo z lidu spal s tvou ženou a uvedl bys na nás vinu!"</span> <span class="verse"><a name="11">11</a>Proto abímelek přikázal všemu lidu: "Kdo by se dotkl tohoto muže nebo jeho ženy, bude bez milosti usmrcen."</span> <span class="verse"><a name="12">12</a>Izák začal v té zemi sít a sklidil toho roku stonásobně; tak mu Hospodin požehnal.</span> <span class="verse"><a name="13">13</a>Tak se ten muž vzmohl a vzmáhal se stále víc, až se stal velice zámožným.</span> <span class="verse"><a name="14">14</a>Měl stáda bravu a stáda skotu i četnou čeládku. Pelištejci mu proto záviděli.</span> <span class="verse"><a name="15">15</a>Pelištejci zasypali všechny studně, které vykopali Abrahamovi služebníci za Izákova otce Abrahama, a naplnili je prachem.</span> <span class="verse"><a name="16">16</a>Abímelek řekl Izákovi: "Odejdi od nás, neboť jsi mnohem mocnější než my."</span> <span class="verse"><a name="17">17</a>Izák tedy odtud odešel, utábořil se v Gerarském úvalu a usadil se tam.</span> <span class="verse"><a name="18">18</a>Znovu kopal studně, které vykopali za dnů jeho otce Abrahama a které po Abrahamově smrti Pelištejci zasypali. Pojmenoval je stejně jako jeho otec.</span> <span class="verse"><a name="19">19</a>Izákovi služebníci kopali v tom úvalu a přišli na studni pramenité vody.</span> <span class="verse"><a name="20">20</a>Ale gerarští pastýři se s pastýři Izákovými přeli: "Ta voda patří nám!" Proto tu studni pojmenoval Esek (to je Váda), že se s ním vadili.</span> <span class="verse"><a name="21">21</a>Vykopali tedy jinou studni. O tu se také přeli, proto ji pojmenoval Sitná (to je Sočení).</span> <span class="verse"><a name="22">22</a>Pak postoupil dál a vykopal další studni; o tu se již nepřeli. Pojmenoval ji Rechobót (to je Prostorná) a řekl: "Teď už nám Hospodin poskytl prostor, abychom se mohli na zemi rozplodit."</span> <span class="verse"><a name="23">23</a>Odtud vystoupil do Beer-šeby.</span> <span class="verse"><a name="24">24</a>Tu noc se mu ukázal Hospodin a pravil: "Já jsem Bůh tvého otce Abrahama. Neboj se, jsem s tebou. Požehnám ti a rozmnožím tvé potomstvo kvůli Abrahamovi, svému služebníku."</span> <span class="verse"><a name="25">25</a>Izák tam vybudoval oltář a vzýval Hospodinovo jméno. Postavil tam také svůj stan a jeho služebníci tam vyhloubili studni.</span> <span class="verse"><a name="26">26</a>Tu k němu přišel z Geraru abímelek se svým přítelem Achuzatem a píkol, velitel jeho vojska.</span> <span class="verse"><a name="27">27</a>Izák se jich otázal: "Proč jste ke mně přišli? Vždyť jste mě nenáviděli a vypověděli jste mě."</span> <span class="verse"><a name="28">28</a>Odvětili: "Shledali jsme, že je s tebou Hospodin. Proto jsme si řekli: Ať nás stihne kletba, nás i tebe, porušíme-li smlouvu, kterou s tebou chceme uzavřít.</span> <span class="verse"><a name="29">29</a>Neučiníš nám nic zlého, jako jsme se ani my nedotkli tebe. Prokazovali jsme ti jen dobro a propustili jsme tě v pokoji. Jsi přece Hospodinův požehnaný!"</span> <span class="verse"><a name="30">30</a>Izák jim vystrojil hody, i jedli a pili.</span> <span class="verse"><a name="31">31</a>Za časného jitra se zavázali vzájemnou přísahou. Potom je Izák propustil a oni od něho odešli v pokoji.</span> <span class="verse"><a name="32">32</a>Právě toho dne přišli Izákovi služebníci a pověděli mu o studni, kterou vykopali. Řekli mu: "Našli jsme vodu!"</span> <span class="verse"><a name="33">33</a>Nazval ji Šibea (to je Přísežná). Proto se to město jmenuje Beer-šeba (to je Studně přísahy) až podnes.</span> <span class="verse"><a name="34">34</a>Když bylo Ezauovi čtyřicet let, vzal si za ženu Jehúditu, dceru Chetejce Beera, a Basematu, dceru Chetejce Elóna.</span> <span class="verse"><a name="35">35</a>Ty působily Izákovi a Rebece jen hořké trápení.</span> </p></div</div></div></body></html>