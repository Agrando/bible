<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 49</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gen/49"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gen">Genesis</a> &gt <strong>Chapter 49</strong></div><p><span class="verse"><a name="1">1</a>I povolal Jákob své syny a řekl: "Sejděte se, oznámím vám, co v budoucnu vás potká.</span> <span class="verse"><a name="2">2</a>Shromážděte se a slyšte, synové Jákobovi, slyšte Izraele, svého otce.</span> <span class="verse"><a name="3">3</a>Rúbene, tys můj prvorozený, síla má a prvotina mého mužství; povzneseností a mocí překypuješ.</span> <span class="verse"><a name="4">4</a>Přetekls jak vody; nebudeš však první, protože jsi vstoupil na otcovo lože. Tehdy znesvětils je. Na mé lůžko vstoupil!</span> <span class="verse"><a name="5">5</a>Šimeón a Lévi, bratři, jejich zbraně - nástroj násilí.</span> <span class="verse"><a name="6">6</a>V jejich kruh ať nevstupuje moje duše, s jejich spolkem zajedno ať není moje sláva, neboť v hněvu povraždili muže, ve svém rozvášnění ochromili býky.</span> <span class="verse"><a name="7">7</a>Buď proklet jejich hněv, že byl tak prudký, jejich prchlivost, že byla tak krutá. Rozdělím je v Jákobovi, rozptýlím je v Izraeli.</span> <span class="verse"><a name="8">8</a>Tobě, Judo, tobě vzdají čest tví bratři. Na šíji nepřátel dopadne tvá ruka; synové tvého otce se ti budou klanět.</span> <span class="verse"><a name="9">9</a>Mládě lví je Juda. S úlovkem, můj synu, vystoupil jsi vzhůru. Stočil se a odpočíval jako lev, jak lvice. Kdo ho donutí, aby povstal?</span> <span class="verse"><a name="10">10</a>Juda nikdy nebude zbaven žezla ani palcátu, jenž u nohou mu leží, dokud nepřijde ten, který z něho vzejde; toho budou poslouchat lidská pokolení.</span> <span class="verse"><a name="11">11</a>Své oslátko si přiváže k vinné révě, mládě své oslice k révoví. Oděv svůj vypere ve víně, háv knížecí v krvi hroznů.</span> <span class="verse"><a name="12">12</a>Oči bude mít tmavší než víno, zuby bělejší než mléko.</span> <span class="verse"><a name="13">13</a>Zabulón se rozloží až k břehům moře, tam, kde lodě kotví, dosáhne až k Sidónu svým bokem.</span> <span class="verse"><a name="14">14</a>Isachar, to kostnatý je osel. Mezi dvěma ohradami odpočívá.</span> <span class="verse"><a name="15">15</a>Uviděl, jak dobré odpočinutí mít bude a že rozkošná je země; sehnul hřbet a břemena nosil, podrobil se otrockým pracím.</span> <span class="verse"><a name="16">16</a>Dan, ten povede pře svého lidu jako jeden z kmenů Izraele.</span> <span class="verse"><a name="17">17</a>Hadem na cestě buď Dan, buď na stezce růžkatou zmijí, jež do paty uštkne koně, že se jeho jezdec skácí nazpět. -</span> <span class="verse"><a name="18">18</a>Ve tvou spásu naději jsem složil, Hospodine!</span> <span class="verse"><a name="19">19</a>Na Gáda se vrhne horda, on však hordě té do týla vpadne.</span> <span class="verse"><a name="20">20</a>Ašerův chléb bude tučnost sama, lahůdky i králům bude skýtat.</span> <span class="verse"><a name="21">21</a>Neftalí, laň vypuštěná, promlouvá úchvatnými slovy.</span> <span class="verse"><a name="22">22</a>Josef, toť mladý plodonosný štěp, plodonosný štěp nad pramenem, přes zeď pnou se jeho ratolesti.</span> <span class="verse"><a name="23">23</a>Hořkostí ho naplnili, ohrožovali ho, střelci úklady mu nastrojili.</span> <span class="verse"><a name="24">24</a>Jeho luk si zachová svou pružnost, jeho paže svoji svěžest. Z rukou Přesilného Jákobova vzejde pastýř, kámen Izraele,</span> <span class="verse"><a name="25">25</a>z rukou Boha tvého otce. Kéž pomáhá tobě, kéž ti Všemohoucí žehná shora hojným požehnáním nebes, hojným požehnáním tůně propastné, jež odpočívá dole, hojným požehnáním prsů, požehnáním lůna.</span> <span class="verse"><a name="26">26</a>Požehnání tvého otce překonají požehnání horstev věčných, pahorků dávnověkých dary vytoužené. Ať přijdou na hlavu Josefovu, na temeno zasvěcence mezi bratry.</span> <span class="verse"><a name="27">27</a>Benjamín svůj úlovek rve jako vlk, co odvlekl, požírá hned ráno, večer dělí kořist."</span> <span class="verse"><a name="28">28</a>To jsou všechny izraelské kmeny, celkem dvanáct, a toto k nim mluvil jejich otec, když jim žehnal. Každému požehnal zvláštním požehnáním.</span> <span class="verse"><a name="29">29</a>Také jim přikázal: "Až budu připojen ke svému lidu, pochovejte mě k mým otcům do jeskyně, která je na poli Chetejce Efróna,</span> <span class="verse"><a name="30">30</a>do jeskyně na poli v Makpele, naproti Mamre v kenaanské zemi; to pole koupil Abraham od Chetejce Efróna, aby měl vlastní hrob.</span> <span class="verse"><a name="31">31</a>Tam pochovali Abrahama a jeho ženu Sáru, tam pochovali Izáka a jeho ženu Rebeku, a tam jsem pochoval Leu.</span> <span class="verse"><a name="32">32</a>To pole bylo i s jeskyní získáno od Chetejců."</span> <span class="verse"><a name="33">33</a>Když Jákob dokončil příkazy svým synům, uložil se opět na lože a zesnul. Tak byl připojen k svému lidu.</span> </p></div</div></div></body></html>