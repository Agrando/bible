<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/1sam/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/1sam">1 Samuel</a> &gt <strong>Chapter 3</strong></div><p><span class="verse"><a name="1">1</a>Mládenec Samuel vykonával službu Hospodinovu pod dohledem Élího. V těch dnech bylo Hospodinovo slovo vzácné, prorocké vidění nebylo časté.</span> <span class="verse"><a name="2">2</a>Jednoho dne ležel Élí na svém místě. Oči mu začaly pohasínat, takže neviděl.</span> <span class="verse"><a name="3">3</a>Boží kahan ještě nezhasl a Samuel ležel v Hospodinově chrámě, kde byla Boží schrána.</span> <span class="verse"><a name="4">4</a>Hospodin zavolal na Samuela. On odpověděl: "Tu jsem."</span> <span class="verse"><a name="5">5</a>Běžel k Élímu a řekl: "Tu jsem, volal jsi mě." On však řekl: "Nevolal jsem, lehni si zase." Šel si tedy lehnout.</span> <span class="verse"><a name="6">6</a>Ale Hospodin zavolal Samuela znovu. Samuel vstal, šel k Élímu a řekl: "Tu jsem, volal jsi mě." On však řekl: "Nevolal jsem, můj synu, lehni si zase."</span> <span class="verse"><a name="7">7</a>Samuel ještě Hospodina neznal a Hospodinovo slovo mu ještě nebylo zjeveno.</span> <span class="verse"><a name="8">8</a>A znovu, potřetí, zavolal Hospodin Samuela. On vstal, šel k Élímu a řekl: "Tu jsem, volal jsi mě." Tu Élí pochopil, že mládence volá Hospodin.</span> <span class="verse"><a name="9">9</a>I řekl Élí Samuelovi: "Jdi si lehnout; jestliže tě zavolá, řekneš: Mluv, Hospodine, tvůj služebník slyší." Samuel si tedy šel lehnout na své místo.</span> <span class="verse"><a name="10">10</a>A Hospodin přišel, stanul a zavolal jako předtím: "Samueli, Samueli!" Samuel odpověděl: "Mluv, tvůj služebník slyší."</span> <span class="verse"><a name="11">11</a>Hospodin řekl Samuelovi: "Hle, já učiním v Izraeli něco takového, že bude znít v obou uších každému, kdo o tom uslyší.</span> <span class="verse"><a name="12">12</a>Onoho dne uvedu na Élího všechno, co jsem ohlásil jeho domu, od začátku až do konce.</span> <span class="verse"><a name="13">13</a>Oznámil jsem mu, že jeho dům odsuzuji navěky pro nepravost, o které věděl: Jeho synové přivolávají na sebe zlořečení, on však proti nim nezakročil.</span> <span class="verse"><a name="14">14</a>Proto jsem o Élího domu přísahal: Dům Élího nebude nikdy zbaven viny ani obětním hodem ani obětním darem."</span> <span class="verse"><a name="15">15</a>Samuel ležel až do jitra. Pak otevřel dveře Hospodinova domu. Samuel se bál oznámit Élímu to vidění.</span> <span class="verse"><a name="16">16</a>Élí si však Samuela zavolal a pravil: "Samueli, můj synu!" On odpověděl: "Tu jsem."</span> <span class="verse"><a name="17">17</a>Otázal se: "Co to bylo, o čem s tebou mluvil? Nic prosím přede mnou nezatajuj! Ať s tebou Bůh udělá, co chce, jestliže přede mnou zatajíš něco z toho všeho, o čem s tebou mluvil!"</span> <span class="verse"><a name="18">18</a>Samuel mu tedy oznámil všechno a nic před ním nezatajil. A on řekl: "On je Hospodin. Ať učiní, co je dobré v jeho očích."</span> <span class="verse"><a name="19">19</a>Tak Samuel vyrůstal a Hospodin byl s ním. Nedopustil, aby některé z jeho slov padlo na zem.</span> <span class="verse"><a name="20">20</a>Celý Izrael od Danu až k Beer-šebě poznal, že Samuel má od Hospodina prorocké pověření.</span> <span class="verse"><a name="21">21</a>Hospodin se mu dával i nadále vidět v Šílu; Hospodin se totiž v Šílu zjevoval Samuelovi svým slovem.</span> </p></div</div></div></body></html>