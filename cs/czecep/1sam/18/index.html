<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/1sam/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/1sam">1 Samuel</a> &gt <strong>Chapter 18</strong></div><p><span class="verse"><a name="1">1</a>I skončil rozhovor se Saulem. Jónatan přilnul celou duší k Davidovi, zamiloval si ho jako sebe sama.</span> <span class="verse"><a name="2">2</a>Saul ho totiž vzal onoho dne k sobě a nedovolil mu vrátit se do otcovského domu.</span> <span class="verse"><a name="3">3</a>A Jónatan uzavřel s Davidem smlouvu, neboť ho miloval jako sám sebe.</span> <span class="verse"><a name="4">4</a>Jónatan svlékl plášť, který měl na sobě, a dal jej Davidovi, též své odění i s mečem, lukem a opaskem.</span> <span class="verse"><a name="5">5</a>A David podnikal výpravy, a kamkoli ho Saul poslal, měl úspěch. Proto ho Saul ustanovil velitelem nad bojovníky. To se líbilo všemu lidu i Saulovým služebníkům.</span> <span class="verse"><a name="6">6</a>Tenkrát, když přicházeli, když se David vracel od vítězství nad Pelištejcem, vyšly ze všech izraelských měst zpívající a tančící ženy vstříc králi Saulovi s radostí, s bubínky a loutnami.</span> <span class="verse"><a name="7">7</a>A křepčící ženy prozpěvovaly: "Saul pobil své tisíce, ale David své desetitisíce."</span> <span class="verse"><a name="8">8</a>Saul se velice rozzlobil; taková slova se mu nelíbila. Řekl: "Davidovi přiřkli desetitisíce, a mně jen tisíce. Už mu chybí jen to království."</span> <span class="verse"><a name="9">9</a>Od onoho dne hleděl Saul na Davida stále s nedůvěrou.</span> <span class="verse"><a name="10">10</a>Druhého dne se Saula zmocnil zlý duch od Boha a on uvnitř paláce běsnil jako posedlý. David hrál na citaru jako každý den. Saul měl v ruce kopí.</span> <span class="verse"><a name="11">11</a>Náhle Saul kopím mrštil. Řekl si: "Přibodnu Davida ke stěně." Ale David před ním dvakrát uhnul.</span> <span class="verse"><a name="12">12</a>Tu se Saul začal Davida bát, neboť s ním byl Hospodin, kdežto od Saula odstoupil.</span> <span class="verse"><a name="13">13</a>Proto ho Saul odstranil ze své blízkosti a ustanovil ho velitelem nad tisíci. A on vycházel a vcházel před lidem.</span> <span class="verse"><a name="14">14</a>Na všech výpravách si David vedl úspěšně; Hospodin byl s ním.</span> <span class="verse"><a name="15">15</a>Když Saul viděl, jak velké má úspěchy, třásl se před ním strachem.</span> <span class="verse"><a name="16">16</a>Celý Izrael a Juda však Davida miloval, protože on před nimi vycházel a vcházel.</span> <span class="verse"><a name="17">17</a>Jednou řekl Saul Davidovi: "Tu je má starší dcera Mérab. Dám ti ji za ženu, budeš-li statečně vést Hospodinovy boje." Saul si říkal: "Ať to není moje ruka, která ho zasáhne, nýbrž ruka Pelištejců."</span> <span class="verse"><a name="18">18</a>David Saulovi odvětil: "Kdo jsem já a co je můj život a má otcovská čeleď v Izraeli, že mám být královým zetěm?"</span> <span class="verse"><a name="19">19</a>Avšak v době, kdy Saulova dcera Mérab měla být dána Davidovi, byla dána za ženu Adríelovi Mechólatskému.</span> <span class="verse"><a name="20">20</a>Davida si však zamilovala Saulova dcera Míkal. Oznámili to Saulovi a jemu se to zamlouvalo.</span> <span class="verse"><a name="21">21</a>Saul totiž řekl: "Dám mu ji, aby mu byla léčkou. A zasáhne ho ruka Pelištejců." Davidovi však Saul řekl: "Můžeš se dnes stát mým zetěm prostřednictvím druhé."</span> <span class="verse"><a name="22">22</a>A Saul svým služebníkům přikázal: "Namluvte nenápadně Davidovi: Hle, král si tě oblíbil a všichni jeho služebníci tě milují. Nyní se můžeš stát královým zetěm."</span> <span class="verse"><a name="23">23</a>Saulovi služebníci to tedy Davidovi přednesli. David namítl: "Myslíte si, že je lehké být zetěm krále? Já jsem člověk chudý a nepatrný."</span> <span class="verse"><a name="24">24</a>Služebníci pak Saulovi oznámili: "David mluvil tak a tak."</span> <span class="verse"><a name="25">25</a>Saul poručil: "Řekněte Davidovi toto: Král nemá zájem o věno, leč o sto pelištejských předkožek. Nechť je vykonána pomsta nad královými nepřáteli." Saul si myslel, že David padne Pelištejcům do rukou.</span> <span class="verse"><a name="26">26</a>Jeho služebníci oznámili tato slova Davidovi a Davidovi se zamlouvalo stát se královým zetěm. Ještě neuplynuIy stanovené dny,</span> <span class="verse"><a name="27">27</a>když se David se svými muži vypravil a pobil mezi Pelištejci dvě stě mužů. Jejich předkožky David přinesl; předali je v plném počtu králi. Tak se stal královým zetěm; Saul mu dal svou dceru Míkal za ženu.</span> <span class="verse"><a name="28">28</a>Saul viděl a poznal, že Hospodin je s Davidem, a jeho dcera Míkal ho milovala.</span> <span class="verse"><a name="29">29</a>I bál se Saul Davida ještě víc a byl po všechny dny Davidovým nepřítelem.</span> <span class="verse"><a name="30">30</a>A pelištejští velitelé táhli opět do pole. Ale kdykoli vytáhli, byl David úspěšnější než všichni Saulovi služebníci, takže jeho jméno bylo lidu velmi drahé.</span> </p></div</div></div></body></html>