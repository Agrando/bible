<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/1sam/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/1sam">1 Samuel</a> &gt <strong>Chapter 17</strong></div><p><span class="verse"><a name="1">1</a>Pelištejci shromáždili své šiky k bitvě. Shromáždili se do Sóka, jež patří Judovi, a utábořili se mezi Sókem a Azekou v Efes-damímu.</span> <span class="verse"><a name="2">2</a>Také Saul a izraelští muži se shromáždili, utábořili se v dolině Posvátného stromu a seřadili se k bitvě proti Pelištejcům.</span> <span class="verse"><a name="3">3</a>Na hoře z jedné strany stáli Pelištejci, na hoře z druhé strany stál Izrael a mezi nimi bylo údolí.</span> <span class="verse"><a name="4">4</a>I vycházíval z pelištejských šiků soubojový zápasník jménem Goliáš z Gatu, vysoký šest loket a jednu píď.</span> <span class="verse"><a name="5">5</a>Na hlavě měl bronzovou přilbu a byl oděn do šupinatého pancíře; váha pancíře byla pět tisíc šekelů bronzu.</span> <span class="verse"><a name="6">6</a>Na nohou měl bronzové holenice a na ramenou bronzový oštěp.</span> <span class="verse"><a name="7">7</a>Násada jeho kopí byla jako tkalcovské vratidlo a hrot jeho kopí vážil šest set šekelů železa. Před ním chodíval štítonoš.</span> <span class="verse"><a name="8">8</a>Goliáš stával a volal na izraelské řady. Říkal jim: "Proč vycházíte a řadíte se k bitvě? Což nejsem já Pelištejec a vy služebníci Saulovi? Vyberte si někoho, ať ke mně sestoupí.</span> <span class="verse"><a name="9">9</a>Když mě v boji přemůže a zabije mě, budeme vašimi otroky. Avšak jestliže já přemohu jeho a zabiji ho, budete vy našimi otroky a budete nám sloužit."</span> <span class="verse"><a name="10">10</a>A Pelištejec dodával: "Dneska jsem potupil izraelské řady. Vydejte mi někoho a budeme spolu bojovat."</span> <span class="verse"><a name="11">11</a>Kdykoli Saul a celý Izrael slyšeli tato Pelištejcova slova, děsili se a velice se báli.</span> <span class="verse"><a name="12">12</a>David byl synem Efratejce, toho z Betléma Judova, jenž se jmenoval Jišaj a měl osm synů. Za dnů Saulových byl ten muž příliš starý, aby mohl jít mezi vojáky,</span> <span class="verse"><a name="13">13</a>ale šli tři nejstarší Jišajovi synové; odešli se Saulem do války. Jména jeho tří synů, kteří odešli do války, jsou: prvorozený Elíab, druhý po něm Abínádab a třetí Šama.</span> <span class="verse"><a name="14">14</a>David, ten byl nejmladší. Se Saulem odešli tři nejstarší.</span> <span class="verse"><a name="15">15</a>David odešel od Saula a vrátil se, aby pásl stádo svého otce v Betlémě.</span> <span class="verse"><a name="16">16</a>A Pelištejec se předváděl za časného jitra i navečer a stavěl se na odiv po čtyřicet dní.</span> <span class="verse"><a name="17">17</a>Jišaj vybídl svého syna Davida: "Vezmi pro své bratry éfu praženého zrní a těchto deset chlebů a běž do tábora za svými bratry.</span> <span class="verse"><a name="18">18</a>Těchto deset homolek sýra doneseš veliteli nad tisíci. Navštívíš své bratry s přáním pokoje a převezmeš od nich vzkazy.</span> <span class="verse"><a name="19">19</a>Bojují se Saulem a všemi izraelskými muži proti Pelištejcům v dolině Posvátného stromu."</span> <span class="verse"><a name="20">20</a>Za časného jitra přenechal David stádo hlídači, naložil si všechno a šel, jak mu Jišaj přikázal. Když přicházel k ležení, vojsko vycházelo, řadilo se a vydávalo válečný pokřik.</span> <span class="verse"><a name="21">21</a>Izrael i Pelištejci se seřadili, řada proti řadě.</span> <span class="verse"><a name="22">22</a>David složil své zásoby u strážného nad zásobami a běžel k bojové řadě. Přišel a popřál svým bratrům pokoj.</span> <span class="verse"><a name="23">23</a>Ještě s nimi mluvil, když tu z řad Pelištejců vystoupil soubojový zápasník jménem Goliáš, Pelištejec z Gatu, a mluvil táž slova jako dříve. David je slyšel.</span> <span class="verse"><a name="24">24</a>Všichni izraelští muži, sotvaže toho muže uviděli, dali se před ním na útěk a velmi se báli.</span> <span class="verse"><a name="25">25</a>A nějaký Izraelec řekl: "Viděli jste toho muže, co vystoupil? Vystupuje, aby tupil Izraele. Avšak toho, kdo ho zabije, zahrne král velikým bohatstvím, dá mu svou dceru a jeho rod učiní v Izraeli svobodným".</span> <span class="verse"><a name="26">26</a>David se tázal mužů, kteří u něho stáli: "Cože dostane muž, který zabije tohoto Pelištejce a sejme z Izraele potupu? Vždyť kdo je ten neobřezaný Pelištejec, že tupí řady živého Boha?"</span> <span class="verse"><a name="27">27</a>Lid mu odpověděl stejně: "To a to dostane muž, který ho zabije."</span> <span class="verse"><a name="28">28</a>Jeho nejstarší bratr Elíab však slyšel, jak mluvil s muži. Elíab vzplanul proti Davidovi hněvem a okřikl ho: "Proč jsi sem přišel? Komu jsi nechal ten houfeček ovcí na stepi? Však znám tvou drzost i tvé zlé srdce! Přišel jsi sem dolů, aby ses mohl dívat na bitvu."</span> <span class="verse"><a name="29">29</a>David se otázal: "Copak jsem udělal? Nejde o královo slovo?"</span> <span class="verse"><a name="30">30</a>Obrátil se od něho na jiného a tázal se stejně. A lid mu odpověděl stejně jako poprvé.</span> <span class="verse"><a name="31">31</a>Slova, která David promluvil, se roznesla, hlásili je Saulovi a on ho přijal.</span> <span class="verse"><a name="32">32</a>David Saulovi řekl: "Člověk nesmí klesat na mysli. Tvůj služebník půjde s tím Pelištejcem bojovat."</span> <span class="verse"><a name="33">33</a>Saul Davidovi odvětil: "Nemůžeš jít proti tomu Pelištejci a bojovat s ním. Jsi přece mladíček, kdežto on je bojovník od mládí."</span> <span class="verse"><a name="34">34</a>David řekl Saulovi: "Tvůj služebník byl pastýřem ovcí svého otce. Když přišel lev anebo medvěd, aby odnesl ze stáda ovci,</span> <span class="verse"><a name="35">35</a>hnal jsem se za ním a bil jsem ho a vyrval mu ji z tlamy. Když se proti mně postavil, chytil jsem ho za dolní čelist a bil jsem ho, až jsem ho usmrtil.</span> <span class="verse"><a name="36">36</a>Tvůj služebník ubil jak lva, tak medvěda. A tomu neobřezanému Pelištejci se povede jako jednomu z nich, protože potupil řady živého Boha."</span> <span class="verse"><a name="37">37</a>A David dodal: "Hospodin, který mě vytrhl ze spárů lva a medvěda, ten mě vytrhne i ze spárů tohoto Pelištejce." Saul tedy Davidovi řekl: "Jdi; Hospodin buď s tebou!"</span> <span class="verse"><a name="38">38</a>Poté Saul oblékl Davida do svého odění, na hlavu mu dal bronzovou přilbu a oblékl ho do pancíře.</span> <span class="verse"><a name="39">39</a>Na jeho odění si David připásal jeho meč a pokusil se chodit, ale nebyl na to zvyklý. David tedy Saulovi řekl: "Nemohu v tom chodit, nejsem zvyklý." A svlékl to ze sebe.</span> <span class="verse"><a name="40">40</a>Vzal si do ruky svou hůl, z potoka vybral pět oblázků, vložil je do své pastýřské torby, do brašny, a s prakem v ruce postupoval proti Pelištejci.</span> <span class="verse"><a name="41">41</a>Pelištejec se k Davidovi pomalu přibližoval a před ním jeho štítonoš.</span> <span class="verse"><a name="42">42</a>Pelištejec se podíval, spatřil Davida a pohrdl jím, protože to byl mladíček, ryšavý, krásného vzhledu.</span> <span class="verse"><a name="43">43</a>Pelištejec na Davida pokřikoval: "Copak jsem pes, že na mě jdeš s holí?" A Pelištejec zlořečil Davidovi skrze své bohy.</span> <span class="verse"><a name="44">44</a>Pokřikoval na Davida: "Pojď ke mně, ať vydám tvé tělo nebeskému ptactvu a polnímu zvířectvu."</span> <span class="verse"><a name="45">45</a>Ale David Pelištejci odpověděl: "Ty jdeš proti mně s mečem, kopím a oštěpem, já však jdu proti tobě ve jménu Hospodina zástupů, Boha izraelských řad, kterého jsi potupil.</span> <span class="verse"><a name="46">46</a>Ještě dnes mi tě Hospodin vydá do rukou. Zabiji tě a srazím ti hlavu. Ještě dnes vydám mrtvoly z pelištejského tábora nebeskému ptactvu a zemské zvěři. Celý svět pozná, že při Izraeli stojí Bůh.</span> <span class="verse"><a name="47">47</a>A celé toto shromáždění pozná, že Hospodin nezachraňuje mečem a kopím. Vždyť boj je Hospodinův. On vás vydá do našich rukou."</span> <span class="verse"><a name="48">48</a>Když Pelištejec vykročil a přibližoval se k Davidovi, David rychle vyběhl z řady proti Pelištejci.</span> <span class="verse"><a name="49">49</a>David sáhl rukou do mošny, vzal odtud kámen, vymrštil jej z praku a zasáhl Pelištejce do čela. Kámen mu prorazil čelo a on se skácel tváří k zemi.</span> <span class="verse"><a name="50">50</a>Tak zdolal David Pelištejce prakem a kamenem, zasáhl Pelištejce a usmrtil ho, aniž měl v ruce meč.</span> <span class="verse"><a name="51">51</a>David přiběhl a stanul u Pelištejce. Popadl jeho meč, vytrhl jej z pochvy a usmrtil ho; uťal mu jím hlavu. Když Pelištejci viděli, že jejich hrdina je mrtev, dali se na útěk.</span> <span class="verse"><a name="52">52</a>Izraelští a judští muži vyskočili, spustili válečný pokřik a pronásledovali Pelištejce až tam, kudy se vstupuje do údolí, a až k branám Ekrónu; i padali ranění Pelištejci cestou od Šaarajimu až ke Gatu a k Ekrónu.</span> <span class="verse"><a name="53">53</a>Pak Izraelci přestali Pelištejce stíhat a vyplenili jejich tábory.</span> <span class="verse"><a name="54">54</a>David vzal Pelištejcovu hlavu, přinesl ji do Jeruzaléma a jeho zbroj uložil ve svém stanu.</span> <span class="verse"><a name="55">55</a>Když Saul viděl Davida, jak jde proti Pelištejci, otázal se vojevůdce Abnéra: "Čí syn je ten mládenec, Abnére?" Abnér mu odvětil: "Jakože jsi živ, králi, nevím."</span> <span class="verse"><a name="56">56</a>Král mu poručil: "Zeptej se, čí syn je ten mladík."</span> <span class="verse"><a name="57">57</a>Když se David po vítězství nad Pelištejcem vrátil, uvedl ho Abnér před Saula; Pelištejcovu hlavu měl David v ruce.</span> <span class="verse"><a name="58">58</a>Saul se ho otázal: "Čí syn jsi, mládenče?" David odvětil: "Syn tvého služebníka Jišaje Betlémského."</span> </p></div</div></div></body></html>