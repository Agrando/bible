<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/1sam/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/1sam">1 Samuel</a> &gt <strong>Chapter 8</strong></div><p><span class="verse"><a name="1">1</a>Když Samuel zestárl, ustanovil Izraeli za soudce své syny.</span> <span class="verse"><a name="2">2</a>Jméno jeho prvorozeného syna bylo Jóel a jméno druhého Abijáš; byli soudci v Beer-šebě.</span> <span class="verse"><a name="3">3</a>Jeho synové však nechodili jeho cestou, ale propadli lakotě, brali úplatky a převraceli právo.</span> <span class="verse"><a name="4">4</a>Všichni izraelští starší se tedy shromáždili a přišli k Samuelovi do Rámy.</span> <span class="verse"><a name="5">5</a>Řekli mu: "Hle, ty jsi už starý a tvoji synové nechodí tvou cestou. Dosaď nyní nad námi krále, aby nás soudil, jako je tomu u všech národů."</span> <span class="verse"><a name="6">6</a>Ale Samuelovi se to nelíbilo, že řekli: "Dej nám krále, aby nás soudil." I modlil se Samuel k Hospodinu.</span> <span class="verse"><a name="7">7</a>A Hospodin Samuelovi odpověděl: "Uposlechni lid ve všem, co od tebe žádají. Vždyť nezavrhli tebe, ale zavrhli mne, abych nad nimi nekraloval.</span> <span class="verse"><a name="8">8</a>Vším, co dělali ode dne, kdy jsem je vyvedl z Egypta, až dodnes, dokazují, že mě opustili a že slouží jiným bohům; tak jednají i vůči tobě.</span> <span class="verse"><a name="9">9</a>Teď však je uposlechni, ale důrazně je varuj a oznam jim právo krále, který nad nimi bude kralovat."</span> <span class="verse"><a name="10">10</a>Samuel pověděl všechna Hospodinova slova lidu, těm, kteří od něho žádali krále.</span> <span class="verse"><a name="11">11</a>Pravil: "Toto bude právo krále, který nad vámi bude kralovat: Vezme vám syny a zařadí je ke svému vozatajstvu a jezdectvu, aby běhali před jeho vozem.</span> <span class="verse"><a name="12">12</a>Ustanoví si velitele nad tisíci a nad sty a další, aby pro něho obstarávali orbu a sklizeň, a další, aby pro něho zhotovovali válečnou výzbroj a výstroj jeho vozů.</span> <span class="verse"><a name="13">13</a>Také dcery vám vezme za mastičkářky, kuchařky a pekařky.</span> <span class="verse"><a name="14">14</a>Vezme vám nejlepší pole, vinice a olivové háje a dá je svým služebníkům.</span> <span class="verse"><a name="15">15</a>Z vašich výmlatů a vinic bude vybírat desátky a bude je dávat svým dvořanům a služebníkům.</span> <span class="verse"><a name="16">16</a>Vezme vám otroky a otrokyně a nejlepší jinochy i osly, aby pro něho pracovali.</span> <span class="verse"><a name="17">17</a>Bude vybírat desátky z vašich stád, a stanete se jeho otroky.</span> <span class="verse"><a name="18">18</a>A přijde den, kdy budete úpět kvůli svému králi, kterého jste si vyvolili, ale Hospodin vám onoho dne neodpoví."</span> <span class="verse"><a name="19">19</a>Lid však odmítl Samuela uposlechnout. Prohlásili: "Nikoli. Ať je nad námi král!</span> <span class="verse"><a name="20">20</a>I my chceme být jako všechny ostatní národy. Náš král nás bude soudit a bude před námi vycházet a povede naše boje."</span> <span class="verse"><a name="21">21</a>Samuel všechna slova lidu vyslechl a přednesl je Hospodinu.</span> <span class="verse"><a name="22">22</a>Hospodin Samuelovi pravil: "Uposlechni je a ustanov jim krále." Samuel pak izraelským mužům řekl: "Jděte každý do svého města."</span> </p></div</div></div></body></html>