<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/1sam/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/1sam">1 Samuel</a> &gt <strong>Chapter 30</strong></div><p><span class="verse"><a name="1">1</a>David právě dorazil se svými muži třetího dne do Siklagu, poté co Amálekovci vpadli do Negebu, k Siklagu. Dobyli Siklagu a vypálili jej.</span> <span class="verse"><a name="2">2</a>Ženy, mladé i staré, které v něm byly, zajali. Nikoho neusmrtili. Odvedli je a šli svou cestou.</span> <span class="verse"><a name="3">3</a>Když přišel David se svými muži k městu, viděl, že je vypáleno a že jejich ženy, synové a dcery jsou zajati.</span> <span class="verse"><a name="4">4</a>David i všechen lid, který byl s ním, se dali do hlasitého pláče a plakali až do úplného vysílení.</span> <span class="verse"><a name="5">5</a>Zajaty byly také obě Davidovy ženy, Achínoam Jizreelská a Abígajil, žena po Nábalovi Karmelském.</span> <span class="verse"><a name="6">6</a>Davidovi bylo velmi úzko. Lid se domlouval, že ho ukamenuje. Všechen lid byl totiž rozhořčen, každý pro své syny a dcery. David však našel posilu v Hospodinu, svém Bohu.</span> <span class="verse"><a name="7">7</a>David řekl knězi Ebjátarovi, synu Achímelekovu: "Přines mi efód!" Ebjátar Davidovi efód přinesl.</span> <span class="verse"><a name="8">8</a>David se doptával Hospodina: "Mám pronásledovat tu hordu? Dostihnu ji?" On mu řekl: "Pronásleduj! Jistě dostihneš a jistě všechny vysvobodíš."</span> <span class="verse"><a name="9">9</a>David tedy vytáhl se šesti sty muži, které měl při sobě, a došli až k Besórskému úvalu, kde někteří zůstali.</span> <span class="verse"><a name="10">10</a>David pronásledoval nepřítele se čtyřmi sty muži; dvě stě mužů tam zůstalo, protože byli na smrt zemdleni a nemohli už Besórský úval přejít.</span> <span class="verse"><a name="11">11</a>Na poli našli nějakého Egypťana a vzali ho k Davidovi. Dali mu najíst chleba a napít vody.</span> <span class="verse"><a name="12">12</a>Dali mu též pletenec sušených fíků a dva sušené hrozny. Jedl a okřál na duchu, neboť tři dny a tři noci nejedl chléb a nenapil se vody.</span> <span class="verse"><a name="13">13</a>David se ho zeptal: "Čí jsi a odkud jsi?" On řekl: "Já jsem rodem Egypťan, otrok jednoho Amálekovce. Před třemi dny mě můj pán opustil, protože jsem byl nemocen.</span> <span class="verse"><a name="14">14</a>Vpadli jsme do Negebu osídleného Keretejci i na území Judy, totiž do Negebu Kálebova, a vypálili jsme Siklag."</span> <span class="verse"><a name="15">15</a>David se ho otázal: "Přivedl bys mě k té hordě?" On řekl: "Přísahej mi při Bohu, že mě nezabiješ a že mě nevydáš mému pánu do rukou, a přivedu tě k té hordě."</span> <span class="verse"><a name="16">16</a>Přivedl ho k nim, a hle, byli roztažení po celé zemi, jedli, pili a oslavovali všechnu tu velikou kořist, kterou pobrali v pelištejské a judské zemi.</span> <span class="verse"><a name="17">17</a>David je pobíjel od ranního rozbřesku až do večera příštího dne. Nikdo z nich neunikl kromě čtyř set mladých mužů, kteří vsedli na velbloudy a ujeli.</span> <span class="verse"><a name="18">18</a>Tak vysvobodil David všechno, co Amálekovci pobrali; i obě své ženy David vysvobodil.</span> <span class="verse"><a name="19">19</a>Nikdo z nich nechyběl, mladí ani staří, synové ani dcery, kořist ani cokoli jim pobrali. Všechno David získal zpět.</span> <span class="verse"><a name="20">20</a>David také pobral všechen brav a skot. Hnali před ním to stádo a říkali: "To je Davidova kořist."</span> <span class="verse"><a name="21">21</a>Tak došel David ke dvěma stům mužů, kteří byli na smrt zemdleni a nemohli jít za Davidem a které zanechali v Besórském úvalu. Vyšli vstříc Davidovi a lidu, který byl s ním. David přistoupil k lidu a popřál jim pokoj.</span> <span class="verse"><a name="22">22</a>Tu se mezi těmi muži, kteří šli s Davidem, ozvali všichni zlí a ničemové: "Protože s námi nešli, nedostanou nic z kořisti, kterou jsme získali. Ať si každý pouze odvede svou ženu a děti a ať jdou!"</span> <span class="verse"><a name="23">23</a>Ale David řekl: "Nenakládejte tak, moji bratři, s tím, co nám dal Hospodin. Ochraňoval nás a vydal nám do rukou tu hordu, která na nás přitrhla.</span> <span class="verse"><a name="24">24</a>Kdopak vás v této věci uposlechne? Podíl toho, jenž vyšel do boje, bude stejný jako podíl toho, jenž zůstal u výstroje; dostanou stejný díl."</span> <span class="verse"><a name="25">25</a>Tak tomu bylo od onoho dne i nadále. Ustanovil to jako nařízení a řád pro Izraele, platný podnes.</span> <span class="verse"><a name="26">26</a>Když David dorazil do Siklagu, rozeslal podíly z kořisti starším judským, svým přátelům, se vzkazem: "To je pro vás dar z kořisti získané na Hospodinových nepřátelích."</span> <span class="verse"><a name="27">27</a>Poslal jej starším do Bét-elu, do Rámotu v Negebu, do Jatiru,</span> <span class="verse"><a name="28">28</a>do Aróeru, do Sifmótu, do Eštemoy,</span> <span class="verse"><a name="29">29</a>do Rákalu, do měst Jerachmeelovců, do měst Kénijců,</span> <span class="verse"><a name="30">30</a>do Chormy, do Bór-ašanu, do Ataku,</span> <span class="verse"><a name="31">31</a>do Chebrónu a na všechna místa, kam David se svými muži chodíval.</span> </p></div</div></div></body></html>