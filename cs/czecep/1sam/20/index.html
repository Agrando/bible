<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/1sam/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/1sam">1 Samuel</a> &gt <strong>Chapter 20</strong></div><p><span class="verse"><a name="1">1</a>David uprchl z prorockého domu v Rámě a přišel si Jónatanovi postěžovat: "Co jsem provedl? Jaký je můj zločin? Jaký je můj hřích vůči tvému otci, že mi ukládá o život?"</span> <span class="verse"><a name="2">2</a>On mu odvětil: "Toho buď dalek! Nezemřeš. Vždyť můj otec neudělá ani to nejmenší, aniž se mi svěří. Proč by tohle můj otec přede mnou skrýval? Není tomu tak."</span> <span class="verse"><a name="3">3</a>David se ještě zapřisáhl a odporoval: "Tvůj otec určitě ví, že jsem získal tvou přízeň. Řekl: »Ať o tom neví Jónatan, aby se netrápil.« Nicméně, jakože živ je Hospodin a jakože živ jsi ty, od smrti mě dělí jen krůček."</span> <span class="verse"><a name="4">4</a>Jónatan se tedy Davida otázal: "Co chceš, abych pro tebe udělal?"</span> <span class="verse"><a name="5">5</a>David Jónatanovi řekl: "Hle, zítra je novoluní a já mám sedět s králem u jídla. Propusť mě a já se budu až do třetího dne navečer skrývat v poli.</span> <span class="verse"><a name="6">6</a>Bude-li mě tvůj otec pohřešovat, řekneš: »David mě naléhavě prosil, aby si směl odběhnout do svého města Betléma; koná se tam výroční obětní hod pro celou čeleď.«</span> <span class="verse"><a name="7">7</a>Jestliže řekne: »Dobře«, může být tvůj služebník klidný, jestliže však ho popadne vztek, věz, že se odhodlal k nejhoršímu.</span> <span class="verse"><a name="8">8</a>Prokaž proto milosrdenství svému služebníku, neboť jsi vstoupil se svým služebníkem ve smlouvu před Hospodinem. Jestliže jsem spáchal nějaký zločin, usmrť mě ty sám. Proč bys mě teď vodil ke svému otci?"</span> <span class="verse"><a name="9">9</a>Ale Jónatan odvětil: "Toho buď dalek! Dozvím-li se bezpečně, že se můj otec vůči tobě odhodlal k nejhoršímu, neoznámím ti to snad?"</span> <span class="verse"><a name="10">10</a>David se Jónatana otázal: "Kdo mi oznámí, když ti tvůj otec odpoví tvrdě?"</span> <span class="verse"><a name="11">11</a>Jónatan Davida vybídl: "Pojď, vyjdeme na pole." Oba vyšli na pole.</span> <span class="verse"><a name="12">12</a>Tu řekl Jónatan Davidovi: "Při Hospodinu, Bohu Izraele! Když zítra či pozítří v příhodnou dobu od svého otce vyzvím, že je to s Davidem dobré, tedy k tobě nikoho nepošlu a nebudu ti nic vzkazovat.</span> <span class="verse"><a name="13">13</a>Ať se mnou Hospodin udělá, co chce! Vzkážu ti, rozhodne-li se můj otec vůči tobě pro to nejhorší. Propustím tě a půjdeš v pokoji. Hospodin buď s tebou, jako byl s mým otcem.</span> <span class="verse"><a name="14">14</a>Avšak i ty mi prokazuj Hospodinovo milosrdenství, pokud budu živ a nezemřu,</span> <span class="verse"><a name="15">15</a>a nezpřetrhej svazky svého milosrdenství vůči mé rodině nikdy, ani tenkrát, až Hospodin vyhladí Davidovy nepřátele z povrchu země do posledního muže."</span> <span class="verse"><a name="16">16</a>I uzavřel Jónatan s Davidovým domem smlouvu: "Ať Hospodin volá Davidovy nepřátele k odpovědnosti."</span> <span class="verse"><a name="17">17</a>Nadto zavázal Jónatan Davida přísahou při své lásce k němu, neboť ho z duše miloval.</span> <span class="verse"><a name="18">18</a>Jónatan mu řekl: "Zítra bude novoluní, a až si všimnou tvého sedadla, budeš pohřešován.</span> <span class="verse"><a name="19">19</a>Třetího dne rychle sestup a přijď k místu, kde ses skrýval v den jednání, a zůstaň u kamene Ezelu.</span> <span class="verse"><a name="20">20</a>Já vystřelím vedle něho tři šípy, jako bych je vypustil na nějaký terč.</span> <span class="verse"><a name="21">21</a>Hned nato pošlu chlapce: »Jdi najít šípy.« Jestliže chlapci výslovně řeknu: »Hle, šípy jsou zde za tebou, seber je«, pak přijď, neboť to pro tebe bude znamenat pokoj, nic se ti nestane, jakože živ je Hospodin.</span> <span class="verse"><a name="22">22</a>Jestliže však řeknu mladíkovi: »Hle, šípy jsou dál před tebou«, pak odejdi, neboť tě posílá Hospodin.</span> <span class="verse"><a name="23">23</a>Ale slovo, které jsme si dali, já a ty, platí. Hospodin je navěky svědkem mezi mnou a tebou!"</span> <span class="verse"><a name="24">24</a>David se tedy skryl v poli. Když nastalo novoluní, král zasedl k hodu a jedl.</span> <span class="verse"><a name="25">25</a>Král se posadil tak jako jindy na sedadlo u stěny, ale Jónatan stál; po Saulově boku se posadil Abnér. Povšimli si Davidova místa.</span> <span class="verse"><a name="26">26</a>Onoho dne o tom Saul nepromluvil, neboť si řekl: "Přihodilo se mu něco, co jej znečistilo, není čistý."</span> <span class="verse"><a name="27">27</a>Když však druhého dne po novoluní si opět všimli Davidova místa, otázal se Saul svého syna Jónatana: "Proč Jišajův syn včera ani dnes nepřišel k hodu?"</span> <span class="verse"><a name="28">28</a>Jónatan Saulovi odpověděl: "David mě naléhavě prosil, aby směl do Betléma.</span> <span class="verse"><a name="29">29</a>Řekl: »Propusť mě, naše čeleď má ve městě obětní hod. Můj bratr mi přikázal přijít. Jestliže jsem tedy získal tvou přízeň, rád bych se uvolnil a podíval se na své bratry.« Proto se nedostavil ke královu stolu."</span> <span class="verse"><a name="30">30</a>Saul vzplanul proti Jónatanovi hněvem a křičel na něj: "Ty synu poběhlice, což jsem to nevěděl, že si Jišajova syna vyvoluješ ke své hanbě i k hanbě klínu své matky?</span> <span class="verse"><a name="31">31</a>Po všechny dny života Jišajova syna na zemi neobstojíš ty ani tvé království. Hned pro něho pošli a dej ho přivést ke mně, protože je synem smrti."</span> <span class="verse"><a name="32">32</a>Jónatan svému otci Saulovi odpověděl a otázal se ho: "Proč má zemřít? Co provedl?"</span> <span class="verse"><a name="33">33</a>Avšak Saul po něm mrštil kopím, aby ho proklál. I poznal Jónatan, že jeho otec je odhodlán Davida usmrtit.</span> <span class="verse"><a name="34">34</a>Jónatan, rozpálen hněvem, vstal od stolu a toho druhého dne po novoluní při hodu nejedl, protože se trápil pro Davida, že ho jeho otec potupil.</span> <span class="verse"><a name="35">35</a>Za jitra vyšel Jónatan na pole podle dohody s Davidem a byl s ním malý chlapec.</span> <span class="verse"><a name="36">36</a>Poručil svému chlapci: "Běž najít šípy, které vystřelím." Zatímco chlapec běžel, on přes něho vystřelil šíp.</span> <span class="verse"><a name="37">37</a>Když chlapec přišel k místu, kam Jónatan šíp vystřelil, volal Jónatan za chlapcem: "Není šíp tam dál před tebou?"</span> <span class="verse"><a name="38">38</a>A Jónatan volal za chlapcem: "Rychle, spěchej, nezastavuj se!" Jónatanův chlapec posbíral šípy a přišel ke svému pánu.</span> <span class="verse"><a name="39">39</a>Chlapec nic netušil. Jen Jónatan a David věděli, oč jde.</span> <span class="verse"><a name="40">40</a>Jónatan pak dal svou zbroj chlapci, kterého měl s sebou, a poručil mu: "Jdi, zanes to do města."</span> <span class="verse"><a name="41">41</a>A chlapec šel. Tu povstal David od jižní strany, padl tváří k zemi a třikrát se poklonil. Políbili se a plakali jeden pro druhého, až se David vzchopil.</span> <span class="verse"><a name="42">42</a>Jónatan řekl Davidovi: "Jdi v pokoji. Co jsme si my dva v Hospodinově jménu přísahali, toho ať je Hospodin navěky svědkem mezi mnou a tebou i mezi mým a tvým potomstvem."</span> </p></div</div></div></body></html>