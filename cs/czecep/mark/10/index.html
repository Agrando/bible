<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/mark/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/mark">Mark</a> &gt <strong>Chapter 10</strong></div><p><span class="verse"><a name="1">1</a>I vstal a šel odtamtud do judských krajin a za Jordán. Opět se k němu shromáždily zástupy, a on je zase učil, jak bylo jeho zvykem.</span> <span class="verse"><a name="2">2</a>Tu přišli farizeové a zkoušeli ho: ptali se ho, je-li muži dovoleno propustit manželku.</span> <span class="verse"><a name="3">3</a>Odpověděl jim: "Co vám ustanovil Mojžíš?"</span> <span class="verse"><a name="4">4</a>Řekli: "Mojžíš dovolil napsat rozlukový lístek a propustit."</span> <span class="verse"><a name="5">5</a>Ježíš jim řekl: "Pro tvrdost vašeho srdce vám napsal toto ustanovení.</span> <span class="verse"><a name="6">6</a>Od počátku stvoření 'Bůh učinil člověka jako muže a ženu;</span> <span class="verse"><a name="7">7</a>proto opustí muž svého otce i matku a připojí se ke své manželce,</span> <span class="verse"><a name="8">8</a>a budou ti dva jedno tělo'; takže již nejsou dva, ale jeden.</span> <span class="verse"><a name="9">9</a>A proto, co Bůh spojil, člověk nerozlučuj!"</span> <span class="verse"><a name="10">10</a>V domě se ho učedníci znovu na tu věc ptali.</span> <span class="verse"><a name="11">11</a>I řekl jim: "Kdo propustí svou manželku a vezme si jinou, dopouští se vůči ní cizoložství;</span> <span class="verse"><a name="12">12</a>a jestliže manželka propustí svého muže a vezme si jiného, dopouští se cizoložství."</span> <span class="verse"><a name="13">13</a>Tu mu přinášeli děti, aby se jich dotkl, ale učedníci jim to zakazovali.</span> <span class="verse"><a name="14">14</a>Když to Ježíš uviděl, rozhněval se a řekl: "Nechte děti přicházet ke mně, nebraňte jim, neboť takovým patří království Boží.</span> <span class="verse"><a name="15">15</a>Amen, pravím vám, kdo nepřijme Boží království jako dítě, jistě do něho nevejde."</span> <span class="verse"><a name="16">16</a>Objímal je, vzkládal na ně ruce a žehnal jim.</span> <span class="verse"><a name="17">17</a>Když se vydával na cestu, přiběhl k němu nějaký člověk, a poklekl před ním a ptal se ho: "Mistře dobrý, co mám dělat, abych měl podíl na věčném životě?"</span> <span class="verse"><a name="18">18</a>Ježíš mu řekl: "Proč mi říkáš dobrý? Nikdo není dobrý, jedině Bůh.</span> <span class="verse"><a name="19">19</a>Přikázání znáš: Nezabiješ, nezcizoložíš, nebudeš krást, nevydáš křivé svědectví, nebudeš podvádět, cti svého otce i svou matku!"</span> <span class="verse"><a name="20">20</a>On mu na to řekl: "Mistře, to všechno jsem dodržoval od svého mládí."</span> <span class="verse"><a name="21">21</a>Ježíš na něj s láskou pohleděl a řekl: "Jedno ti schází. Jdi, prodej všecko, co máš, rozdej chudým a budeš mít poklad v nebi; pak přijď a následuj mne!"</span> <span class="verse"><a name="22">22</a>On po těch slovech svěsil hlavu a smuten odešel, neboť měl mnoho majetku.</span> <span class="verse"><a name="23">23</a>Ježíš se rozhlédl po svých učednících a řekl jim: "Jak těžko vejdou do Božího království ti, kdo mají bohatství!"</span> <span class="verse"><a name="24">24</a>Učedníky ta slova zarazila. Ježíš jim ještě jednou řekl: "Dítky, jak těžké je vejít do království Božího!</span> <span class="verse"><a name="25">25</a>Snáze projde velbloud uchem jehly, než aby bohatý vešel do Božího království."</span> <span class="verse"><a name="26">26</a>Ještě více se zhrozili a říkali si: "Kdo tedy může být spasen?"</span> <span class="verse"><a name="27">27</a>Ježíš na ně pohleděl a řekl: "U lidí je to nemožné, ale ne u Boha; vždyť u Boha je možné všecko."</span> <span class="verse"><a name="28">28</a>Tu se Petr ozval: "Hle, my jsme opustili všecko a šli jsme za tebou."</span> <span class="verse"><a name="29">29</a>Ježíš jim řekl: "Amen, pravím vám, není nikoho, kdo opustil dům nebo bratry nebo sestry nebo matku nebo otce nebo děti nebo pole pro mne a pro evangelium,</span> <span class="verse"><a name="30">30</a>aby nyní, v tomto čase, nedostal spolu s pronásledováním stokrát více domů, bratří, sester, matek, dětí i polí a v přicházejícím věku život věčný.</span> <span class="verse"><a name="31">31</a>Mnozí první budou poslední a poslední první."</span> <span class="verse"><a name="32">32</a>Byli na cestě do Jeruzaléma a Ježíš šel před nimi; byli zaraženi a ti, kteří šli za nimi, se báli. Vzal k sobě opět svých Dvanáct a začal mluvit o tom, co ho má potkat:</span> <span class="verse"><a name="33">33</a>"Hle, jdeme do Jeruzaléma a Syn člověka bude vydán velekněžím a zákoníkům; odsoudí ho na smrt a vydají pohanům,</span> <span class="verse"><a name="34">34</a>budou se mu posmívat, poplivají ho, zbičují a zabijí; a po třech dnech i vstane."</span> <span class="verse"><a name="35">35</a>Přistoupili k němu Jakub a Jan, synové Zebedeovi, a řekli mu: "Mistře, chtěli bychom, abys nám učinil, oč tě požádáme."</span> <span class="verse"><a name="36">36</a>Řekl jim: "Co chcete, abych vám učinil?"</span> <span class="verse"><a name="37">37</a>Odpověděli mu: "Dej nám, abychom měli místo jeden po tvé pravici a druhý po levici v tvé slávě."</span> <span class="verse"><a name="38">38</a>Ale Ježíš jim řekl: "Nevíte, oč žádáte. Můžete pít kalich, který já piji, nebo být pokřtěni křtem, kterým já jsem křtěn?"</span> <span class="verse"><a name="39">39</a>Odpověděli: "Můžeme." Ježíš jim řekl: "Kalich, který já piji, budete pít a křtem, kterým já jsem křtěn, budete pokřtěni.</span> <span class="verse"><a name="40">40</a>Ale udělovat místa po mé pravici či levici není má věc; ta místa patří těm, jimž jsou připravena."</span> <span class="verse"><a name="41">41</a>Když to uslyšelo ostatních deset, začali se hněvat na Jakuba a Jana.</span> <span class="verse"><a name="42">42</a>Ježíš je zavolal k sobě a řekl jim: "Víte, že ti, kdo platí u národů za první, nad nimi panují, a kdo jsou u nich velcí, utlačují je.</span> <span class="verse"><a name="43">43</a>Ne tak bude mezi vámi; ale kdo se mezi vámi chce stát velkým, buď vaším služebníkem;</span> <span class="verse"><a name="44">44</a>a kdo chce být mezi vámi první, buď otrokem všech.</span> <span class="verse"><a name="45">45</a>Vždyť ani Syn člověka nepřišel, aby si dal sloužit, ale aby sloužil a dal svůj život jako výkupné za mnohé."</span> <span class="verse"><a name="46">46</a>Přišli do Jericha. A když vycházel s učedníky a s velkým zástupem z Jericha, seděl u cesty syn Timaiův, Bartimaios, slepý žebrák.</span> <span class="verse"><a name="47">47</a>Když uslyšel, že je to Ježíš Nazaretský, dal se do křiku: "Ježíši, Synu Davidův, smiluj se nade mnou!"</span> <span class="verse"><a name="48">48</a>Mnozí ho napomínali, aby mlčel. On však tím více křičel: "Synu Davidův, smiluj se nade mnou!"</span> <span class="verse"><a name="49">49</a>Ježíš se zastavil a řekl: "Zavolejte ho!" I zavolali toho slepého a řekli mu: "Vzchop se, vstaň, volá tě!"</span> <span class="verse"><a name="50">50</a>Odhodil svůj plášť, vyskočil a přišel k Ježíšovi.</span> <span class="verse"><a name="51">51</a>Ježíš mu řekl: "Co chceš abych pro tebe učinil?" Slepý odpověděl: "Pane, ať vidím!"</span> <span class="verse"><a name="52">52</a>Ježíš mu řekl: "Jdi, tvá víra tě zachránila." Hned prohlédl a šel tou cestou za ním.</span> </p></div</div></div></body></html>