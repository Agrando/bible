<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/mark/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/mark">Mark</a> &gt <strong>Chapter 1</strong></div><p><span class="verse"><a name="1">1</a>Počátek evangelia Ježíše Krista, Syna Božího.</span> <span class="verse"><a name="2">2</a>Je psáno u proroka Izaiáše: 'Hle, já posílám posla před tvou tváří, by ti připravil cestu.</span> <span class="verse"><a name="3">3</a>Hlas volajícího na poušti: Připravte cestu Páně, vyrovnejte mu stezky!'</span> <span class="verse"><a name="4">4</a>To se stalo, když Jan Křtitel vystoupil na poušti a kázal: "Čiňte pokání a dejte se pokřtít na odpuštění hříchů."</span> <span class="verse"><a name="5">5</a>Celá judská krajina i všichni z Jeruzaléma vycházeli k němu, vyznávali své hříchy a dávali se od něho křtít v řece Jordánu.</span> <span class="verse"><a name="6">6</a>Jan byl oděn velbloudí srstí, měl kožený pás kolem boků a jedl kobylky a med divokých včel.</span> <span class="verse"><a name="7">7</a>A kázal: "Za mnou přichází někdo silnější, než jsem já; nejsem hoden, abych se sklonil a rozvázal řemínek jeho obuvi.</span> <span class="verse"><a name="8">8</a>Já jsem vás křtil vodou, on vás bude křtít Duchem svatým.</span> <span class="verse"><a name="9">9</a>V těch dnech přišel Ježíš z Nazareta v Galileji a byl v Jordánu od Jana pokřtěn.</span> <span class="verse"><a name="10">10</a>V tom, jak vystupoval z vody, uviděl nebesa rozevřená a Ducha, který jako holubice sestupuje na něj.</span> <span class="verse"><a name="11">11</a>A z nebe se ozval hlas: "Ty jsi můj milovaný Syn, tebe jsem si vyvolil."</span> <span class="verse"><a name="12">12</a>A hned ho Duch vyvedl na poušť.</span> <span class="verse"><a name="13">13</a>Byl na poušti čtyřicet dní a satan ho pokoušel; byl mezi dravou zvěří a andělé ho obsluhovali.</span> <span class="verse"><a name="14">14</a>Když byl Jan uvězněn, přišel Ježíš do Galileje a kázal Boží evangelium.</span> <span class="verse"><a name="15">15</a>Naplnil se čas a přiblížilo se království Boží. Čiňte pokání a věřte evangeliu."</span> <span class="verse"><a name="16">16</a>Když šel podél Galilejského moře, uviděl Šimona a jeho bratra Ondřeje, jak vrhají síť do moře; byli totiž rybáři.</span> <span class="verse"><a name="17">17</a>Ježíš jim řekl: "Pojďte za mnou a učiním z vás rybáře lidí."</span> <span class="verse"><a name="18">18</a>Ihned opustili sítě a šli za ním.</span> <span class="verse"><a name="19">19</a>O něco dále uviděl Jakuba Zebedeova a jeho bratra Jana; ti byli na lodi a spravovali sítě.</span> <span class="verse"><a name="20">20</a>Hned je povolal. A zanechali na lodi svého otce Zebedea s pomocníky a šli za ním.</span> <span class="verse"><a name="21">21</a>Když přišli do Kafarnaum, hned v sobotu šel do synagógy a učil.</span> <span class="verse"><a name="22">22</a>I žasli nad jeho učením, neboť učil jako ten, kdo má moc, a ne jako zákoníci.</span> <span class="verse"><a name="23">23</a>V jejich synagóze byl právě člověk, posedlý nečistým duchem. Ten vykřikl:</span> <span class="verse"><a name="24">24</a>"Co je ti do nás, Ježíši Nazaretský? Přišel jsi nás zahubit? Vím, kdo jsi. Jsi svatý Boží."</span> <span class="verse"><a name="25">25</a>Ale Ježíš mu pohrozil: "Umlkni a vyjdi z něho!"</span> <span class="verse"><a name="26">26</a>Nečistý duch jím zalomcoval a s velikým křikem z něho vyšel.</span> <span class="verse"><a name="27">27</a>Všichni užasli a jeden druhého se ptali: "Co to je? Nové učení plné moci - i nečistým duchům přikáže, a poslechnou ho."</span> <span class="verse"><a name="28">28</a>A pověst o něm se rychle rozšířila po celé galilejské krajině.</span> <span class="verse"><a name="29">29</a>Když vyšel ze synagógy, vstoupil s Jakubem a Janem do domu Šimonova a Ondřejova.</span> <span class="verse"><a name="30">30</a>Šimonova tchyně ležela v horečce. Hned mu o ní pověděli.</span> <span class="verse"><a name="31">31</a>Přistoupil k ní, vzal ji za ruku a pozvedl ji. Horečka ji opustila a ona je obsluhovala.</span> <span class="verse"><a name="32">32</a>Když nastal večer a slunce zapadlo, přinášeli k němu všechny nemocné a posedlé.</span> <span class="verse"><a name="33">33</a>Celé město se shromáždilo u dveří.</span> <span class="verse"><a name="34">34</a>I uzdravil mnoho nemocných rozličnými neduhy a mnoho zlých duchů vyhnal. A nedovoloval zlým duchům mluvit, protože věděli, kdo je.</span> <span class="verse"><a name="35">35</a>Časně ráno, ještě za tmy, vstal a vyšel z domu; odešel na pusté místo a tam se modlil.</span> <span class="verse"><a name="36">36</a>Šimon a jeho druhové se pustili za ním.</span> <span class="verse"><a name="37">37</a>Když ho nalezli, řekli: "Všichni tě hledají."</span> <span class="verse"><a name="38">38</a>Řekne jim: "Pojďte jinam do okolních městeček, abych i tam kázal, nebo proto jsem vyšel."</span> <span class="verse"><a name="39">39</a>A tak šel, kázal v jejich synagógách po celé Galileji a vyháněl zlé duchy.</span> <span class="verse"><a name="40">40</a>Přijde k němu malomocný a na kolenou ho prosí: "Chceš-li, můžeš mě očistit."</span> <span class="verse"><a name="41">41</a>Ježíš se slitoval, vztáhl ruku, dotkl se ho a řekl: "Chci, buď čist."</span> <span class="verse"><a name="42">42</a>A hned se jeho malomocenství ztratilo a byl očištěn.</span> <span class="verse"><a name="43">43</a>Ježíš mu pohrozil, poslal jej ihned pryč</span> <span class="verse"><a name="44">44</a>a nařídil mu: "Ne, abys někomu něco říkal! Ale jdi, ukaž se knězi a obětuj za své očištění, co Mojžíš přikázal - jim na svědectví."</span> <span class="verse"><a name="45">45</a>On však odešel a mnoho o tom vyprávěl a rozhlašoval, takže Ježíš už nemohl veřejně vejít do města, ale zůstal venku na opuštěných místech. A chodili k němu odevšad.</span> </p></div</div></div></body></html>