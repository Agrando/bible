<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/mark/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/mark">Mark</a> &gt <strong>Chapter 15</strong></div><p><span class="verse"><a name="1">1</a>A hned zrána se poradili velekněží, starší a zákoníci, celá rada; spoutali Ježíše, odvedli jej a vydali Pilátovi.</span> <span class="verse"><a name="2">2</a>Pilát se ho otázal: "Ty jsi král Židů?" On mu odpověděl: "Ty sám to říkáš."</span> <span class="verse"><a name="3">3</a>Velekněží na něj mnoho žalovali.</span> <span class="verse"><a name="4">4</a>Tu se ho Pilát znovu otázal: "Nic neodpovídáš? Pohleď, co všecko na tebe žalují!"</span> <span class="verse"><a name="5">5</a>Ježíš však už nic neodpověděl, takže se Pilát divil.</span> <span class="verse"><a name="6">6</a>O svátcích jim propouštíval jednoho vězně, o kterého žádali.</span> <span class="verse"><a name="7">7</a>Ve vězení byl mezi vzbouřenci, kteří se při vzpouře dopustili vraždy, muž jménem Barabáš.</span> <span class="verse"><a name="8">8</a>Zástup přišel Piláta požádat o to, v čem jim obvykle vyhověl.</span> <span class="verse"><a name="9">9</a>Pilát jim na to řekl: "Chcete, abych vám propustil židovského krále?"</span> <span class="verse"><a name="10">10</a>Věděl totiž, že mu ho velekněží vydali ze zášti.</span> <span class="verse"><a name="11">11</a>Velekněží však podnítili zástup, ať jim raději propustí Barabáše.</span> <span class="verse"><a name="12">12</a>Pilát se jich znovu zeptal: "Co tedy mám učinit s tím, kterému říkáte židovský král?"</span> <span class="verse"><a name="13">13</a>Tu se znovu dali do křiku: "Ukřižuj ho!"</span> <span class="verse"><a name="14">14</a>Pilát jim řekl: "A čeho se vlastně dopustil?" Oni však ještě víc křičeli: "Ukřižuj ho!"</span> <span class="verse"><a name="15">15</a>Tu Pilát, aby vyhověl zástupu, propustil jim Barabáše; Ježíše dal zbičovat a vydal ho, aby byl ukřižován.</span> <span class="verse"><a name="16">16</a>Vojáci ho odvedli do místodržitelského dvora a svolali celou setninu.</span> <span class="verse"><a name="17">17</a>Navlékli mu purpurový plášť, upletli trnovou korunu, vsadili mu ji na hlavu</span> <span class="verse"><a name="18">18</a>a začali ho zdravit: "Buď zdráv, židovský králi!"</span> <span class="verse"><a name="19">19</a>Bili ho po hlavě holí, plivali na něj, klekali na kolena a padali před ním na zem.</span> <span class="verse"><a name="20">20</a>Když se mu dost naposmívali, svlékli mu purpurový plášť a oblékli ho zase do jeho šatů. Pak ho vyvedli ven, aby ho ukřižovali.</span> <span class="verse"><a name="21">21</a>Cestou přinutili nějakého Šimona z Kyrény, otce Alexandrova a Rufova, který šel z venkova, aby mu nesl kříž.</span> <span class="verse"><a name="22">22</a>A přivedli ho na místo zvané Golgota, což v překladu znamená 'Lebka'.</span> <span class="verse"><a name="23">23</a>Dávali mu víno okořeněné myrhou, on je však nepřijal.</span> <span class="verse"><a name="24">24</a>Ukřižovali ho a rozdělili si jeho šaty; losovali o ně, co si kdo vezme.</span> <span class="verse"><a name="25">25</a>Bylo devět hodin, když ho ukřižovali.</span> <span class="verse"><a name="26">26</a>Jeho provinění oznamoval nápis: "Král Židů."</span> <span class="verse"><a name="27">27</a>S ním ukřižovali dva povstalce, jednoho po pravici a druhého po levici.</span> <span class="verse"><a name="28">28</a>--- fehlt/missing</span> <span class="verse"><a name="29">29</a>Kolemjdoucí ho uráželi: potřásali hlavou a říkali: "Ty, který chceš zbořit chrám a ve třech dnech jej postavit,</span> <span class="verse"><a name="30">30</a>zachraň sám sebe a sestup s kříže!"</span> <span class="verse"><a name="31">31</a>Podobně se mu mezi sebou posmívali velekněží spolu se zákoníky. Říkali: "Jiné zachránil, sám sebe zachránit nemůže.</span> <span class="verse"><a name="32">32</a>Ať nyní sestoupí s kříže, ten Mesiáš, král izraelský, abychom to viděli a uvěřili!" Tupili ho i ti, kteří byli ukřižováni spolu s ním.</span> <span class="verse"><a name="33">33</a>Když bylo poledne, nastala tma po celé zemi až do tří hodin.</span> <span class="verse"><a name="34">34</a>O třetí hodině zvolal Ježíš mocným hlasem: "Eloi, Eloi, lema sabachtani?", což přeloženo znamená: 'Bože můj, Bože můj, proč jsi mne opustil?'</span> <span class="verse"><a name="35">35</a>Když to uslyšeli, říkali někteří z těch, kdo stáli okolo: "Hle, volá Eliáše."</span> <span class="verse"><a name="36">36</a>Kdosi pak odběhl, namočil houbu v octě, nabodl ji na prut a dával mu pít se slovy: "Počkejte, uvidíme, přijde-li ho Eliáš sejmout."</span> <span class="verse"><a name="37">37</a>Ale Ježíš vydal mocný hlas a skonal.</span> <span class="verse"><a name="38">38</a>Tu se chrámová opona roztrhla vpůli odshora až dolů.</span> <span class="verse"><a name="39">39</a>A když uviděl setník, který stál před ním, že takto skonal, řekl: "Ten člověk byl opravdu Syn Boží."</span> <span class="verse"><a name="40">40</a>Zpovzdálí se dívaly také ženy, mezi nimi Marie z Magdaly, Marie, matka Jakuba mladšího a Josefa, a Salome,</span> <span class="verse"><a name="41">41</a>které ho provázely a staraly se o něj, když byl v Galileji, a mnohé jiné, které se spolu s ním vydaly do Jeruzaléma.</span> <span class="verse"><a name="42">42</a>A když už nastal večer - byl totiž den přípravy, předvečer soboty -</span> <span class="verse"><a name="43">43</a>přišel Josef z Arimatie, vážený člen rady, který také očekával království Boží, dodal si odvahy, vešel k Pilátovi a požádal o Ježíšovo tělo.</span> <span class="verse"><a name="44">44</a>Pilát se podivil, že Ježíš už zemřel; zavolal setníka a zeptal se ho, je-li už dlouho mrtev.</span> <span class="verse"><a name="45">45</a>A když mu to setník potvrdil, daroval mrtvé tělo Josefovi.</span> <span class="verse"><a name="46">46</a>Ten koupil plátno, sňal Ježíše z kříže, zavinul ho do plátna a položil do hrobu, který byl vytesán ve skále, a ke vchodu přivalil kámen.</span> <span class="verse"><a name="47">47</a>Marie z Magdaly a Marie, matka Josefova, se dívaly, kam byl uložen.</span> </p></div</div></div></body></html>