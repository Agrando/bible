<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/mark/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/mark">Mark</a> &gt <strong>Chapter 4</strong></div><p><span class="verse"><a name="1">1</a>Opět začal učit u moře. Shromáždil se k němu tak veliký zástup, že musel vstoupit na loď na moři; posadil se v ní a celý zástup byl na břehu.</span> <span class="verse"><a name="2">2</a>Učil je mnohému v podobenstvích. Ve svém učení jim řekl:</span> <span class="verse"><a name="3">3</a>"Slyšte! Vyšel rozsévač rozsívat.</span> <span class="verse"><a name="4">4</a>Když rozsíval, padlo některé zrno podél cesty, a přiletěli ptáci a sezobali je.</span> <span class="verse"><a name="5">5</a>Jiné padlo na skalnatou půdu, kde nemělo dost země, a hned vzešlo, protože nebylo hluboko v zemi.</span> <span class="verse"><a name="6">6</a>Ale když vyšlo slunce, spálilo je; a protože nemělo kořen, uschlo.</span> <span class="verse"><a name="7">7</a>Jiné zase padlo do trní; trní vzrostlo, udusilo je, a zrno nevydalo úrodu.</span> <span class="verse"><a name="8">8</a>A jiná zrna padla do dobré země a vzcházela, rostla, dávala úrodu a přinášela užitek i třicetinásobný i šedesátinásobný i stonásobný."</span> <span class="verse"><a name="9">9</a>A řekl: "Kdo má uši k slyšení, slyš!"</span> <span class="verse"><a name="10">10</a>A když byl o samotě, vyptávali se ho ti, kdo byli s ním, co znamenají podobenství.</span> <span class="verse"><a name="11">11</a>I řekl jim: "Vám je dáno znát tajemství Božího království; ale těm, kdo jsou vně, děje se všechno v podobenstvích,</span> <span class="verse"><a name="12">12</a>aby 'hleděli a hleděli, ale neviděli, poslouchali a poslouchali, ale nechápali, aby se snad neobrátili a nebylo jim odpuštěno'."</span> <span class="verse"><a name="13">13</a>Řekl jim: "Nerozumíte tomuto podobenství? Jak porozumíte všem ostatním?</span> <span class="verse"><a name="14">14</a>Rozsévač rozsívá slovo.</span> <span class="verse"><a name="15">15</a>Toto jsou ti podél cesty, kde se rozsívá slovo: Když je uslyší, hned přichází satan a odnímá slovo do nich zaseté.</span> <span class="verse"><a name="16">16</a>A podobně ti, u nichž je zaseto na skalnatou půdu: Ti slyší slovo a hned je s radostí přijímají.</span> <span class="verse"><a name="17">17</a>Nemají však v sobě kořen a jsou nestálí; když pak přijde tíseň nebo pronásledování pro to slovo, hned odpadají.</span> <span class="verse"><a name="18">18</a>U jiných je zaseto do trní: Ti slyší slovo,</span> <span class="verse"><a name="19">19</a>ale časné starosti, vábivost majetku a chtivost ostatních věcí vnikají do nitra a dusí slovo, takže zůstane bez úrody.</span> <span class="verse"><a name="20">20</a>Toto pak jsou ti, u nichž je zaseto do dobré země: Ti slyší slovo, přijímají je a nesou úrodu třicetinásobnou i šedesátinásobnou i stonásobnou."</span> <span class="verse"><a name="21">21</a>A řekl jim: "Přichází snad světlo, aby bylo dáno pod nádobu nebo pod postel, a ne na svícen?</span> <span class="verse"><a name="22">22</a>Nic není skrytého, aby to jednou nebylo zjeveno, a nic nebylo utajeno, leč aby vyšlo najevo.</span> <span class="verse"><a name="23">23</a>Kdo má uši k slyšení, slyš!"</span> <span class="verse"><a name="24">24</a>Řekl jim také: "Dávejte pozor na to, co slyšíte! Jakou mírou měříte, takovou vám bude naměřeno, a ještě přidáno.</span> <span class="verse"><a name="25">25</a>Neboť kdo má, tomu bude dáno, a kdo nemá, tomu bude odňato i to co má."</span> <span class="verse"><a name="26">26</a>Dále řekl: "S královstvím Božím je to tak, jako když člověk vhodí semeno do země;</span> <span class="verse"><a name="27">27</a>ať spí či bdí, v noci i ve dne, semeno vzchází a roste, on ani neví jak.</span> <span class="verse"><a name="28">28</a>Země sama od sebe plodí nejprve stéblo, potom klas a nakonec zralé obilí v klasu.</span> <span class="verse"><a name="29">29</a>A když úroda dozraje, hned hospodář pošle srp, protože nastala žeň."</span> <span class="verse"><a name="30">30</a>Také řekl: "K čemu přirovnáme Boží království nebo jakým podobenstvím je znázorníme?</span> <span class="verse"><a name="31">31</a>Je jako hořčičné zrno: Když je zaseto do země, je menší, než všecka semena na zemi;</span> <span class="verse"><a name="32">32</a>ale když je zaseto, vzejde, přerůstá všechny byliny a vyhání tak velké větve, že ptáci mohou hnízdit v jejich stínu."</span> <span class="verse"><a name="33">33</a>V mnoha takových podobenstvích mluvil jim slovo tak, jak mohli slyšet.</span> <span class="verse"><a name="34">34</a>Bez podobenství k nim nemluvil, ale v soukromí svým učedníkům vykládal.</span> <span class="verse"><a name="35">35</a>Téhož dne večer jim řekl: "Přeplavme se na druhou stranu!"</span> <span class="verse"><a name="36">36</a>I opustili zástup a odvezli ho lodí, na které byl. A jiné lodi ho doprovázely.</span> <span class="verse"><a name="37">37</a>Tu se strhla velká bouře s vichřicí a vlny se valily na loď, že už byla skoro plná.</span> <span class="verse"><a name="38">38</a>On však na zádi lodi na podušce spal. I probudí ho a řeknou mu: "Mistře, tobě je jedno, že zahyneme?"</span> <span class="verse"><a name="39">39</a>Tu vstal, pohrozil větru a řekl moři: "Zmlkni a utiš se!" I ustal vítr a bylo veliké ticho.</span> <span class="verse"><a name="40">40</a>A řekl jim: "Proč jste tak ustrašení? Což nemáte víru?"</span> <span class="verse"><a name="41">41</a>Zděsili se velikou bázní a říkali jeden druhému: "Kdo to jen je, že ho poslouchá i vítr i moře?"</span> </p></div</div></div></body></html>