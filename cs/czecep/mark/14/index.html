<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/mark/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/mark">Mark</a> &gt <strong>Chapter 14</strong></div><p><span class="verse"><a name="1">1</a>Bylo dva dny před velikonocemi, svátkem nekvašených chlebů. Velekněží a zákoníci přemýšleli, jak by se Ježíše lstí zmocnili a zabili ho.</span> <span class="verse"><a name="2">2</a>Říkali: "Jen ne při svátečním shromáždění, aby se lid nevzbouřil."</span> <span class="verse"><a name="3">3</a>Když byl v Betanii v domě Šimona Malomocného a seděl u stolu, přišla žena, která měla alabastrovou nádobku pravého vzácného oleje z nardu. Rozbila ji a olej vylila na jeho hlavu.</span> <span class="verse"><a name="4">4</a>Někteří se hněvali: "Nač ta ztráta oleje?</span> <span class="verse"><a name="5">5</a>Mohl se prodat za víc než tři sta denárů a ty se mohly dát chudým." A osopili se na ni.</span> <span class="verse"><a name="6">6</a>Ježíš však řekl: "Nechte ji! Proč ji trápíte? Vykonala na mě dobrý skutek.</span> <span class="verse"><a name="7">7</a>Vždyť chudé máte stále kolem sebe, a kdykoli chcete, můžete jim činit dobře; mne však nemáte stále.</span> <span class="verse"><a name="8">8</a>Ona učinila, co měla; už napřed pomazala mé tělo k pohřbu.</span> <span class="verse"><a name="9">9</a>Amen, pravím vám, všude po celém světě, kde bude kázáno evangelium, bude se mluvit na její památku také o tom, co ona učinila."</span> <span class="verse"><a name="10">10</a>Jidáš Iškariotský, jeden z Dvanácti, odešel k velekněžím, aby jim ho zradil.</span> <span class="verse"><a name="11">11</a>Ti se zaradovali, když to slyšeli, a slíbili mu peníze. I hledal vhodnou příležitost, jak by jim ho vydal.</span> <span class="verse"><a name="12">12</a>Prvního dne nekvašených chlebů, když se zabíjel velikonoční beránek, řekli Ježíšovi jeho učedníci: "Kde chceš, abychom ti připravili velikonoční večeři?"</span> <span class="verse"><a name="13">13</a>Poslal dva ze svých učedníků a řekl jim: "Jděte do města a potká vás člověk, který nese džbán vody. Jděte za ním,</span> <span class="verse"><a name="14">14</a>a kam vejde, řekněte hospodáři: 'Mistr vzkazuje: Kde je pro mne světnice, v níž bych jedl se svými učedníky velikonočního beránka?'</span> <span class="verse"><a name="15">15</a>A on vám ukáže velkou horní místnost, zařízenou a připravenou; tam pro nás připravte večeři!"</span> <span class="verse"><a name="16">16</a>Učedníci šli, a když přišli do města, nalezli všecko, jak jim to řekl; a připravili velikonočního beránka.</span> <span class="verse"><a name="17">17</a>Večer přišel Ježíš s Dvanácti.</span> <span class="verse"><a name="18">18</a>A když byli u stolu a jedli, řekl: "Amen, pravím vám, že jeden z vás mě zradí, ten, který se mnou jí."</span> <span class="verse"><a name="19">19</a>Zarmoutilo je to a začali se ho jeden po druhém ptát: "Snad ne já?"</span> <span class="verse"><a name="20">20</a>Řekl jim: "Jeden z Dvanácti, který se mnou namáčí chléb v téže míse.</span> <span class="verse"><a name="21">21</a>Syn člověka odchází, jak je o něm psáno, ale běda tomu, který Syna člověka zrazuje. Pro toho by bylo lépe, kdyby se byl vůbec nenarodil."</span> <span class="verse"><a name="22">22</a>Když jedli, vzal chléb, požehnal. lámal a dával jim se slovy: "Vezměte, toto jest mé tělo."</span> <span class="verse"><a name="23">23</a>Pak vzal kalich, vzdal díky, podal jim ho a pili z něho všichni.</span> <span class="verse"><a name="24">24</a>A řekl jim: "Toto jest má krev, která zpečeťuje smlouvu a prolévá se za mnohé.</span> <span class="verse"><a name="25">25</a>Amen, pravím vám, že nebudu již píti z plodu vinné révy až do toho dne, kdy budu píti nový kalich v Božím království."</span> <span class="verse"><a name="26">26</a>Když zazpívali chvalozpěv, šli na Olivovou horu.</span> <span class="verse"><a name="27">27</a>Ježíš jim řekl: "Všichni ode mne odpadnete, neboť je psáno: 'Budou bít pastýře a ovce se rozprchnou.'</span> <span class="verse"><a name="28">28</a>Ale po svém vzkříšení vás předejdu do Galileje."</span> <span class="verse"><a name="29">29</a>Tu mu Petr řekl: "I kdyby všichni odpadli, já ne."</span> <span class="verse"><a name="30">30</a>Ježíš mu odpověděl: "Amen, pravím tobě, že dnes, této noci, dřív než kohout dvakrát zakokrhá, právě ty mě třikrát zapřeš."</span> <span class="verse"><a name="31">31</a>On však ještě horlivěji prohlašoval: "I kdybych měl spolu s tebou umřít, nezapřu tě." Tak mluvili všichni.</span> <span class="verse"><a name="32">32</a>Přišli na místo zvané Getsemane. Ježíš řekl svým učedníkům: "Počkejte tu, než se pomodlím."</span> <span class="verse"><a name="33">33</a>Pak vzal s sebou Petra, Jakuba a Jana. Přepadla ho hrůza a úzkost.</span> <span class="verse"><a name="34">34</a>I řekl jim: "Má duše je smutná až k smrti. Zůstaňte zde a bděte!"</span> <span class="verse"><a name="35">35</a>Poodešel od nich, padl na zem a modlil se, aby ho, je-li možné, minula tato hodina.</span> <span class="verse"><a name="36">36</a>Řekl: "Abba, Otče, tobě je všecko možné; odejmi ode mne tento kalich, ale ne, co já chci, nýbrž co ty chceš."</span> <span class="verse"><a name="37">37</a>Přišel k učedníkům a zastihl je v spánku. Řekl Petrovi: "Šimone, ty spíš? Nedokázal jsi jedinou hodinu bdít?</span> <span class="verse"><a name="38">38</a>Bděte a modlete se, abyste neupadli do pokušení. Váš duch je odhodlán, ale tělo slabé."</span> <span class="verse"><a name="39">39</a>Znovu odešel a modlil se stejnými slovy.</span> <span class="verse"><a name="40">40</a>A když se vrátil, zastihl je spící; oči se jim zavíraly a nevěděli, co by mu odpověděli.</span> <span class="verse"><a name="41">41</a>Přišel potřetí a řekl jim: "Ještě spíte a odpočíváte? Už dost! Přišla hodina, hle, Syn člověka je vydáván do rukou hříšníků.</span> <span class="verse"><a name="42">42</a>Vstaňte, pojďme! Hle, přibližuje se ten, který mě zrazuje."</span> <span class="verse"><a name="43">43</a>Ještě ani nedomluvil a přišel Jidáš, jeden z Dvanácti. Velekněží, zákoníci a starší s ním poslali zástup, ozbrojený meči a holemi.</span> <span class="verse"><a name="44">44</a>Jeho zrádce s nimi domluvil znamení. Řekl jim: "Kterého políbím, ten to je; toho zatkněte a pod dozorem odveďte."</span> <span class="verse"><a name="45">45</a>Když Jidáš přišel, hned k Ježíšovi přistoupil a řekl: "Mistře!" a políbil ho.</span> <span class="verse"><a name="46">46</a>Oni pak na něho vztáhli ruce a zmocnili se ho.</span> <span class="verse"><a name="47">47</a>Tu jeden z těch, kdo stáli kolem, tasil meč, zasáhl veleknězova sluhu a uťal mu ucho.</span> <span class="verse"><a name="48">48</a>Ale Ježíš jim řekl: "Vyšli jste na mne jako na povstalce s meči a holemi, abyste mě zajali.</span> <span class="verse"><a name="49">49</a>Denně jsem vás učíval v chrámě a nezmocnili jste se mne. Ale je třeba, aby se naplnila Písma!"</span> <span class="verse"><a name="50">50</a>Všichni ho opustili a utekli.</span> <span class="verse"><a name="51">51</a>Šel za ním nějaký mladík, který měl na sobě jen kus plátna přes nahé tělo; toho chytili.</span> <span class="verse"><a name="52">52</a>On jim však nechal plátno v rukou a utekl.</span> <span class="verse"><a name="53">53</a>Ježíše odvedli k veleknězi, kde se shromáždili nejvyšší kněží, starší a zákoníci.</span> <span class="verse"><a name="54">54</a>Petr šel zpovzdálí za Ježíšem až dovnitř do veleknězova dvora; seděl tam spolu se sluhy a ohříval se u ohně.</span> <span class="verse"><a name="55">55</a>Velekněží a celá rada hledali proti Ježíšovi svědectví, aby ho mohli odsoudit k smrti, ale nenalézali.</span> <span class="verse"><a name="56">56</a>Mnozí sice proti němu křivě svědčili, ale svědectví se neshodovala.</span> <span class="verse"><a name="57">57</a>Někteří pak vystoupili a křivě proti němu svědčili:</span> <span class="verse"><a name="58">58</a>"Slyšeli jsme ho říkat: Já zbořím tento chrám udělaný rukama a ve třech dnech vystavím jiný, ne rukama udělaný."</span> <span class="verse"><a name="59">59</a>Ale ani jejich svědectví se neshodovala.</span> <span class="verse"><a name="60">60</a>Tu velekněz vstal, postavil se uprostřed a otázal se Ježíše: "Nic neodpovídáš na to, co tihle proti tobě svědčí?"</span> <span class="verse"><a name="61">61</a>On však mlčel a nic neodpověděl. Opět se ho velekněz zeptal: "Jsi Mesiáš, Syn Požehnaného?"</span> <span class="verse"><a name="62">62</a>Ježíš řekl: "Já jsem. A uzříte Syna člověka sedět po pravici Všemohoucího a přicházet s oblaky nebeskými."</span> <span class="verse"><a name="63">63</a>Tu velekněz roztrhl svá roucha a řekl: "Nač potřebujeme ještě svědky?</span> <span class="verse"><a name="64">64</a>Slyšeli jste rouhání. Co o tom soudíte?" Oni pak všichni rozhodli, že je hoden smrti.</span> <span class="verse"><a name="65">65</a>Někteří na něj počali plivat, zakrývali mu obličej, bili ho po hlavě a říkali mu: "Prorokuj!" A sluhové ho tloukli do tváře.</span> <span class="verse"><a name="66">66</a>Když byl Petr dole v nádvoří, přišla jedna z veleknězových služek,</span> <span class="verse"><a name="67">67</a>a když uviděla Petra, jak se ohřívá, pohlédla na něj a řekla: "I ty jsi byl s tím Nazaretským Ježíšem!"</span> <span class="verse"><a name="68">68</a>On však zapřel: "O ničem nevím a vůbec nechápu, co říkáš." A vyšel ven do předního dvora. V tom zakokrhal kohout.</span> <span class="verse"><a name="69">69</a>Ale služka ho uviděla a zase začala říkat těm, kteří stáli poblíž: "Ten člověk je z nich!"</span> <span class="verse"><a name="70">70</a>On však opět zapíral. A zakrátko zase ti, kdo stáli kolem, řekli Petrovi: "Jistě jsi z nich, vždyť jsi z Galileje!"</span> <span class="verse"><a name="71">71</a>On se však začal zaklínat a zapřísahat: "Neznám toho člověka, o němž mluvíte."</span> <span class="verse"><a name="72">72</a>V tom kohout zakokrhal podruhé. Tu se Petr rozpomněl na slova, která mu Ježíš řekl: "Dřív než kohout dvakrát zakokrhá, třikrát mě zapřeš." A dal se do pláče.</span> </p></div</div></div></body></html>