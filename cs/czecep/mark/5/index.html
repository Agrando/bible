<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/mark/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/mark">Mark</a> &gt <strong>Chapter 5</strong></div><p><span class="verse"><a name="1">1</a>Přijeli na protější břeh moře do krajiny gerasenské.</span> <span class="verse"><a name="2">2</a>Sotva vystoupil z lodi, vyšel proti němu z hrobů člověk nečistého ducha.</span> <span class="verse"><a name="3">3</a>Ten bydlel v hrobech a nikdo ho nedokázal spoutat už ani řetězy.</span> <span class="verse"><a name="4">4</a>Často totiž byl už spoután okovy a řetězy, ale řetězy se sebe strhal a okovy rozlámal. Nikdo neměl sílu ho zkrotit.</span> <span class="verse"><a name="5">5</a>A stále v noci i ve dne křičel mezi hroby a na horách a bil do sebe kamením.</span> <span class="verse"><a name="6">6</a>Když spatřil z dálky Ježíše, přiběhl, padl před ním na zem</span> <span class="verse"><a name="7">7</a>a hrozně křičel: "Co je ti po mně, Ježíši, synu Boha nejvyššího? Při Bohu tě zapřísahám, netrap mě!"</span> <span class="verse"><a name="8">8</a>Ježíš mu totiž řekl: "Duchu nečistý, vyjdi z toho člověka!"</span> <span class="verse"><a name="9">9</a>A zeptal se ho: "Jaké je tvé jméno?" Odpověděl: "Mé jméno je 'legie', poněvadž je nás mnoho."</span> <span class="verse"><a name="10">10</a>A velmi ho prosil, aby je neposílal pryč z té krajiny.</span> <span class="verse"><a name="11">11</a>Páslo se tam na svahu hory velké stádo vepřů.</span> <span class="verse"><a name="12">12</a>I prosili ho ti zlí duchové: "Pošli nás, ať vejdeme do těch vepřů!"</span> <span class="verse"><a name="13">13</a>On jim to dovolil. Tu nečistí duchové vyšli z posedlého a vešli do vepřů. Stádo pak - bylo jich na dva tisíce - hnalo se střemhlav po srázu do moře a v moři se utopilo.</span> <span class="verse"><a name="14">14</a>Pasáci utekli a donesli o tom zprávu do města i vesnic. Lidé se šli podívat, co se stalo.</span> <span class="verse"><a name="15">15</a>Přišli k Ježíšovi a spatřili toho posedlého, který míval množství zlých duchů, jak sedí oblečen a chová se rozumně; a zděsili se.</span> <span class="verse"><a name="16">16</a>Ti, kteří to viděli, vyprávěli o posedlém a také o vepřích, co se s nimi stalo.</span> <span class="verse"><a name="17">17</a>Tu počali Ježíše prosit, aby odešel z jejich končin.</span> <span class="verse"><a name="18">18</a>Když vstupoval na loď, prosil ho ten člověk dříve posedlý, aby směl s ním.</span> <span class="verse"><a name="19">19</a>Ale nedovolil mu to a řekl: "Jdi domů k svým a pověz jim, jak veliké věci ti učinil Pán, když se nad tebou smiloval."</span> <span class="verse"><a name="20">20</a>Tehdy odešel a začal zvěstovat v Dekapoli, jak veliké věci mu učinil Ježíš; a všichni se divili.</span> <span class="verse"><a name="21">21</a>Když se Ježíš přeplavil v lodi opět na druhou stranu, shromáždil se k němu veliký zástup, když byl ještě na břehu moře.</span> <span class="verse"><a name="22">22</a>Tu přišel k němu jeden představený synagógy, jménem Jairos, a sotva Ježíše spatřil, padl mu k nohám</span> <span class="verse"><a name="23">23</a>a úpěnlivě ho prosil: "Má dcerka umírá. Pojď, vlož na ni ruce, aby byla zachráněna a žila!"</span> <span class="verse"><a name="24">24</a>Ježíš odešel s ním. Velký zástup šel za ním a tlačil se na něj.</span> <span class="verse"><a name="25">25</a>A byla tam žena, která měla dvanáct let krvácení.</span> <span class="verse"><a name="26">26</a>Podstoupila mnohé léčení u mnoha lékařů a vynaložila všecko, co měla, ale nic jí nepomohlo, naopak, šlo to s ní stále k horšímu.</span> <span class="verse"><a name="27">27</a>Když zaslechla o Ježíšovi, přišla ze zadu v zástupu a dotkla se jeho šatu.</span> <span class="verse"><a name="28">28</a>Říkala si totiž: "Dotknu-li se aspoň jeho šatu, budu vysvobozena!"</span> <span class="verse"><a name="29">29</a>A rázem přestalo jí krvácení a ucítila v těle, že je vyléčena ze svého trápení.</span> <span class="verse"><a name="30">30</a>Ježíš hned poznal, že z něho vyšla síla, otočil se v zástupu a řekl: "Kdo se to dotkl mého šatu?"</span> <span class="verse"><a name="31">31</a>Jeho učedníci mu řekli: "Vidíš, jak se na tebe zástup tlačí, a ptáš se: 'Kdo se mne to dotkl'?"</span> <span class="verse"><a name="32">32</a>I rozhlížel se, aby našel tu, která to učinila.</span> <span class="verse"><a name="33">33</a>Ta žena věděla, co se s ní stalo, a tak s bázní a chvěním přišla, padla mu k nohám a pověděla celou pravdu.</span> <span class="verse"><a name="34">34</a>A on jí řekl: "Dcero, tvá víra tě zachránila. Odejdi v pokoji, uzdravena ze svého trápení!"</span> <span class="verse"><a name="35">35</a>Když ještě mluvil, přišli lidé z domu představeného synagógy a řekli: "Tvá dcera zemřela; proč ještě obtěžuješ mistra?"</span> <span class="verse"><a name="36">36</a>Ale Ježíš nedbal na ta slova a řekl představenému synagógy: "Neboj se, jen věř!"</span> <span class="verse"><a name="37">37</a>A nedovolil nikomu, aby šel s ním, kromě Petra, Jakuba a jeho bratra Jana.</span> <span class="verse"><a name="38">38</a>Když přišli do domu představeného synagógy, spatřili velký rozruch, pláč a kvílení.</span> <span class="verse"><a name="39">39</a>Vešel dovnitř a řekl jim: "Proč ten rozruch a pláč? Dítě neumřelo, ale spí."</span> <span class="verse"><a name="40">40</a>Oni se mu posmívali. On však všecky vyhnal, vzal s sebou otce dítěte, matku a ty, kdo byli s ním, a vystoupil tam, kde dítě leželo.</span> <span class="verse"><a name="41">41</a>Vzal ji za ruku a řekl: "Talitha kum," což znamená: "Děvče, pravím ti, vstaň!"</span> <span class="verse"><a name="42">42</a>Tu děvče hned vstalo a chodilo; bylo jí dvanáct let. A zmocnil se jich úžas a zděšení.</span> <span class="verse"><a name="43">43</a>Přísně jim nařídil, že se to nikdo nesmí dovědět, a řekl, aby jí dali něco k jídlu.</span> </p></div</div></div></body></html>