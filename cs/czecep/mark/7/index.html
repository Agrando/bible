<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/mark/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/mark">Mark</a> &gt <strong>Chapter 7</strong></div><p><span class="verse"><a name="1">1</a>Shromáždili se k němu farizeové a někteří ze zákoníků, kteří přišli z Jeruzaléma.</span> <span class="verse"><a name="2">2</a>Uviděli některé z jeho učedníků, jak jedí znesvěcujícíma, to jest neomytýma rukama.</span> <span class="verse"><a name="3">3</a>(Farizeové totiž a všichni židé se drží tradice otců a nejedí, dokud si k zápěstí neomyjí ruce.</span> <span class="verse"><a name="4">4</a>A po návratu z trhu nejedí, dokud se neočistí. A je ještě mnoho jiných tradic, kterých se drží: ponořování pohárů, džbánů a měděných mis.)</span> <span class="verse"><a name="5">5</a>Farizeové a zákoníci se ho zeptali: "Proč se tvoji učedníci neřídí podle tradice otců a jedí znesvěcujícíma rukama?"</span> <span class="verse"><a name="6">6</a>Řekl jim: "Dobře prorokoval Izaiáš o vás pokrytcích, jak je psáno: 'Tento lid ctí mě rty, ale srdce jejich je daleko ode mne;</span> <span class="verse"><a name="7">7</a>marná je zbožnost, kterou mne ctí, učíce naukám, jež jsou jen příkazy lidskými.'</span> <span class="verse"><a name="8">8</a>Opustili jste přikázání Boží a držíte se lidské tradice."</span> <span class="verse"><a name="9">9</a>A ještě řekl: "Jak dovedně rušíte Boží přikázání, abyste zachovali svou tradici!</span> <span class="verse"><a name="10">10</a>Vždyť Mojžíš řekl: 'Cti svého otce i svou matku' a 'kdo zlořečí otci nebo matce, ať je potrestán smrtí'.</span> <span class="verse"><a name="11">11</a>Vy však učíte: Řekne-li někdo otci nebo matce: 'To, čím jsem ti zavázán pomoci, je korbán (to jest dar Bohu)',</span> <span class="verse"><a name="12">12</a>již podle vás nemusí pro otce nebo matku nic udělat;</span> <span class="verse"><a name="13">13</a>tak rušíte Boží slovo svou tradicí, kterou pěstujete. A takových podobných věcí činíte mnoho."</span> <span class="verse"><a name="14">14</a>Když znovu svolal zástup, řekl jim: "Slyšte mě všichni a rozumějte:</span> <span class="verse"><a name="15">15</a>Nic, co zvenčí vchází do člověka, nemůže ho znesvětit; ale co z člověka vychází, to jej znesvěcuje.</span> <span class="verse"><a name="16">16</a>Kdo má uši k slyšení, slyš!"</span> <span class="verse"><a name="17">17</a>Když opustil zástup a vešel do domu, ptali se ho jeho učedníci na to podobenství.</span> <span class="verse"><a name="18">18</a>Řekl jim: "Tak i vy jste nechápaví? Nerozumíte, že nic, co zvenčí vchází do člověka, nemůže ho znesvětit,</span> <span class="verse"><a name="19">19</a>poněvadž mu nevchází do srdce, ale do břicha a jde do hnoje?" Tak prohlásil všechny pokrmy za čisté.</span> <span class="verse"><a name="20">20</a>A řekl: "Co vychází z člověka, to ho znesvěcuje.</span> <span class="verse"><a name="21">21</a>Z nitra totiž, z lidského srdce, vycházejí zlé myšlenky, smilství, loupeže, vraždy,</span> <span class="verse"><a name="22">22</a>cizoložství, chamtivost, zlovolnost, lest, bezuzdnost, závistivý pohled, urážky, nadutost, opovážlivost.</span> <span class="verse"><a name="23">23</a>Všecko toto zlé vychází z nitra a znesvěcuje člověka."</span> <span class="verse"><a name="24">24</a>Vstal a šel odtud do končin týrských. Vešel do jednoho domu a nechtěl, aby o tom někdo věděl. Nemohlo se to však utajit;</span> <span class="verse"><a name="25">25</a>hned o něm uslyšela jedna žena, jejíž dcerka měla nečistého ducha. Přišla a padla mu k nohám;</span> <span class="verse"><a name="26">26</a>ta žena byla pohanka, rodem Syrofeničanka. Prosila ho, aby vyhnal zlého ducha z její dcery.</span> <span class="verse"><a name="27">27</a>On jí řekl: "Nech napřed nasytit děti. Neboť se nesluší vzít dětem chléb a hodit jej psům."</span> <span class="verse"><a name="28">28</a>Odpověděla mu: "Ovšem, pane, jenže i psi se pod stolem živí z drobtů po dětech."</span> <span class="verse"><a name="29">29</a>Pravil jí: "Žes to řekla, jdi, zlý duch vyšel z tvé dcery."</span> <span class="verse"><a name="30">30</a>Když se vrátila domů, nalezla dítě ležící na lůžku a zlý duch byl pryč.</span> <span class="verse"><a name="31">31</a>Ježíš se vrátil na území Týru a šel přes Sidón k jezeru Galilejskému územím Dekapole.</span> <span class="verse"><a name="32">32</a>Tu k němu přivedou člověka hluchého a špatně mluvícího a prosí ho, aby na něj vložil ruku.</span> <span class="verse"><a name="33">33</a>Vzal ho stranou od zástupu, vložil prsty do jeho uší, dotkl se slinou jeho jazyka,</span> <span class="verse"><a name="34">34</a>vzhlédl k nebi, povzdechl a řekl: "Effatha", což znamená 'otevři se!'</span> <span class="verse"><a name="35">35</a>I otevřel se mu sluch, uvolnilo se pouto jeho jazyka a mluvil správně.</span> <span class="verse"><a name="36">36</a>Ježíš jim nařídil, aby to nikomu neříkali. Čím víc jim to však nařizoval, tím více to rozhlašovali.</span> <span class="verse"><a name="37">37</a>Nadmíru se divili a říkali: "Dobře všecko učinil. I hluchým dává sluch a němým řeč."</span> </p></div</div></div></body></html>