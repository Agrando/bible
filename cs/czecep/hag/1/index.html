<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/hag/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/hag">Haggai</a> &gt <strong>Chapter 1</strong></div><p><span class="verse"><a name="1">1</a>V druhém roce vlády krále Dareia, prvního dne šestého měsíce, stalo se slovo Hospodinovo skrze proroka Agea k judskému místodržiteli Zerubábelovi, synu Šealtíelovu a k veleknězi Jóšuovi, synu Jósadakovu.</span> <span class="verse"><a name="2">2</a>"Toto praví Hospodin zástupů: Tento lid říká: »Ještě nepřišel čas, čas k budování Hospodinova domu.«"</span> <span class="verse"><a name="3">3</a>I stalo se slovo Hospodinovo skrze proroka Agea:</span> <span class="verse"><a name="4">4</a>"Je snad čas k tomu, abyste si bydleli v domech vykládaných dřevem, zatímco tento dům je v troskách?</span> <span class="verse"><a name="5">5</a>Nyní toto praví Hospodin zástupů: Vezměte si k srdci své cesty!</span> <span class="verse"><a name="6">6</a>Sejete mnoho, a sklízí se málo. Jen jezte, nenasytíte se; jen pijte, žízeň neuhasíte; jen se oblékejte, nezahřejete se. Kdo se dává najmout za mzdu, ukládá ji do děravého váčku."</span> <span class="verse"><a name="7">7</a>"Toto praví Hospodin zástupů: Vezměte si k srdci své cesty.</span> <span class="verse"><a name="8">8</a>Vystupte na horu, přivezte dříví a budujte dům! V něm budu mít zalíbení, v něm se oslavím, praví Hospodin.</span> <span class="verse"><a name="9">9</a>Pachtíte se za mnoha věcmi a máte z toho málo. Co přinesete domů, já rozvěji. Proč se to děje? je výrok Hospodina zástupů. Protože můj dům je v troskách, zatímco vy se staráte každý jen o svůj dům.</span> <span class="verse"><a name="10">10</a>Proto nebe nad vámi zadrželo rosu a země zadržela svoji úrodu.</span> <span class="verse"><a name="11">11</a>Přivolal jsem sucho na zemi i na hory, na obilí i na vinný mošt a na čerstvý olej, na všechno, co přináší role, také na lidi i na dobytek, na všechno, co se rukama vytěží."</span> <span class="verse"><a name="12">12</a>Tehdy Zerubábel, syn Šealtíelův, a velekněz Jóšua, syn Jósadakův, i celý pozůstatek lidu uposlechli hlasu Hospodina, svého Boha, a slov proroka Agea, protože ho poslal Hospodin, jejich Bůh, a lid se začal bát Hospodina.</span> <span class="verse"><a name="13">13</a>Hospodinův posel Ageus řekl z Hospodinova pověření lidu: "Já jsem s vámi, je výrok Hospodinův."</span> <span class="verse"><a name="14">14</a>A Hospodin probudil ducha judského místodržitele Zerubábela, syna Šeltíelova, a ducha velekněze Jóšuy, syna Jósadakova, i ducha celého pozůstatku lidu. I přišli a dali se do díla na domě Hospodina zástupů, svého Boha,</span> <span class="verse"><a name="15">15</a>dvacátého čtvrtého dne šestého měsíce druhého roku vlády krále Dareia.</span> </p></div</div></div></body></html>