<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/john/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/john">John</a> &gt <strong>Chapter 20</strong></div><p><span class="verse"><a name="1">1</a>První den po sobotě, když ještě byla tma, šla Marie Magdalská k hrobu a spatřila, že kámen je od hrobu odvalen.</span> <span class="verse"><a name="2">2</a>Běžela k Šimonu Petrovi a k tomu učedníkovi, kterého Ježíš miloval, a řekla jim: "Vzali Pána z hrobu, a nevíme, kam ho položili."</span> <span class="verse"><a name="3">3</a>Petr a ten druhý učedník vstali a šli k hrobu.</span> <span class="verse"><a name="4">4</a>Oba dva běželi, ale ten druhý učedník předběhl Petra a byl u hrobu první.</span> <span class="verse"><a name="5">5</a>Sehnul se a viděl tam ležet lněná plátna, ale dovnitř nevešel.</span> <span class="verse"><a name="6">6</a>Po něm přišel Šimon Petr a vešel do hrobu. Uviděl tam ležet lněná plátna,</span> <span class="verse"><a name="7">7</a>ale šátek, jímž ovázali Ježíšovu hlavu, neležel mezi plátny, nýbrž byl svinut na jiném místě.</span> <span class="verse"><a name="8">8</a>Potom vešel dovnitř i ten druhý učedník, který přišel k hrobu dřív; spatřil vše a uvěřil.</span> <span class="verse"><a name="9">9</a>Dosud totiž nevěděli, že podle Písma musí vstát z mrtvých.</span> <span class="verse"><a name="10">10</a>Oba učedníci se pak vrátili domů.</span> <span class="verse"><a name="11">11</a>Ale Marie stála venku před hrobem a plakala. Přitom se naklonila do hrobu</span> <span class="verse"><a name="12">12</a>a spatřila dva anděly v bílém rouchu, sedící na místě, kde před tím leželo Ježíšovo tělo, jednoho u hlavy a druhého u nohou.</span> <span class="verse"><a name="13">13</a>Otázali se Marie: "Proč pláčeš?" Odpověděla jim: "Odnesli mého Pána a nevím, kam ho položili."</span> <span class="verse"><a name="14">14</a>Po těch slovech se obrátila a spatřila za sebou Ježíše; ale nepoznala, že je to on.</span> <span class="verse"><a name="15">15</a>Ježíš jí řekl: "Proč pláčeš? Koho hledáš?" V domnění, že je to zahradník, mu odpověděla: "Jestliže tys jej, pane, odnesl, řekni mi, kam jsi ho položil, a já pro něj půjdu."</span> <span class="verse"><a name="16">16</a>Ježíš jí řekl: "Marie!" Obrátila se a zvolala hebrejsky: "Rabbuni", to znamená 'Mistře'.</span> <span class="verse"><a name="17">17</a>Ježíš jí řekl: "Nedotýkej se mne, dosud jsem nevystoupil k Otci. Ale jdi k mým bratřím a pověz jim, že vystupuji k Otci svému i Otci vašemu a k Bohu svému i Bohu vašemu."</span> <span class="verse"><a name="18">18</a>Marie Magdalská šla k učedníkům a oznámila jim: "Viděla jsem Pána a toto mi řekl."</span> <span class="verse"><a name="19">19</a>Téhož dne večer - prvního dne po sobotě - když byli učedníci ze strachu před Židy shromážděni za zavřenými dveřmi, přišel Ježíš a postavil se uprostřed nich a řekl: "Pokoj vám."</span> <span class="verse"><a name="20">20</a>Když to řekl, ukázal jim ruce a bok. Učedníci se zaradovali, když spatřili Pána.</span> <span class="verse"><a name="21">21</a>Ježíš jim znovu řekl: "Pokoj vám. Jako mne poslal Otec, tak já posílám vás."</span> <span class="verse"><a name="22">22</a>Po těch slovech na ně dechl a řekl jim: "Přijměte Ducha svatého.</span> <span class="verse"><a name="23">23</a>Komu odpustíte hříchy, tomu jsou odpuštěny, a komu je neodpustíte, tomu odpuštěny nejsou."</span> <span class="verse"><a name="24">24</a>Tomáš, jinak Didymos, jeden z dvanácti učedníků, nebyl s nimi, když Ježíš přišel.</span> <span class="verse"><a name="25">25</a>Ostatní mu řekli: "Viděli jsme Pána." Odpověděl jim: "Dokud neuvidím na jeho rukou stopy po hřebech a dokud nevložím do nich svůj prst a svou ruku do rány v jeho boku, neuvěřím."</span> <span class="verse"><a name="26">26</a>Osmého dne potom byli učedníci opět uvnitř a Tomáš s nimi. Ač byly dveře zavřeny, Ježíš přišel, postavil se a řekl: "Pokoj vám."</span> <span class="verse"><a name="27">27</a>Potom řekl Tomášovi: "Polož svůj prst sem, pohleď na mé ruce a vlož svou ruku do rány v mém boku. Nepochybuj a věř!"</span> <span class="verse"><a name="28">28</a>Tomáš mu odpověděl: "Můj Pána a můj Bůh."</span> <span class="verse"><a name="29">29</a>Ježíš mu řekl: "Že jsi mě viděl, věříš. Blahoslavení, kteří neviděli, a uvěřili."</span> <span class="verse"><a name="30">30</a>Ještě mnoho jiných znamení učinil Ježíš před očima učedníků, a ta nejsou zapsána v této knize.</span> <span class="verse"><a name="31">31</a>Tato však zapsána jsou, abyste věřili, že Ježíš je Kristus, Syn Boží, a abyste věříce měli život v jeho jménu.</span> </p></div</div></div></body></html>