<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/john/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/john">John</a> &gt <strong>Chapter 6</strong></div><p><span class="verse"><a name="1">1</a>Potom odešel Ježíš na druhý břeh Tiberiadského jezera v Galileji.</span> <span class="verse"><a name="2">2</a>Šel za ním velký zástup, poněvadž viděli znamení, která činil na nemocných.</span> <span class="verse"><a name="3">3</a>Ježíš vystoupil na horu a tam se posadil se svými učedníky.</span> <span class="verse"><a name="4">4</a>Byly blízko židovské svátky velikonoční.</span> <span class="verse"><a name="5">5</a>Když se Ježíš rozhlédl a viděl, že k němu přichází četný zástup, řekl Filipovi: "Kde nakoupíme chleba, aby se všichni najedli?"</span> <span class="verse"><a name="6">6</a>To však řekl, aby ho zkoušel; sám totiž věděl, co chce učinit.</span> <span class="verse"><a name="7">7</a>Filip mu odpověděl: "Ani za dvě stě denárů chleba nepostačí, aby se na každého aspoň něco dostalo."</span> <span class="verse"><a name="8">8</a>Řekne mu jeden z učedníků, Ondřej, bratr Šimona Petra:</span> <span class="verse"><a name="9">9</a>"Je tu jeden chlapec, který má pět ječných chlebů a dvě ryby; ale co je to pro tolik lidí!"</span> <span class="verse"><a name="10">10</a>Ježíš řekl: "Ať se všichni posadí!" Na tom místě bylo mnoho trávy. Posadili se tedy, mužů bylo asi pět tisíc.</span> <span class="verse"><a name="11">11</a>Pak vzal Ježíš chleby, vzdal díky a rozdílel sedícím; stejně i ryby, kolik kdo chtěl.</span> <span class="verse"><a name="12">12</a>Když se nasytili, řekl svým učedníkům: "Seberte zbylé nalámané chleby, aby nic nepřišlo nazmar!"</span> <span class="verse"><a name="13">13</a>Sebrali je tedy a naplnili dvanáct košů nalámanými díly, které z těch pěti ječných chlebů po jídle zbyly.</span> <span class="verse"><a name="14">14</a>Když lidé viděli znamení, které Ježíš učinil, říkali: "Opravdu je to ten Prorok, který má přijít na svět!"</span> <span class="verse"><a name="15">15</a>Když Ježíš poznal, že chtějí přijít a zmocnit se ho, aby ho provolali králem, odešel opět na horu, zcela sám.</span> <span class="verse"><a name="16">16</a>Když nastal večer, sestoupili jeho učedníci k moři,</span> <span class="verse"><a name="17">17</a>vstoupili na loď a jeli na druhý břeh do Kafarnaum. Už se setmělo a Ježíš s nimi stále ještě nebyl.</span> <span class="verse"><a name="18">18</a>Moře se vzdouvalo mocným náporem větru.</span> <span class="verse"><a name="19">19</a>Když veslovali asi pětadvacet nebo třicet stadií, spatřili Ježíše, jak kráčí po moři a blíží se k lodi; zmocnil se jich strach.</span> <span class="verse"><a name="20">20</a>On jim však řekl: "Já to jsem, nebojte se!"</span> <span class="verse"><a name="21">21</a>Chtěli jej vzít na loď, a hned se loď ocitla u břehu, k němuž jeli.</span> <span class="verse"><a name="22">22</a>Zástup zůstal na protějším břehu moře. Druhého dne si uvědomili, že tam byl jen jeden člun a že Ježíš na něj nevstoupil společně se svými učedníky, ale že učedníci odjeli sami.</span> <span class="verse"><a name="23">23</a>Jiné čluny z Tiberiady však přistály nedaleko místa, kde jedli chléb, nad nímž Pán vzdal díky.</span> <span class="verse"><a name="24">24</a>Když tedy zástup shledal, že Ježíš ani jeho učedníci tam nejsou, vstoupili na ty čluny a jeli ho do Kafarnaum hledat.</span> <span class="verse"><a name="25">25</a>Když jej na druhém břehu moře nalezli, řekli mu: "Mistře, kdy ses sem dostal?"</span> <span class="verse"><a name="26">26</a>Ježíš jim odpověděl: "Amen, amen, pravím vám, hledáte mě ne proto, že jste viděli znamení, ale proto, že jste jedli chléb a nasytili jste se.</span> <span class="verse"><a name="27">27</a>Neusilujte o pomíjející pokrm, ale o pokrm zůstávající pro život věčný; ten vám dá Syn člověka, jemuž jeho Otec, Bůh, vtiskl svou pečeť."</span> <span class="verse"><a name="28">28</a>Řekli mu: "Jak máme jednat, abychom konali skutky Boží?"</span> <span class="verse"><a name="29">29</a>Ježíš jim odpověděl: "Toto je skutek, který žádá Bůh: abyste věřili v toho, koho on poslal."</span> <span class="verse"><a name="30">30</a>Řekli mu: "Jaké znamení učiníš, abychom je viděli a uvěřili ti? Co dokážeš?</span> <span class="verse"><a name="31">31</a>Naši otcové jedli na poušti manu, jak je psáno: 'Dal jim jíst chléb z nebe'."</span> <span class="verse"><a name="32">32</a>Ježíš jim řekl: "Amen, amen, pravím vám, chléb z nebe vám nedal Mojžíš; pravý chléb z nebe vám dává můj Otec.</span> <span class="verse"><a name="33">33</a>Neboť Boží chléb je ten, který sestupuje z nebe a dává život světu."</span> <span class="verse"><a name="34">34</a>Řekli mu: "Pane, dávej nám ten chléb stále!"</span> <span class="verse"><a name="35">35</a>Ježíš jim řekl: "Já jsem chléb života; kdo přichází ke mně, nikdy nebude hladovět, a kdo věří ve mně, nikdy nebude žíznit.</span> <span class="verse"><a name="36">36</a>Ale řekl jsem vám: Viděli jste mě, a přece nevěříte.</span> <span class="verse"><a name="37">37</a>Všichni, které mi Otec dává, přijdou ke mně; a kdo ke mně přijde, toho nevyženu ven,</span> <span class="verse"><a name="38">38</a>neboť jsem sestoupil z nebe, ne abych činil vůli svou, ale abych činil vůli toho, který mě poslal;</span> <span class="verse"><a name="39">39</a>a jeho vůle jest, abych neztratil nikoho z těch, které mi dal, ale vzkřísil je v poslední den.</span> <span class="verse"><a name="40">40</a>Neboť to je vůle mého Otce, aby každý, kdo vidí Syna a věří v něho, měl život věčný; a já jej vzkřísím v poslední den."</span> <span class="verse"><a name="41">41</a>Židé proti němu reptali, že řekl: 'Já jsem chléb, který sestoupil z nebe'.</span> <span class="verse"><a name="42">42</a>A říkali: "Což tohle není Ježíš, syn Josefův? Vždyť známe jeho otce i matku! Jak tedy může říkat: 'Sestoupil jsem z nebe'!"</span> <span class="verse"><a name="43">43</a>Ježíš jim odpověděl: "Nereptejte mezi sebou!</span> <span class="verse"><a name="44">44</a>Nikdo nemůže přijít ke mně, jestliže ho nepřitáhne Otec, který mě poslal; a já ho vzkřísím v poslední den.</span> <span class="verse"><a name="45">45</a>Je psáno v prorocích: 'Všichni budou vyučeni od Boha'. Každý, kdo slyšel Otce a vyučil se u něho, přichází ke mně.</span> <span class="verse"><a name="46">46</a>Ne že by někdo Otce viděl; jen ten, kdo je u Boha, viděl Otce.</span> <span class="verse"><a name="47">47</a>Amen, amen, pravím vám, kdo věří, má život věčný.</span> <span class="verse"><a name="48">48</a>Já jsem chléb života.</span> <span class="verse"><a name="49">49</a>Vaši Otcové jedli na poušti manu, a zemřeli.</span> <span class="verse"><a name="50">50</a>Toto je chléb, který sestupuje z nebe: kdo z něho jí, nezemře.</span> <span class="verse"><a name="51">51</a>Já jsem ten chléb živý, který sestoupil z nebe; kdo jí z toho chleba, živ bude na věky. A chléb, který já dám, je mé tělo, dané za život světa."</span> <span class="verse"><a name="52">52</a>Židé se mezi sebou přeli: "Jak nám ten člověk může dát k jídlu své tělo?"</span> <span class="verse"><a name="53">53</a>Ježíš jim řekl: "Amen, amen, pravím vám, nebudete-li jíst tělo Syna člověka a pít jeho krev, nebudete mít v sobě život.</span> <span class="verse"><a name="54">54</a>Kdo jí mé tělo a pije mou krev, má život věčný a já ho vzkřísím v poslední den.</span> <span class="verse"><a name="55">55</a>Neboť mé tělo je pravý pokrm a má krev pravý nápoj.</span> <span class="verse"><a name="56">56</a>Kdo jí mé tělo a pije mou krev, zůstává ve mně a já v něm.</span> <span class="verse"><a name="57">57</a>Jako mne poslal živý Otec a já mám život z Otce, tak i ten, kdo mne jí, bude mít život ze mne.</span> <span class="verse"><a name="58">58</a>Toto je ten chléb, který sestoupil z nebe - ne jako jedli vaši otcové, a zemřeli. Kdo jí tento chléb, živ bude navěky."</span> <span class="verse"><a name="59">59</a>To řekl, když učil v synagóze v Kafarnaum.</span> <span class="verse"><a name="60">60</a>Když to jeho učedníci slyšeli, mnozí z nich řekli: "To je hrozná řeč! Kdo to může poslouchat?"</span> <span class="verse"><a name="61">61</a>Ježíš poznal, že učedníci na to reptají, a řekl jim: "Nad tím se urážíte?</span> <span class="verse"><a name="62">62</a>Což až uvidíte Syna člověka vystupovat tam, kde byl dříve?</span> <span class="verse"><a name="63">63</a>Co dává život, je Duch, tělo samo nic neznamená. Slova, která jsem k vám mluvil, jsou Duch a jsou život.</span> <span class="verse"><a name="64">64</a>Ale někteří z vás nevěří." Ježíš totiž od počátku věděl, kteří nevěří a kdo je ten, který ho zradí. -</span> <span class="verse"><a name="65">65</a>A řekl: "Proto jsem vám pravil, že nikdo ke mně nemůže přijít, není-li mu to dáno od Otce."</span> <span class="verse"><a name="66">66</a>Od té chvíle ho mnoho jeho učedníků opustilo a už s ním nechodili.</span> <span class="verse"><a name="67">67</a>Ježíš řekl Dvanácti: "I vy chcete odejít?"</span> <span class="verse"><a name="68">68</a>Šimon Petr mu odpověděl: "Pane, ke komu bychom šli? Ty máš slova věčného života.</span> <span class="verse"><a name="69">69</a>A my jsme uvěřili a poznali, že ty jsi ten Svatý Boží."</span> <span class="verse"><a name="70">70</a>Ježíš jim odpověděl: "Nevyvolil jsem si vás dvanáct? A přece jeden z vás je ďábel."</span> <span class="verse"><a name="71">71</a>Mínil Jidáše, syna Šimona Iškariotského. Ten ho totiž měl zradit, jeden z Dvanácti.</span> </p></div</div></div></body></html>