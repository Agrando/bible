<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/john/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/john">John</a> &gt <strong>Chapter 7</strong></div><p><span class="verse"><a name="1">1</a>Potom chodil Ježíš po Galileji; nechtěl chodit po Judsku, protože mu Židé ukládali o život.</span> <span class="verse"><a name="2">2</a>Byly blízko židovské svátky stánků,</span> <span class="verse"><a name="3">3</a>a jeho bratří mu řekli: "Jdi odtud do Judska, aby tvoji učedníci viděli skutky, které činíš.</span> <span class="verse"><a name="4">4</a>Nikdo přece nezůstává se svými skutky v ústraní, chce-li být známý na veřejnosti. Činíš-li takové věci, ukaž se světu!"</span> <span class="verse"><a name="5">5</a>Ani jeho bratři v něj totiž nevěřili.</span> <span class="verse"><a name="6">6</a>Ježíš jim řekl: "Můj čas ještě nenastal, ale pro vás je stále vhodný čas.</span> <span class="verse"><a name="7">7</a>Vás nemůže svět nenávidět, mne však nenávidí, protože ho usvědčuji z jeho zlých skutků.</span> <span class="verse"><a name="8">8</a>Vy na svátky jděte, já na tyto svátky ještě nejdu, protože můj čas se dosud nenaplnil."</span> <span class="verse"><a name="9">9</a>To ji řekl a zůstal v Galileji.</span> <span class="verse"><a name="10">10</a>Když jeho bratři odešli na svátky, tu šel také on - ale nepozorovaně, aby se o tom nevědělo.</span> <span class="verse"><a name="11">11</a>Židé ho o svátcích hledali a říkali: "Kde je?"</span> <span class="verse"><a name="12">12</a>Bylo o něm mezi lidmi mnoho dohadů. Jedni říkali: "Je dobrý." Jiní říkali: "Není, vždyť svádí lid."</span> <span class="verse"><a name="13">13</a>Nikdo ovšem ze strachu před Židy o něm nemluvil veřejně.</span> <span class="verse"><a name="14">14</a>Když bylo uprostřed svátků, vstoupil Ježíš do chrámu a učil.</span> <span class="verse"><a name="15">15</a>Židé se divili a říkali: "Jak to přijde, že se vyzná v Písmech, když ho tomu nikdo neučil?"</span> <span class="verse"><a name="16">16</a>Ježíš jim odpověděl: "Mé učení není mé, ale toho, kdo mě poslal.</span> <span class="verse"><a name="17">17</a>Kdo chce činit jeho vůli, pozná, zda je mé učení z Boha, nebo mluvím-li sám za sebe.</span> <span class="verse"><a name="18">18</a>Kdo mluví sám za sebe, hledá svou vlastní slávu; kdo však hledá slávu toho, který ho poslal, ten je pravdivý a není v něm nepravosti.</span> <span class="verse"><a name="19">19</a>Nedal vám Mojžíš zákon? A nikdo z vás zákon neplní. Proč mne chcete zabít?"</span> <span class="verse"><a name="20">20</a>Zástup odpověděl: "Jsi posedlý? Kdo tě chce zabít?"</span> <span class="verse"><a name="21">21</a>Ježíš jim odpověděl: "Jediný skutek jsem učinil a všichni se nad tím pozastavujete.</span> <span class="verse"><a name="22">22</a>Mojžíš vám dal obřízku - ne že by pocházela teprve od Mojžíše, je od praotců - a vy obřezáváte člověka i v sobotu.</span> <span class="verse"><a name="23">23</a>Přijímá-li člověk v sobotu obřízku, aby byl dodržen Mojžíšův zákon, proč se na mne zlobíte, že jsem v sobotu uzdravil celého člověka?</span> <span class="verse"><a name="24">24</a>Nesuďte podle zdání, ale suďte spravedlivým soudem!"</span> <span class="verse"><a name="25">25</a>Tu řekli někteří Jeruzalémští: "Není to ten, kterého chtějí zabít?</span> <span class="verse"><a name="26">26</a>A hleďte, mluví veřejně, a nic mu neříkají. Snad nedošli přední muži opravdu k poznání, že je to Mesiáš?</span> <span class="verse"><a name="27">27</a>Ale o tomto člověku víme, odkud je. Až přijde Mesiáš, nikdo nebude vědět, odkud je."</span> <span class="verse"><a name="28">28</a>Tu Ježíš, když učil v chrámě, hlasitě zvolal: "Znáte mě a víte také, odkud jsem. A přece jsem nepřišel sám od sebe, ale poslal mě ten, který je pravdivý; toho vy neznáte.</span> <span class="verse"><a name="29">29</a>Já ho však znám, neboť jsem od něho a on mě poslal."</span> <span class="verse"><a name="30">30</a>Tehdy se ho chtěli zmocnit; ale nikdo na něj nevztáhl ruku, neboť ještě nepřišla jeho hodina.</span> <span class="verse"><a name="31">31</a>Ale mnozí ze zástupu v něj uvěřili a říkali: "Až přijde Mesiáš, bude snad činit více znamení než on?"</span> <span class="verse"><a name="32">32</a>Farizeové se doslechli, že se to v zástupu o něm říká, a tak společně s velekněžími poslali chrámovou stráž, aby ho zatkli.</span> <span class="verse"><a name="33">33</a>Ježíš řekl: "Ještě krátký čas budu s vámi a pak odejdu k tomu, který mě poslal.</span> <span class="verse"><a name="34">34</a>Budete mě hledat, ale nenajdete. A kde jsem já, tam vy přijít nemůžete."</span> <span class="verse"><a name="35">35</a>Židé si říkali mezi sebou: "Kam hodlá jít, že ho nenajdeme? Chce snad jít mezi pohany a tam učit?</span> <span class="verse"><a name="36">36</a>Co znamenají slova, jež řekl: 'Budete mě hledat a nenajdete, a tam, kde jsem já, vy nemůžete přijít'?"</span> <span class="verse"><a name="37">37</a>V poslední, velký den svátků Ježíš vystoupil a zvolal: "Jestliže kdo žízní, ať přijde ke mně a pije!</span> <span class="verse"><a name="38">38</a>Kdo věří ve mne, 'proud živé vody poplyne z jeho nitra', jak praví Písmo."</span> <span class="verse"><a name="39">39</a>To řekl o Duchu, jejž měli přijmout ti, kteří v něj uvěřili. Dosud totiž Duch svatý nebyl dán, neboť Ježíš ještě nebyl oslaven.</span> <span class="verse"><a name="40">40</a>Když někteří ze zástupu slyšeli ta slova, říkali: "To je skutečně ten Prorok!"</span> <span class="verse"><a name="41">41</a>Druzí prohlašovali: "Je to Mesiáš!" Jiní namítali: "Což přijde Mesiáš z Galileje?</span> <span class="verse"><a name="42">42</a>Neříká Písmo, že Mesiáš vzejde z potomstva Davidova a z Betléma, odkud byl David?"</span> <span class="verse"><a name="43">43</a>A tak došlo v zástupu kvůli němu k roztržce.</span> <span class="verse"><a name="44">44</a>Někteří ho chtěli zadržet; ale nikdo na něj nevztáhl ruku.</span> <span class="verse"><a name="45">45</a>Chrámová stráž se vrátila k velekněžím a farizeům a ti se jich ptali: "Proč jste ho nepřivedli?"</span> <span class="verse"><a name="46">46</a>Oni odpověděli: "Nikdo nikdy takto nemluvil!"</span> <span class="verse"><a name="47">47</a>Farizeové jim řekli: "I vy jste se dali svést?</span> <span class="verse"><a name="48">48</a>Uvěřil v něj někdo z předních mužů či farizeů?</span> <span class="verse"><a name="49">49</a>Jen tahle chátra, která nezná zákon - kletba na ně!"</span> <span class="verse"><a name="50">50</a>Jeden z nich, Nikodém, který za Ježíšem již předtím přišel, jim řekl:</span> <span class="verse"><a name="51">51</a>"Odsoudí náš zákon někoho, aniž ho napřed vyslechne a zjistí, čeho se dopustil?"</span> <span class="verse"><a name="52">52</a>Řekli mu: "Nejsi ty také z Galileje? Hledej v Písmu a uvidíš, že z Galileje prorok nikdy nepovstane!"</span> <span class="verse"><a name="53">53</a>Všichni se vrátili do svých domovů</span> </p></div</div></div></body></html>