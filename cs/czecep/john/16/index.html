<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/john/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/john">John</a> &gt <strong>Chapter 16</strong></div><p><span class="verse"><a name="1">1</a>To jsem vám pověděl, abyste se nedali svést.</span> <span class="verse"><a name="2">2</a>Budou vás vylučovat za synagóg; ano, přichází hodina, že ten, kdo vás zabije, bude se domnívat, že tím uctívá Boha.</span> <span class="verse"><a name="3">3</a>To s vámi budou činit, protože nepoznali Otce ani mne.</span> <span class="verse"><a name="4">4</a>Ale to jsem vám pověděl, abyste si vzpomněli na má slova, až přijde ta hodina." "Neřekl jsem vám to na začátku, poněvadž jsem byl s vámi.</span> <span class="verse"><a name="5">5</a>Nyní však odcházím k tomu, který mě poslal, a nikdo z vás se mě nezeptá: Kam jdeš?</span> <span class="verse"><a name="6">6</a>Ale že jsem s vámi tak mluvil, zármutek naplnil vaše srdce.</span> <span class="verse"><a name="7">7</a>Říkám vám však pravdu: Prospěje vám, abych odešel. Když neodejdu, Přímluvce k vám nepřijde. Odejdu-li, pošlu ho k vám.</span> <span class="verse"><a name="8">8</a>On přijde a ukáže světu, v čem je hřích, spravedlnost a soud:</span> <span class="verse"><a name="9">9</a>Hřích v tom, že ve mne nevěří;</span> <span class="verse"><a name="10">10</a>spravedlnost v tom, že odcházím k Otci a již mne nespatříte;</span> <span class="verse"><a name="11">11</a>soud v tom, že vládce tohoto světa je již odsouzen.</span> <span class="verse"><a name="12">12</a>Ještě mnoho jiného bych vám měl povědět, ale nyní byste to neunesli.</span> <span class="verse"><a name="13">13</a>Jakmile však přijde on, Duch pravdy, uvede vás do veškeré pravdy, neboť nebude mluvit sám ze sebe, ale bude mluvit, co uslyší. A oznámí vám, co má přijít.</span> <span class="verse"><a name="14">14</a>On mě oslaví, neboť vám bude zvěstovat, co přijme ode mne.</span> <span class="verse"><a name="15">15</a>Všecko, co má Otec, jest mé. Proto jsem řekl, že vám bude zvěstovat, co přijme ode mne.</span> <span class="verse"><a name="16">16</a>Zanedlouho mě již nespatříte a zanedlouho mě opět uzříte."</span> <span class="verse"><a name="17">17</a>Někteří z jeho učedníků si mezi sebou řekli: "Co znamenají slova 'zanedlouho mě nespatříte a zanedlouho mě opět uzříte' a 'odcházím k Otci'?"</span> <span class="verse"><a name="18">18</a>Říkali: "Co znamená ono: zanedlouho? Nevíme, o čem mluví."</span> <span class="verse"><a name="19">19</a>Ježíš poznal, že se ho chtějí otázat, a řekl jim: "Dohadujete se mezi sebou o tom, že jsem řekl: Zanedlouho mě nespatříte a zanedlouho mě opět uzříte?</span> <span class="verse"><a name="20">20</a>Amen, amen, pravím vám, vy budete plakat a naříkat, ale svět se bude radovat; vy se budete rmoutit, ale váš zármutek se promění v radost.</span> <span class="verse"><a name="21">21</a>Žena, když rodí, má zármutek, neboť přišla její hodina; ale když porodí dítě, nevzpomíná už na soužení pro radost, že na svět přišel člověk.</span> <span class="verse"><a name="22">22</a>I vy máte nyní zármutek. Uvidím vás však opět a vaše srdce se zaraduje a vaši radost vám nikdo nevezme.</span> <span class="verse"><a name="23">23</a>V onen den se mě nebudete již na nic ptát. Amen, amen, pravím vám, budete-li o něco prosit Otce ve jménu mém, dá vám to.</span> <span class="verse"><a name="24">24</a>Až dosud jste o nic neprosili v mém jménu. Proste a dostanete, aby vaše radost byla plná.</span> <span class="verse"><a name="25">25</a>To vše jsem vám říkal v obrazech. Přichází hodina, kdy k vám už nebudu mluvit o Otci v obrazech, ale budu jej zvěstovat přímo.</span> <span class="verse"><a name="26">26</a>V onen den budete prosit v mém jménu a neříkám vám, že já budu prosit Otce za vás;</span> <span class="verse"><a name="27">27</a>vždyť Otec sám vás miluje, protože vy milujete mne a uvěřili jste, že jsem vyšel od Boha.</span> <span class="verse"><a name="28">28</a>Vyšel jsem od Otce a přišel jsem na svět. Teď svět opouštím a navracím se k Otci."</span> <span class="verse"><a name="29">29</a>Jeho učedníci mu řekli: "Nyní mluvíš přímo a bez obrazů.</span> <span class="verse"><a name="30">30</a>Nyní víme, že víš všecko a že nepotřebuješ, aby ti někdo kladl otázky. Proto věříme, že jsi vyšel od Boha."</span> <span class="verse"><a name="31">31</a>Ježíš jim odpověděl: "Teď věříte?</span> <span class="verse"><a name="32">32</a>Hle, přichází hodina, a již je zde, kdy se rozprchnete každý do svého domova a mne necháte samotného. Ale nejsem sám, neboť Otec je se mnou.</span> <span class="verse"><a name="33">33</a>To jsem vám pověděl, abyste nalezli ve mně pokoj. Ve světě máte soužení. Ale vzchopte se, já jsem přemohl svět.</span> </p></div</div></div></body></html>