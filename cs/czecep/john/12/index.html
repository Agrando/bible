<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/john/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/john">John</a> &gt <strong>Chapter 12</strong></div><p><span class="verse"><a name="1">1</a>Šest dní před velikonocemi přišel Ježíš do Betanie, kde bydlel Lazar, kterého vzkřísil z mrtvých.</span> <span class="verse"><a name="2">2</a>Připravili mu tam večeři; Marta při ní obsluhovala a Lazar byl jeden z těch, kteří byli s Ježíšem u stolu.</span> <span class="verse"><a name="3">3</a>Tu vzala Marie libru drahého oleje z pravého nardu, pomazala Ježíšovi nohy a otřela je svými vlasy. Dům se naplnil vůní té masti.</span> <span class="verse"><a name="4">4</a>Jidáš Iškariotský, jeden z jeho učedníků, který jej měl zradit, řekl:</span> <span class="verse"><a name="5">5</a>"Proč nebyl ten olej prodán za tři sta denárů a peníze dány chudým?"</span> <span class="verse"><a name="6">6</a>To řekl ne proto, že by mu záleželo na chudých, ale že byl zloděj: měl na starosti pokladnici a bral z toho, co se do ní dávalo.</span> <span class="verse"><a name="7">7</a>Ježíš řekl: "Nech ji, uchovala to ke dni mého pohřbu!</span> <span class="verse"><a name="8">8</a>Chudé máte vždycky s sebou, ale mne nemáte vždycky."</span> <span class="verse"><a name="9">9</a>Velký zástup Židů se dověděl, že tam Ježíš je; a přišli nejen kvůli němu, ale také aby viděli Lazara, kterého vzkřísil z mrtvých.</span> <span class="verse"><a name="10">10</a>Proto se velekněží uradili, že zabijí i Lazara;</span> <span class="verse"><a name="11">11</a>neboť mnozí Židé kvůli němu odcházeli a věřili v Ježíše.</span> <span class="verse"><a name="12">12</a>Druhého dne se dovědělo mnoho poutníků, kteří přišli na svátky, že Ježíš přichází do Jeruzaléma.</span> <span class="verse"><a name="13">13</a>Vzali palmové ratolesti, šli ho uvítat a volali: "Hosanna, požehnaný, jenž přichází ve jménu Hospodinově, král izraelský."</span> <span class="verse"><a name="14">14</a>Ježíš nalezl oslátko a vsedl na ně, jak je psáno:</span> <span class="verse"><a name="15">15</a>'Neboj se, dcero Siónská, hle, král tvůj přichází, sedě na oslátku.'</span> <span class="verse"><a name="16">16</a>Jeho učedníci tomu v té chvíli nerozuměli, ale když byl Ježíš oslaven, tu se rozpomenuli, že to o něm bylo psáno a že se tak stalo.</span> <span class="verse"><a name="17">17</a>Zástup, který byl s ním, když vyvolal Lazara z hrobu z vzkřísil ho z mrtvých, vydával o tom svědectví.</span> <span class="verse"><a name="18">18</a>Proto ho také přišlo uvítat množství lidu, neboť slyšeli, že učinil toto znamení.</span> <span class="verse"><a name="19">19</a>Farizeové si řekli: "Vidíte, že nic nezmůžete! Celý svět se dal za ním."</span> <span class="verse"><a name="20">20</a>Někteří z poutníků, kteří se přišli o svátcích klanět Bohu, byli Řekové.</span> <span class="verse"><a name="21">21</a>Ti přistoupili k Filipovi, který byl z Betsaidy v Galileji, a prosili ho: "Pane, rádi bychom viděli Ježíše."</span> <span class="verse"><a name="22">22</a>Filip šel a řekl to Ondřejovi, Ondřej a Filip to šli říci Ježíšovi.</span> <span class="verse"><a name="23">23</a>Ježíš jim odpověděl: "Přišla hodina, aby byl oslaven Syn člověka.</span> <span class="verse"><a name="24">24</a>Amen, amen, pravím vám, jestliže pšeničné zrno nepadne do země a nezemře, zůstane samo. Zemře-li však, vydá mnohý užitek.</span> <span class="verse"><a name="25">25</a>Kdo miluje svůj život, ztratí jej; kdo nenávidí svůj život v tomto světě, uchrání jej pro život věčný.</span> <span class="verse"><a name="26">26</a>Kdo mně chce sloužit, ať mě následuje, a kde jsem já, tam bude i můj služebník. Kdo mně slouží, dojde cti od Otce."</span> <span class="verse"><a name="27">27</a>"Nyní je má duše sevřena úzkostí. Mám snad říci: Otče, zachraň mě od této hodiny? Vždyť pro tuto hodinu jsem přišel.</span> <span class="verse"><a name="28">28</a>Otče, oslav své jméno!" Z nebe zazněl hlas: "Oslavil jsem a ještě oslavím."</span> <span class="verse"><a name="29">29</a>Zástup, který tam stál a slyšel to, říkal, že zahřmělo. Jiní tvrdili: "Anděl k němu promluvil."</span> <span class="verse"><a name="30">30</a>Ježíš na to řekl: "Tento hlas se neozval kvůli mně, ale kvůli vám.</span> <span class="verse"><a name="31">31</a>Nyní je soud nad tímto světem, nyní bude vládce tohoto světa vyvržen ven.</span> <span class="verse"><a name="32">32</a>A já, až budu vyvýšen ze země, přitáhnu všecky k sobě."</span> <span class="verse"><a name="33">33</a>To řekl, aby naznačil, jakou smrtí má zemřít.</span> <span class="verse"><a name="34">34</a>Zástup mu odpověděl: "My jsme slyšeli ze zákona, že Mesiáš má zůstat navěky; jak ty můžeš říkat, že Syn člověka musí být vyvýšen? Kdo je ten Syn člověka?"</span> <span class="verse"><a name="35">35</a>Ježíš jim řekl: "Ještě jen malou chvíli je světlo mezi vámi. Dokud máte světlo, neustávejte v cestě, aby vás nepřekvapila tma; kdo chodí ve tmě, neví, kam jde.</span> <span class="verse"><a name="36">36</a>Dokud máte světlo, věřte ve světlo, abyste se stali syny světla." Tak promluvil Ježíš; potom odešel a skryl se před nimi.</span> <span class="verse"><a name="37">37</a>Ač před nimi učinil taková znamení, nevěřili v něho;</span> <span class="verse"><a name="38">38</a>a tak se naplnilo slovo, které řekl prorok Izaiáš: 'Hospodine, kdo uvěřil našemu kázání? A komu byla zjevena moc Hospodinova?'</span> <span class="verse"><a name="39">39</a>Proto nemohli věřit, neboť Izaiáš také řekl:</span> <span class="verse"><a name="40">40</a>'Oslepil jim oči a zatvrdil jim srdce, takže nevidí očima a srdce nepochopí, neobrátí se a já je neuzdravím.'</span> <span class="verse"><a name="41">41</a>Tak řekl Izaiáš, neboť viděl jeho slávu a mluvil o něm.</span> <span class="verse"><a name="42">42</a>Přesto v něho uvěřili mnozí z předních mužů, ale kvůli farizeům se k němu nepřiznávali, aby nebyli vyloučeni ze synagógy.</span> <span class="verse"><a name="43">43</a>Zamilovali si lidskou slávu víc než slávu Boží.</span> <span class="verse"><a name="44">44</a>Ježíš hlasitě zvolal: "Kdo věří ve mne, ne ve mne věří, ale v toho, který mě poslal.</span> <span class="verse"><a name="45">45</a>A kdo vidí mne, vidí toho, který mě poslal.</span> <span class="verse"><a name="46">46</a>Já jsem přišel na svět jako světlo, aby nikdo, kdo ve mne věří, nezůstal ve tmě.</span> <span class="verse"><a name="47">47</a>Kdo slyší má slova a nezachovává je, toho já nesoudím. Nepřišel jsem, abych soudil svět, ale abych svět spasil.</span> <span class="verse"><a name="48">48</a>Kdo mě odmítá a nepřijímá moje slova, má, kdo by jej soudil: Slovo, které jsem mluvil, to jej bude soudit v poslední den.</span> <span class="verse"><a name="49">49</a>Neboť jsem nemluvil sám ze sebe, ale Otec, který mě poslal, přikázal mi, jak mám mluvit a co říci.</span> <span class="verse"><a name="50">50</a>A vím, že jeho přikázání je věčný život. Co tedy mluví, mluvím tak, jak mi pověděl Otec."</span> </p></div</div></div></body></html>