<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/john/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/john">John</a> &gt <strong>Chapter 17</strong></div><p><span class="verse"><a name="1">1</a>Po těch slovech Ježíš pozvedl oči k nebi a řekl: "Otče, přišla má hodina. Oslav svého Syna, aby Syn oslavil tebe,</span> <span class="verse"><a name="2">2</a>stejně, jako jsi učinil, když jsi mu dal moc nad všemi lidmi, aby vše, co jsi mu svěřil, dal jim: život věčný.</span> <span class="verse"><a name="3">3</a>A život věčný je v tom, když poznají tebe, jediného pravého Boha, a toho, kterého jsi poslal, Ježíš Krista.</span> <span class="verse"><a name="4">4</a>Já jsem tě oslavil na zemi, když jsem dokonal dílo, které jsi mi svěřil.</span> <span class="verse"><a name="5">5</a>A nyní ty, Otče, oslav mne svou slávou, kterou jsem měl u tebe, dříve, než byl svět.</span> <span class="verse"><a name="6">6</a>Zjevil jsem tvé jméno lidem, které jsi mi ze světa dal. Byli tvoji a mně jsi je dal; a tvoje slovo zachovali.</span> <span class="verse"><a name="7">7</a>Nyní poznali, že všecko, co jsi mi dal, je od tebe;</span> <span class="verse"><a name="8">8</a>neboť slova, která jsi mi svěřil, dal jsem jim a oni je přijali. V pravdě poznali, že jsem od tebe vyšel, a uvěřili, že ty jsi mě poslal.</span> <span class="verse"><a name="9">9</a>Za ně prosím. Ne za svět prosím, ale za ty, které jsi mi dal, neboť jsou tvoji;</span> <span class="verse"><a name="10">10</a>a všecko mé je tvé, a co je tvé, je moje. V nich jsem oslaven.</span> <span class="verse"><a name="11">11</a>Již nejsem ve světě, ale oni jsou ve světě, a já jdu k tobě. Otče svatý, zachovej je ve svém jménu, které jsi mi dal; nechť jsou jedno jako my.</span> <span class="verse"><a name="12">12</a>Dokud jsem byl s nimi, zachovával jsem je v tvém jménu, které jsi i dal; ochránil jsem je, takže žádný z nich nezahynul, kromě toho, který byl zavržen, aby se naplnilo Písmo.</span> <span class="verse"><a name="13">13</a>Nyní jdu k tobě, ale toto mluvím ještě na světě, aby v sobě měli plnost mé radosti.</span> <span class="verse"><a name="14">14</a>Dal jsem jim tvé slovo, ale svět k nim pojal nenávist, poněvadž nejsou ze světa, jako ani já nejsem ze světa.</span> <span class="verse"><a name="15">15</a>Neprosím, abys je vzal ze světa, ale abys je zachoval od zlého.</span> <span class="verse"><a name="16">16</a>Nejsou ze světa, jako ani já nejsem ze světa.</span> <span class="verse"><a name="17">17</a>Posvěť je pravdou; tvoje slovo je pravda.</span> <span class="verse"><a name="18">18</a>Jako ty jsi mne poslal do světa, tak i já jsem je poslal do světa.</span> <span class="verse"><a name="19">19</a>Sám sebe za ně posvěcuji, aby i oni byli v pravdě posvěceni.</span> <span class="verse"><a name="20">20</a>Neprosím však jen za ně, ale i za ty, kteří skrze jejich slovo ve mne uvěří;</span> <span class="verse"><a name="21">21</a>aby všichni byli jedno jako ty, Otče, ve mně a já v tobě, aby i oni byli v nás, aby tak svět uvěřil, že jsi mě poslal.</span> <span class="verse"><a name="22">22</a>Slávu, kterou jsi mi dal, dal jsem jim, aby byli jedno, jako my jsme jedno -</span> <span class="verse"><a name="23">23</a>já v nich a ty ve mně; aby byli uvedeni v dokonalost jednoty a svět aby poznal, že ty jsi mě poslal a zamiloval sis je tak jako mne.</span> <span class="verse"><a name="24">24</a>Otče, chci, aby také ti, které jsi mi dal, byli se mnou tam, kde jsem já; ať hledí na mou slávu, kterou jsi mi dal, neboť jsi mě miloval již před založením světa.</span> <span class="verse"><a name="25">25</a>Spravedlivý Otče, svět tě nepoznal, ale já jsem tě poznal, a také oni poznali, že jsi mě poslal.</span> <span class="verse"><a name="26">26</a>Dal jsem jim poznat tvé jméno a ještě dám poznat, aby v nich byla láska, kterou máš ke mně, a já abych byl v nich."</span> </p></div</div></div></body></html>