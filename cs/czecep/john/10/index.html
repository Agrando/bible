<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/john/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/john">John</a> &gt <strong>Chapter 10</strong></div><p><span class="verse"><a name="1">1</a>"Amen, amen, pravím vám: Kdo nevchází do ovčince dveřmi, ale přelézá ohradu, je zloděj a lupič.</span> <span class="verse"><a name="2">2</a>Kdo však vchází dveřmi, je pastýř ovcí.</span> <span class="verse"><a name="3">3</a>Vrátný mu otvírá a ovce slyší jeho hlas. Volá své ovce jménem a vyvádí je.</span> <span class="verse"><a name="4">4</a>Když je má všecky venku, kráčí před nimi a ovce jdou za ním, protože znají jeho hlas.</span> <span class="verse"><a name="5">5</a>Za cizím však nepůjdou, ale utečou od něho, protože hlas cizích neznají."</span> <span class="verse"><a name="6">6</a>Toto přirovnání jim Ježíš řekl; oni však nepochopili, co tím chtěl říci.</span> <span class="verse"><a name="7">7</a>Řekl jim tedy Ježíš znovu: "Amen, amen, pravím vám, já jsem dveře pro ovce.</span> <span class="verse"><a name="8">8</a>Všichni, kdo přišli přede mnou, jsou zloději a lupiči. Ale ovce je neposlouchaly.</span> <span class="verse"><a name="9">9</a>Já jsem dveře. Kdo vejde skrze mne, bude zachráněn, bude vcházet i vycházet a nalezne pastvu.</span> <span class="verse"><a name="10">10</a>Zloděj přichází, jen aby kradl, zabíjel a ničil. Já jsem přišel, aby měly život a měly ho v hojnosti.</span> <span class="verse"><a name="11">11</a>Já jsem dobrý pastýř. Dobrý pastýř položí svůj život za ovce.</span> <span class="verse"><a name="12">12</a>Ten, kdo není pastýř, kdo pracuje jen za mzdu a ovce nejsou jeho vlastní, opouští je a utíká, když vidí, že se blíží vlk. A vlk ovce trhá a rozhání.</span> <span class="verse"><a name="13">13</a>Tomu, kdo je najat za mzdu, na nich nezáleží.</span> <span class="verse"><a name="14">14</a>Já jsem dobrý pastýř; znám své ovce a ony znají mne,</span> <span class="verse"><a name="15">15</a>tak jako mě zná Otec a já znám Otce. A svůj život dávám za ovce.</span> <span class="verse"><a name="16">16</a>Mám i jiné ovce, které nejsou z tohoto ovčince. I ty musím přivést. Uslyší můj hlas a bude jedno stádo a jeden pastýř.</span> <span class="verse"><a name="17">17</a>Proto mě Otec miluje, že dávám svůj život, abych jej opět přijal.</span> <span class="verse"><a name="18">18</a>Nikdo mi ho nebere, ale já jej dávám sám od sebe. Mám moc svůj život dát a mám moc jej opět přijmout. Takový příkaz jsem přijal od svého Otce."</span> <span class="verse"><a name="19">19</a>Pro tato slova došlo mezi Židy opět k roztržce.</span> <span class="verse"><a name="20">20</a>Mnozí z nich říkali: "Je posedlý zlým duchem a blázní. Proč ho posloucháte?"</span> <span class="verse"><a name="21">21</a>Jiní říkali: "Tak nemluví posedlý. Což může zlý duch otevřít oči slepých?"</span> <span class="verse"><a name="22">22</a>Byly právě svátky posvěcení Jeruzalémského chrámu; bylo to v zimě.</span> <span class="verse"><a name="23">23</a>Ježíš se procházel v chrámě, v sloupoví Šalomounově.</span> <span class="verse"><a name="24">24</a>Židé ho obklopili a řekli mu: "Jak dlouho nás chceš držet v nejistotě? Jsi-li Mesiáš, řekni nám to otevřeně!"</span> <span class="verse"><a name="25">25</a>Ježíš jim odpověděl: "Řekl jsem vám to, a nevěříte. Skutky, které činím ve jménu Otce, ty o mně vydávají svědectví.</span> <span class="verse"><a name="26">26</a>Ale vy nevěříte, protože nejste z mých ovcí.</span> <span class="verse"><a name="27">27</a>Moje ovce slyší můj hlas, já je znám, jdou za mnou</span> <span class="verse"><a name="28">28</a>a já jim dávám věčný život: nezahynou navěky a nikdo je z mé ruky nevyrve.</span> <span class="verse"><a name="29">29</a>Můj Otec, který mi je dal, je větší nade všecky, a nikdo je nemůže vyrvat z Otcovy ruky.</span> <span class="verse"><a name="30">30</a>Já a Otec jsme jedno."</span> <span class="verse"><a name="31">31</a>Židé se opět chopili kamenů, aby ho ukamenovali.</span> <span class="verse"><a name="32">32</a>Ježíš jim řekl: "Ukázal jsem vám mnoho dobrých skutků od Otce. Pro který z nich mne chcete kamenovat?"</span> <span class="verse"><a name="33">33</a>Židé mu odpověděli: "Nechceme tě kamenovat pro dobrý skutek, ale pro rouhání: jsi člověk a tvrdíš, že jsi Bůh."</span> <span class="verse"><a name="34">34</a>Ježíš jim řekl: "Ve vašem zákoně je přece psáno: 'Řekl jsem: jste bohové.'</span> <span class="verse"><a name="35">35</a>Jestliže Bůh ty, jichž se týká toto slovo, nazval bohy - a Písmo musí platit -</span> <span class="verse"><a name="36">36</a>jak můžete obviňovat mne, kterého Otec posvětil a poslal do světa, že se rouhám, protože jsem řekl: Jsem Boží Syn?</span> <span class="verse"><a name="37">37</a>Nečiním-li skutky svého Otce, nevěřte mi!</span> <span class="verse"><a name="38">38</a>Jestliže je však činím a nevěříte mně, věřte těm skutkům, abyste jednou provždy pochopili, že Otec je ve mně a já v Otci."</span> <span class="verse"><a name="39">39</a>Opět se ho chtěli zmocnit, on jim však unikl.</span> <span class="verse"><a name="40">40</a>Odešel znovu na druhý břeh Jordánu, na místo, kde dříve křtil Jan, a tam se zdržoval.</span> <span class="verse"><a name="41">41</a>Mnozí k němu přicházeli a říkali: "Jan sice neučinil žádné znamení, ale vše, co o něm řekl, je pravda."</span> <span class="verse"><a name="42">42</a>A mnoho lidí tam v Ježíše uvěřilo.</span> </p></div</div></div></body></html>