<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/john/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/john">John</a> &gt <strong>Chapter 8</strong></div><p><span class="verse"><a name="1">1</a>Ježíš však odešel na Olivovou horu.</span> <span class="verse"><a name="2">2</a>Na úsvitě přišel opět do chrámu a všechen lid se k němu shromažďoval. On se posadil a učil je.</span> <span class="verse"><a name="3">3</a>Tu k němu zákoníci a farizeové přivedou ženu, přistiženou při cizoložství; postavili ji doprostřed</span> <span class="verse"><a name="4">4</a>a řeknou mu: "Mistře, tato žena byla přistižena při činu jako cizoložnice.</span> <span class="verse"><a name="5">5</a>V zákoně nám Mojžíš přikázal takové kamenovat. Co říkáš ty?"</span> <span class="verse"><a name="6">6</a>Tou otázkou ho zkoušeli, aby ho mohli obžalovat. Ježíš se sklonil a psal prstem po zemi.</span> <span class="verse"><a name="7">7</a>Když však na něj nepřestávali naléhat, zvedl se a řekl: "Kdo z vás je bez hříchu, první hoď na ni kamenem!"</span> <span class="verse"><a name="8">8</a>A opět se sklonil a psal po zemi.</span> <span class="verse"><a name="9">9</a>Když to uslyšeli, zahanbeni ve svém svědomí vytráceli se jeden po druhém, starší nejprve, až tam zůstal sám s tou ženou, která stála před ním.</span> <span class="verse"><a name="10">10</a>Ježíš se zvedl a řekl jí: "Ženo, kde jsou ti, kdo na tebe žalovali? Nikdo tě neodsoudil?"</span> <span class="verse"><a name="11">11</a>Ona řekla: "Nikdo, Pane." Ježíš jí řekl: "Ani já tě neodsuzuji. Jdi a už nehřeš!"</span> <span class="verse"><a name="12">12</a>Ježíš k nim opět promluvil a řekl: "Já jsem světlo světa; kdo mě následuje, nebude chodit ve tmě, ale bude mít světlo života."</span> <span class="verse"><a name="13">13</a>Farizeové mu řekli: "Ty vydáváš svědectví sám o sobě, proto tvé svědectví není pravé."</span> <span class="verse"><a name="14">14</a>Ježíš jim odpověděl: "I když vydávám svědectví sám o sobě, moje svědectví je pravé, neboť vím, odkud jsem přišel a kam jdu. Vy nevíte, odkud přicházím a kam jdu.</span> <span class="verse"><a name="15">15</a>Vy soudíte podle zdání. Já nesoudím nikoho.</span> <span class="verse"><a name="16">16</a>Jestliže já přece soudím, je můj soud pravdivý, neboť nesoudím sám, ale se mnou i ten, který mě poslal.</span> <span class="verse"><a name="17">17</a>I ve vašem zákoně je přece psáno, že svědectví dvou osob je pravé.</span> <span class="verse"><a name="18">18</a>Jsem to já, kdo svědčí sám o sobě; a svědčí o mně také Otec, který mě poslal."</span> <span class="verse"><a name="19">19</a>Zeptali se ho: "Kde je tvůj otec?" Ježíš odpověděl: "Neznáte ani mě ani mého Otce. Kdybyste znali mne, znali byste i mého Otce."</span> <span class="verse"><a name="20">20</a>Ta slova řekl v síni pokladnic, když učil v chrámě. Ale nezatkli ho, protože dosud nepřišla jeho hodina.</span> <span class="verse"><a name="21">21</a>Opět jim řekl: "Já odcházím; budete mě hledat, ale umřete ve svém hříchu. Kam já jdu, tam vy přijít nemůžete."</span> <span class="verse"><a name="22">22</a>Židé řekli: "Chce si snad vzít život, že říká: Kam já jdu, tam vy nemůžete přijít?"</span> <span class="verse"><a name="23">23</a>I řekl jim: "Vy jste zdola, ale já jsem shůry. Vy jste z tohoto světa.</span> <span class="verse"><a name="24">24</a>Proto jsem vám řekl, že zemřete ve svých hříších. Jestliže neuvěříte, že já to jsem, zemřete ve svých hříších."</span> <span class="verse"><a name="25">25</a>Řekli jemu: "Kdo jsi ty?" Ježíš jim odpověděl: "Co vám od začátku říkám.</span> <span class="verse"><a name="26">26</a>Mám o vás mnoho co říci, a to slova soudu; ten, který mě poslal, je pravdivý, a já oznamuji světu to, co jsem slyšel od něho."</span> <span class="verse"><a name="27">27</a>Nepoznali, že k nim mluví o Otci.</span> <span class="verse"><a name="28">28</a>Ježíš jim řekl: "Teprve, až vyvýšíte Syna člověka, poznáte, že já jsem to a že sám od sebe nečiním nic, ale mluvím tak, jak mě naučil Otec.</span> <span class="verse"><a name="29">29</a>Ten, který mě poslal, je se mnou; nenechal mě samotného, neboť stále dělám, co se líbí jemu."</span> <span class="verse"><a name="30">30</a>Když takto mluvil, mnozí v něho uvěřili.</span> <span class="verse"><a name="31">31</a>Ježíš řekl Židům, kteří mu uvěřili: "Zůstanete-li v mém slovu, jste opravdu mými učedníky.</span> <span class="verse"><a name="32">32</a>Poznáte pravdu a pravda vás učiní svobodnými."</span> <span class="verse"><a name="33">33</a>Odpověděli mu: "Jsme potomci Abrahamovi a nikdy jsme nikomu neotročili. Jak můžeš říkat: stanete se svobodnými?"</span> <span class="verse"><a name="34">34</a>Ježíš jim odpověděl: "Amen, amen, pravím vám, že každý, kdo hřeší, je otrokem hříchu.</span> <span class="verse"><a name="35">35</a>Otrok nezůstává v domě navždy; navždy zůstává syn.</span> <span class="verse"><a name="36">36</a>Když vás Syn osvobodí, budete skutečně svobodni.</span> <span class="verse"><a name="37">37</a>Vím, že jste potomci Abrahamovi; ale chcete mě zabít, neboť pro mé slovo není u vás místa.</span> <span class="verse"><a name="38">38</a>Já mluvím o tom, co jsem viděl u Otce; a vy děláte, co jste slyšeli od vašeho otce."</span> <span class="verse"><a name="39">39</a>Odpověděli mu: "Náš otec je Abraham." Ježíš jim řekl: "Kdybyste byli děti Abrahamovy, jednali byste jako on.</span> <span class="verse"><a name="40">40</a>Já jsem mluvil pravdu, kterou jsem slyšel od Boha, a vy mě chcete zabít. Tak Abraham nejednal.</span> <span class="verse"><a name="41">41</a>Vy konáte skutky svého otce." Řekli mu: "Nenarodili jsme se ze smilstva, máme jednoho Otce, Boha."</span> <span class="verse"><a name="42">42</a>Ježíš jim řekl: "Kdyby Bůh byl váš Otec, milovali byste mě, neboť jsem od Boha vyšel a od něho přicházím. Nepřišel jsem sám od sebe, ale on mě poslal.</span> <span class="verse"><a name="43">43</a>Proč mou řeč nechápete? Proto, že nemůžete snést mé slovo.</span> <span class="verse"><a name="44">44</a>Váš otec je ďábel a vy chcete dělat, co on žádá. On byl vrah od počátku a nestál v pravdě, poněvadž v něm pravda není. Když mluví, nemůže jinak než lhát, protože je lhář a otec lži.</span> <span class="verse"><a name="45">45</a>Já mluvím pravdu, a proto mi nevěříte.</span> <span class="verse"><a name="46">46</a>Kdo z vás mě usvědčí z hříchu? Mluvím-li pravdu, proč mi nevěříte?</span> <span class="verse"><a name="47">47</a>Kdo je z Boha, slyší Boží řeč. Vy proto neslyšíte, že z Boha nejste."</span> <span class="verse"><a name="48">48</a>Židé mu odpověděli: "Neřekli jsme správně, že jsi Samařan a jsi posedlý zlým duchem?"</span> <span class="verse"><a name="49">49</a>Ježíš odpověděl: "Nejsem posedlý, ale vzdávám čest svému Otci, vy však mi čest upíráte.</span> <span class="verse"><a name="50">50</a>Já sám nehledám svou slávu. Jest, kdo ji pro mne hledá, a ten soudí.</span> <span class="verse"><a name="51">51</a>Amen, amen, pravím vám, kdo zachovává mé slovo, nezemře navěky."</span> <span class="verse"><a name="52">52</a>Židé mu řekli: "Teď jsme poznali, že jsi posedlý! Umřel Abraham, stejně i proroci, a ty pravíš: Kdo zachovává mé slovo, neokusí smrti navěky."</span> <span class="verse"><a name="53">53</a>Jsi snad větší, než náš otec Abraham, který umřel? Také proroci umřeli. Co ze sebe děláš?"</span> <span class="verse"><a name="54">54</a>Ježíš odpověděl: "Kdybych oslavoval sám sebe, má sláva by nic nebyla. Mne oslavuje můj Otec, o němž vy říkáte, že je to váš Bůh.</span> <span class="verse"><a name="55">55</a>Vy jste ho nepoznali, ale já ho znám. Kdybych řekl, že ho neznám, budu lhář jako vy. Ale znám ho a jeho slovo zachovávám.</span> <span class="verse"><a name="56">56</a>Váš otec Abraham zajásal, že spatří můj den; spatřil jej a zaradoval se."</span> <span class="verse"><a name="57">57</a>Židé mu řekli: "Ještě ti není padesát a viděl jsi Abrahama?"</span> <span class="verse"><a name="58">58</a>Ježíš jim odpověděl: "Amen, amen, pravím vám, dříve než se Abraham narodil, já jsem."</span> <span class="verse"><a name="59">59</a>Tu se chopili kamenů a chtěli je po něm házet. Ježíš se však ukryl v zástupu a vyšel z chrámu.</span> </p></div</div></div></body></html>