<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/john/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/john">John</a> &gt <strong>Chapter 3</strong></div><p><span class="verse"><a name="1">1</a>Mezi farizeji byl člověk jménem Nikodém, člen židovské rady.</span> <span class="verse"><a name="2">2</a>Ten přišel k Ježíšovi v noci a řekl mu: "Mistře, víme, že jsi učitel, který přišel od Boha. Neboť nikdo nemůže činit ta znamení, která činíš ty, není-li Bůh s ním."</span> <span class="verse"><a name="3">3</a>Ježíš mu odpověděl: "Amen, amen, pravím tobě, nenarodí-li se kdo znovu, nemůže spatřit království Boží."</span> <span class="verse"><a name="4">4</a>Nikodém mu řekl: "Jak se může člověk narodit, když už je starý? Nemůže přece vstoupit do těla své matky a podruhé se narodit."</span> <span class="verse"><a name="5">5</a>Ježíš odpověděl: "Amen, amen, pravím tobě, nenarodí-li se kdo z vody a z Ducha, nemůže vejít do království Božího.</span> <span class="verse"><a name="6">6</a>Co se narodilo z těla, je tělo, co se narodilo z Ducha, je duch.</span> <span class="verse"><a name="7">7</a>Nediv se, že jsem ti řekl: Musíte se narodit znovu.</span> <span class="verse"><a name="8">8</a>Vítr vane kam chce, jeho zvuk slyšíš, ale nevíš, odkud přichází a kam směřuje. Tak je to s každým, kdo se narodil z Ducha."</span> <span class="verse"><a name="9">9</a>Nikodém se ho otázal: "Jak se to může stát?"</span> <span class="verse"><a name="10">10</a>Ježíš mu řekl: "Ty jsi učitel Izraele, a tohle nevíš?</span> <span class="verse"><a name="11">11</a>Amen, amen, pravím tobě, že mluvíme o tom, co známe, a svědčíme o tom, co jsme viděli, ale vy naše svědectví nepřijímáte.</span> <span class="verse"><a name="12">12</a>Jestliže nevěříte, když jsem vám mluvil o pozemských věcech, jak uvěříte, budu-li mluvit o nebeských?</span> <span class="verse"><a name="13">13</a>Nikdo nevstoupil na nebesa, leč ten, který sestoupil z nebes, Syn člověka.</span> <span class="verse"><a name="14">14</a>Jako Mojžíš vyvýšil hada na poušti, tak musí být vyvýšen Syn člověka,</span> <span class="verse"><a name="15">15</a>aby každý, kdo v něho věří, měl život věčný.</span> <span class="verse"><a name="16">16</a>Neboť Bůh tak miloval svět, že dal svého jediného Syna, aby žádný, kdo v něho věří, nezahynul, ale měl život věčný.</span> <span class="verse"><a name="17">17</a>Vždyť Bůh neposlal svého Syna na svět, aby soudil, ale aby skrze něj byl svět spasen.</span> <span class="verse"><a name="18">18</a>Kdo v něho věří, není souzen. Kdo nevěří, je již odsouzen, neboť neuvěřil ve jméno jednorozeného Syna Božího.</span> <span class="verse"><a name="19">19</a>Soud pak je v tom, že světlo přišlo na svět, ale lidé si zamilovali více tmu než světlo, protože jejich skutky byly zlé.</span> <span class="verse"><a name="20">20</a>Neboť každý, kdo dělá něco špatného, nenávidí světlo a nepřichází k světlu, aby jeho skutky nevyšly najevo.</span> <span class="verse"><a name="21">21</a>Kdo však činí pravdu, přichází ke světlu, aby se ukázalo, že jeho skutky jsou vykonány v Bohu."</span> <span class="verse"><a name="22">22</a>Potom Ježíš odešel se svými učedníky do judské země; tam s nimi pobýval a křtil.</span> <span class="verse"><a name="23">23</a>Také Jan křtil v Ainon, blízko Salim, protože tam byl dostatek vody; lidé přicházeli a dávali se křtít.</span> <span class="verse"><a name="24">24</a>To bylo ještě před Janovým uvězněním.</span> <span class="verse"><a name="25">25</a>Mezi učedníky Janovými a Židy došlo ke sporu o očišťování.</span> <span class="verse"><a name="26">26</a>Přišli k Janovi a řekli mu: "Mistře, ten který byl s tebou na druhém břehu Jordánu, o němž jsi vydal dobré svědectví, nyní sám křtí a všichni chodí k němu."</span> <span class="verse"><a name="27">27</a>Jan odpověděl: "Člověk si nic nemůže přisvojit, není-li mu to dáno z nebe.</span> <span class="verse"><a name="28">28</a>Vy sami jste svědkové, že jsem řekl: Já nejsem Mesiáš, ale jsem vyslán jako jeho předchůdce.</span> <span class="verse"><a name="29">29</a>Ženich je ten, kdo má nevěstu. Ženichův přítel, který u něho stojí a čeká na jeho rozkaz, upřímně se raduje, když uslyší ženichův hlas. A tak je má radost dovršena.</span> <span class="verse"><a name="30">30</a>On musí růst, já však se menšit.</span> <span class="verse"><a name="31">31</a>Kdo přichází shůry, je nade všecky. Kdo pochází ze země, náleží zemi a mluví o pozemských věcech. Kdo přichází z nebe je nade všecky,</span> <span class="verse"><a name="32">32</a>svědčí o tom, co viděl a slyšel, ale jeho svědectví nikdo nepřijímá.</span> <span class="verse"><a name="33">33</a>Kdo však jeho svědectví přijal, potvrdil tím, že Bůh je pravdivý.</span> <span class="verse"><a name="34">34</a>Ten, koho poslal Bůh, mluví slova Boží, neboť Bůh udílí svého Ducha v plnosti.</span> <span class="verse"><a name="35">35</a>Otec miluje Syna a všecku moc dal do jeho rukou.</span> <span class="verse"><a name="36">36</a>Kdo věří v Syna, má život věčný. Kdo Syna odmítá, neuzří život, ale hněv Boží na něm zůstává."</span> </p></div</div></div></body></html>