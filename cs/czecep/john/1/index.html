<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/john/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/john">John</a> &gt <strong>Chapter 1</strong></div><p><span class="verse"><a name="1">1</a>Na počátku bylo Slovo, to Slovo bylo u Boha, to Slovo byl Bůh.</span> <span class="verse"><a name="2">2</a>To bylo na počátku u Boha.</span> <span class="verse"><a name="3">3</a>Všechno povstalo skrze ně a bez něho nepovstalo nic, co jest.</span> <span class="verse"><a name="4">4</a>V něm byl život a život byl světlo lidí.</span> <span class="verse"><a name="5">5</a>To světlo ve tmě svítí a tma je nepohltila.</span> <span class="verse"><a name="6">6</a>Od Boha byl poslán člověk, jménem Jan.</span> <span class="verse"><a name="7">7</a>Ten přišel proto, aby vydal svědectví o tom světle, aby všichni uvěřili skrze něho.</span> <span class="verse"><a name="8">8</a>Jan sám nebyl tím světlem, ale přišel, aby o tom světle vydal svědectví.</span> <span class="verse"><a name="9">9</a>Bylo tu pravé světlo, které osvěcuje každého člověka; to přicházelo do světa.</span> <span class="verse"><a name="10">10</a>Na světě byl, svět skrze něj povstal, ale svět ho nepoznal.</span> <span class="verse"><a name="11">11</a>Přišel do svého vlastního, ale jeho vlastní ho nepřijali.</span> <span class="verse"><a name="12">12</a>Těm pak, kteří ho přijali a věří v jeho jméno, dal moc stát se Božími dětmi.</span> <span class="verse"><a name="13">13</a>Ti se nenarodili, jen jako se rodí lidé, jako děti pozemských otců, nýbrž se narodili z Boha.</span> <span class="verse"><a name="14">14</a>A Slovo se stalo tělem a přebývalo mezi námi. Spatřili jsme jeho slávu, slávu, jakou má od Otce jednorozený Syn, plný milosti a pravdy.</span> <span class="verse"><a name="15">15</a>Jan o něm vydal svědectví a volal: "To je ten, o němž jsem řekl: Přichází za mnou, ale je větší, protože tu byl dříve než já."</span> <span class="verse"><a name="16">16</a>Z jeho plnosti jsme byli obdarováni my všichni milostí za milostí.</span> <span class="verse"><a name="17">17</a>Neboť Zákon byl dán skrze Mojžíše, milost a pravda se stala skrze Ježíše Krista.</span> <span class="verse"><a name="18">18</a>Boha nikdy nikdo neviděl; jednorozený Syn, který je v náruči Otcově, nám o něm řekl.</span> <span class="verse"><a name="19">19</a>Toto je svědectví Janovo, když k němu Židé z Jeruzaléma poslali kněze a levity, aby se ho otázali: "Kdo jsi?"</span> <span class="verse"><a name="20">20</a>Nic nepopřel a otevřeně vyznal: "Já nejsem Mesiáš."</span> <span class="verse"><a name="21">21</a>Znovu se ho zeptali: "Jak to tedy je? Jsi Eliáš?" Řekl: "Nejsem." "Jsi ten Prorok?" Odpověděl: "Ne."</span> <span class="verse"><a name="22">22</a>Řekli mu tedy: "Kdo jsi? Ať můžeme přinést odpověď těm, kdo nás poslali. Za koho se sám pokládáš?"</span> <span class="verse"><a name="23">23</a>Řekl: "Jsem hlas volajícího na poušti: Urovnejte cestu Páně - jak řekl prorok Izaiáš."</span> <span class="verse"><a name="24">24</a>Ti vyslaní byli z řad farizeů.</span> <span class="verse"><a name="25">25</a>Otázali se ho: "Proč tedy křtíš, když nejsi ani Mesiáš ani Eliáš ani ten Prorok?"</span> <span class="verse"><a name="26">26</a>Jan jim odpověděl: "Já křtím vodou. Uprostřed vás stojí, koho vy neznáte -</span> <span class="verse"><a name="27">27</a>ten, který přichází za mnou; jemu nejsem hoden ani rozvázat řemínek u jeho obuvi."</span> <span class="verse"><a name="28">28</a>To se stalo v Betanii, na druhém břehu Jordánu, kde Jan křtil.</span> <span class="verse"><a name="29">29</a>Druhého dne spatřil Jan Ježíše, jak jde k němu, a řekl: "Hle, beránek Boží, který snímá hřích světa.</span> <span class="verse"><a name="30">30</a>To je ten, o němž jsem řekl: Za mnou přichází někdo větší, neboť byl dříve, než já.</span> <span class="verse"><a name="31">31</a>Já jsem nevěděl, kdo to je, ale přišel jsem křtít vodou proto, aby ho poznal Izrael."</span> <span class="verse"><a name="32">32</a>Jan vydal svědectví: "Spatřil jsem, jak Duch sestoupil jako holubice z nebe a zůstal na něm.</span> <span class="verse"><a name="33">33</a>A já jsem stále nevěděl, kdo to je, ale ten, který mě poslal křtít vodou, mi řekl: 'Na koho spatříš sestupovat Ducha a zůstávat na něm, to je ten, který křtí Duchem svatým.'</span> <span class="verse"><a name="34">34</a>Já jsem to viděl a dosvědčuji, že toto je Syn Boží."</span> <span class="verse"><a name="35">35</a>Druhého dne tam byl opět Jan s dvěma ze svých učedníků.</span> <span class="verse"><a name="36">36</a>Spatřil Ježíše, jak jde okolo, a řekl: "Hle, beránek Boží."</span> <span class="verse"><a name="37">37</a>Ti dva učedníci slyšeli, co řekl, a šli za Ježíšem.</span> <span class="verse"><a name="38">38</a>Když se Ježíš obrátil a uviděl, že jdou za ním, otázal se jich: "Co chcete?" Řekli mu: "Rabi (což přeloženo znamená: Mistře), kde bydlíš?"</span> <span class="verse"><a name="39">39</a>Odpověděl jim: "Pojďte a uvidíte!" Šli tedy, viděli, kde bydlí, a zůstali ten den u něho. Bylo kolem čtyř hodin odpoledne.</span> <span class="verse"><a name="40">40</a>Jeden z těchto dvou, kteří slyšeli, co Jan řekl, a Ježíše následovali, byl Ondřej, bratr Šimona Petra.</span> <span class="verse"><a name="41">41</a>Vyhledal nejprve svého bratra Šimona a řekl mu: "Nalezl jsem Mesiáše (což je v překladu: Kristus)."</span> <span class="verse"><a name="42">42</a>Přivedl ho k Ježíšovi. Ježíš na něj pohleděl a řekl: "Ty jsi Šimon, syn Janův; budeš se jmenovat Kéfas (což se překládá: Petr)."</span> <span class="verse"><a name="43">43</a>Druhého dne se Ježíš rozhodl vydat na cestu do Galileje. Vyhledal Filipa a řekl mu: "Následuj mě!"</span> <span class="verse"><a name="44">44</a>Filip byl z Betsaidy, města Ondřejova a Petrova;</span> <span class="verse"><a name="45">45</a>Filip zase vyhledal Natanaela a řekl mu: "Nalezli jsme toho, o němž psal Mojžíš v Zákoně i proroci, Ježíše, syna Josefova z Nazareta."</span> <span class="verse"><a name="46">46</a>Natanael mu namítl: "Z Nazareta? Co odtamtud může vzejít dobrého?" Filip mu odpoví: "Pojď a přesvědč se!"</span> <span class="verse"><a name="47">47</a>Ježíš spatřil Natanaela, jak k němu přichází a řekl o něm: "Hle, pravý Izraelita, v němž není lsti."</span> <span class="verse"><a name="48">48</a>Řekl mu Natanael: "Odkud mě znáš?" Ježíš mu odpověděl: "Dříve, než tě Filip zavolal, viděl jsem tě pod fíkem."</span> <span class="verse"><a name="49">49</a>"Mistře", řekl mu Natanael, "ty jsi Syn Boží, ty jsi král Izraele."</span> <span class="verse"><a name="50">50</a>Ježíš mu odpověděl: "Ty věříš proto, že jsem ti řekl: 'Viděl jsem tě pod fíkem?' Uvidíš věci daleko větší."</span> <span class="verse"><a name="51">51</a>A dodal: "Amen, amen, pravím vám, uzříte nebesa otevřená a anděly Boží vystupovat a sestupovat na Syna člověka."</span> </p></div</div></div></body></html>