<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gal/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gal">Galatians</a> &gt <strong>Chapter 5</strong></div><p><span class="verse"><a name="1">1</a>Tu svobodu nám vydobyl Kristus. Stůjte proto pevně a nedejte si na sebe znovu vložit otrocké jho.</span> <span class="verse"><a name="2">2</a>Slyšte, co vám já Pavel říkám: Dáváte-li se obřezat, Kristus vám nic neprospěje.</span> <span class="verse"><a name="3">3</a>Znovu dosvědčuji každému, kdo se dá obřezat, že je zavázán zachovávat celý zákon.</span> <span class="verse"><a name="4">4</a>Odloučili jste se od Krista vy všichni, kteří chcete dojít ospravedlnění na základě zákona, pozbyli jste milosti.</span> <span class="verse"><a name="5">5</a>My však z moci Ducha a ve víře očekáváme spravedlnost, která je naší nadějí.</span> <span class="verse"><a name="6">6</a>V Kristu Ježíši nezáleží na tom, je-li někdo obřezán či ne; rozhodující je víra, která se uplatňuje láskou.</span> <span class="verse"><a name="7">7</a>Běželi jste dobře! Kdo vám zabránil, abyste se drželi pravdy?</span> <span class="verse"><a name="8">8</a>Jistě to nevyšlo od toho, který vás povolává.</span> <span class="verse"><a name="9">9</a>Málo kvasu celé těsto prokvasí.</span> <span class="verse"><a name="10">10</a>Ale já k vám v Pánu mám důvěru, že se neuchýlíte k jinému smýšlení. Ten však, kdo vás uvádí do zmatku, neujde soudu, ať je to kdokoli.</span> <span class="verse"><a name="11">11</a>Kdybych já, bratří, dosud kázal, že obřízka je nutná, proč bych byl vlastně pronásledován? Vždyť by tím bylo odstraněno pohoršení, jímž je kříž.</span> <span class="verse"><a name="12">12</a>Ti, kteří mezi vás kvůli obřízce vnášejí neklid, ať se rovnou vyklestí!</span> <span class="verse"><a name="13">13</a>Vy jste byli povoláni ke svobodě, bratří. Jen nemějte svobodu za příležitost k prosazování sebe, ale služte v lásce jedni druhým.</span> <span class="verse"><a name="14">14</a>Vždyť celý zákon je shrnut v jednom slově: Milovati budeš bližního svého jako sebe samého!</span> <span class="verse"><a name="15">15</a>Jestliže však jeden druhého koušete a požíráte, dejte si pozor, abyste se navzájem nezahubili.</span> <span class="verse"><a name="16">16</a>Chci říci: Žijte z moci Božího Ducha, a nepodlehnete tomu, k čemu vás táhne vaše přirozenost.</span> <span class="verse"><a name="17">17</a>Touhy lidské přirozenosti směřují proti Duchu Božímu, a Boží Duch proti nim. Jde tu o naprostý protiklad, takže děláte to, co dělat nechcete.</span> <span class="verse"><a name="18">18</a>Dáte-li se však vést Božím Duchem, nejste už pod zákonem.</span> <span class="verse"><a name="19">19</a>Skutky lidské svévole jsou zřejmé: necudnost, nečistota, bezuzdnost,</span> <span class="verse"><a name="20">20</a>modlářství, čarodějství, rozbroje, hádky, žárlivost, vášeň, podlost, rozpory, rozkoly,</span> <span class="verse"><a name="21">21</a>závist, opilství, nestřídmost a podobné věci. Řekl jsem už dříve a říkám znovu, že ti, kteří takové věci dělají, nebudou mít podíl na království Božím.</span> <span class="verse"><a name="22">22</a>Ovoce Božího Ducha však je láska, radost, pokoj, trpělivost, laskavost, dobrota, věrnost,</span> <span class="verse"><a name="23">23</a>tichost a sebeovládání. Proti tomu se zákon neobrací.</span> <span class="verse"><a name="24">24</a>Ti, kteří náležejí Kristu Ježíši, ukřižovali sami sebe se svými vášněmi a sklony.</span> <span class="verse"><a name="25">25</a>Jsme-li živi Božím Duchem, dejme se Duchem také řídit.</span> <span class="verse"><a name="26">26</a>Nehledejme prázdnou slávu, nebuďme jeden k druhému vyzývaví, nezáviďme jeden druhému.</span> </p></div</div></div></body></html>