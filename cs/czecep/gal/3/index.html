<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/gal/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/gal">Galatians</a> &gt <strong>Chapter 3</strong></div><p><span class="verse"><a name="1">1</a>Vy pošetilí Galatští, kdo vás to obloudil - vždyť vám byl tak jasně postaven před oči Ježíš Kristus ukřižovaný!</span> <span class="verse"><a name="2">2</a>Chtěl bych se vás zeptat jen na jedno: dal vám Bůh svého Ducha proto, že jste činili skutky zákona, nebo proto, že jste uvěřili zvěsti, kterou jste slyšeli?</span> <span class="verse"><a name="3">3</a>To jste tak pošetilí? Začali jste žít z Ducha Božího, a teď spoléháte sami na sebe?</span> <span class="verse"><a name="4">4</a>Tak veliké věci jste prožili nadarmo? A kdyby jen nadarmo!</span> <span class="verse"><a name="5">5</a>Ten, který vám udílí Ducha a působí mezi vámi mocné činy, činí tak proto, že plníte zákon, nebo proto, že jste slyšeli a uvěřili?</span> <span class="verse"><a name="6">6</a>Pohleďte na Abrahama: 'uvěřil Bohu, a bylo mu to počítáno za spravedlnost.'</span> <span class="verse"><a name="7">7</a>Pochopte tedy, že syny Abrahamovými jsou lidé víry.</span> <span class="verse"><a name="8">8</a>Protože se v Písmu předvídá, že Bůh na základě víry ospravedlní pohanské národy, dostal už Abraham zaslíbení: 'V tobě dojdou požehnání všechny národy.'</span> <span class="verse"><a name="9">9</a>A tak lidé víry docházejí požehnání spolu s věřícím Abrahamem.</span> <span class="verse"><a name="10">10</a>Ti však, kteří spoléhají na skutky zákona, jsou pod kletbou, neboť stojí psáno: 'Proklet je každý, kdo nezůstává věren všemu, co je psáno v zákoně, a nečiní to.'</span> <span class="verse"><a name="11">11</a>Je jasné, že nikdo není před Bohem ospravedlněn na základě zákona, neboť čteme: 'Spravedlivý bude živ z víry.'</span> <span class="verse"><a name="12">12</a>Zákon však nevychází z víry, nýbrž praví: 'Kdo bude tyto věci činit, získá tím život.'</span> <span class="verse"><a name="13">13</a>Ale Kristus nás vykoupil z kletby zákona tím, že za nás vzal prokletí na sebe, neboť je psáno: 'Proklet je každý, kdo visí na dřevě'.</span> <span class="verse"><a name="14">14</a>To proto, aby požehnání dané Abrahamovi dostaly v Ježíši Kristu i pohanské národy, abychom zaslíbeného Ducha přijali skrze víru.</span> <span class="verse"><a name="15">15</a>Bratří, znázorním to příkladem: ani lidskou závěť jednou pravoplatně potvrzenou nemůže nikdo zrušit nebo k ní něco přidat.</span> <span class="verse"><a name="16">16</a>Slib byl dán Abrahamovi a 'jeho potomku'; nemluví se o potomcích, nýbrž o potomku: je jím Kristus.</span> <span class="verse"><a name="17">17</a>Chci tím říci: Smlouvu, od Boha dávno pravoplatně potvrzenou, nemůže učinit neplatnou zákon, vydaný teprve po čtyřech stech třiceti letech, a tak zrušit slib.</span> <span class="verse"><a name="18">18</a>Kdyby totiž dědictví plynulo ze zákona, nebylo by založeno na slibu. Abrahamovi je však z milosti Bůh přiřkl svým slibem.</span> <span class="verse"><a name="19">19</a>Jak je to potom se zákonem? Byl přidán kvůli proviněním jen do doby, než přijde ten zaslíbený potomek; byl vyhlášen anděly a svěřen lidskému prostředníku.</span> <span class="verse"><a name="20">20</a>Prostředníka není potřebí tam, kde jedná jen jeden, a Bůh je jeden.</span> <span class="verse"><a name="21">21</a>Je tedy zákon proti Božím slibům? Naprosto ne! Kdyby tu byl zákon, který by mohl dát život, pak by vskutku spravedlnost byla ze zákona.</span> <span class="verse"><a name="22">22</a>Ale podle Písma je všechno v zajetí hříchu, aby se zaslíbení, dané víře v Ježíše Krista, splnilo těm, kdo věří.</span> <span class="verse"><a name="23">23</a>Dokud nepřišla víra, byli jsme zajatci, které zákon střežil pro chvíli, kdy víra měla být zjevena.</span> <span class="verse"><a name="24">24</a>Zákon byl tedy naším dozorcem až do příchodu Kristova, až do ospravedlnění z víry.</span> <span class="verse"><a name="25">25</a>Když však přišla víra, nemáme již nad sebou dozorce.</span> <span class="verse"><a name="26">26</a>Vy všichni jste přece skrze víru syny Božími v Kristu Ježíši.</span> <span class="verse"><a name="27">27</a>Neboť vy všichni, kteří jste byli pokřtěni v Krista, také jste Krista oblékli.</span> <span class="verse"><a name="28">28</a>Není už rozdíl mezi židem a pohanem, otrokem a svobodným, mužem a ženou.</span> <span class="verse"><a name="29">29</a>Vy všichni jste jedno v Kristu Ježíši. Jste-li Kristovi, jste potomstvo Abrahamovo a dědicové toho, co Bůh zaslíbil.</span> </p></div</div></div></body></html>