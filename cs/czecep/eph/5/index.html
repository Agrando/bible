<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/eph/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/eph">Ephesians</a> &gt <strong>Chapter 5</strong></div><p><span class="verse"><a name="1">1</a>Jako milované děti následujte Božího příkladu</span> <span class="verse"><a name="2">2</a>a žijte v lásce, tak jako Kristus miloval nás a sám sebe dal za nás jako dar a oběť, jejíž vůně je Bohu milá.</span> <span class="verse"><a name="3">3</a>O smilstvu, jakékoliv nezřízenosti nebo chamtivosti ať se mezi vámi ani nemluví, jak se sluší na ty, kdo patří Bohu.</span> <span class="verse"><a name="4">4</a>Vést sprosté, hloupé a dvojsmyslné řeči se nepatří; vy máte vzdávat Bohu díky!</span> <span class="verse"><a name="5">5</a>Dobře si pamatujte, že žádný smilník, prostopášník ani lakomec, jehož bohem jsou peníze, nemá podíl v království Kristovu a Božím.</span> <span class="verse"><a name="6">6</a>Nenechte se od nikoho svést prázdnými slovy, aby vás nestihl Boží hněv jako ty, kdo ho neposlouchají.</span> <span class="verse"><a name="7">7</a>Proto s nimi nemějte nic společného.</span> <span class="verse"><a name="8">8</a>I vy jste kdysi byli tmou, ale nyní vás Pán učinil světlem.</span> <span class="verse"><a name="9">9</a>Žijte proto jako děti světla - ovocem světla je vždy dobrota, spravedlnost a pravda;</span> <span class="verse"><a name="10">10</a>zkoumejte, co se líbí Pánu.</span> <span class="verse"><a name="11">11</a>Nepodílejte se na neužitečných skutcích tmy, naopak je nazývejte pravým jménem.</span> <span class="verse"><a name="12">12</a>O tom, co oni dělají potají, je odporné i jen mluvit.</span> <span class="verse"><a name="13">13</a>Když se však ty věci správně pojmenují, je jasné, oč jde.</span> <span class="verse"><a name="14">14</a>A kde se rozjasní, tam je světlo. Proto je řečeno: Probuď se, kdo spíš, vstaň z mrtvých, a zazáří ti Kristus.</span> <span class="verse"><a name="15">15</a>Dávejte si dobrý pozor na to, jak žijete, abyste si nepočínali jako nemoudří, ale jako moudří;</span> <span class="verse"><a name="16">16</a>nepromarněte tento čas, neboť nastaly dny zlé.</span> <span class="verse"><a name="17">17</a>Proto nebuďte nerozumní, ale hleďte pochopit, co je vůle Páně.</span> <span class="verse"><a name="18">18</a>A neopíjejte se vínem, což je prostopášnost,</span> <span class="verse"><a name="19">19</a>ale plni Ducha zpívejte společně žalmy, chvalozpěvy a duchovní písně. Zpívejte Pánu, chvalte ho z celého srdce</span> <span class="verse"><a name="20">20</a>a vždycky za všecko vzdávejte díky Bohu a Otci ve jménu našeho Pána Ježíše Krista.</span> <span class="verse"><a name="21">21</a>V poddanosti Kristu se podřizujte jedni druhým:</span> <span class="verse"><a name="22">22</a>ženy svým mužům jako Pánu,</span> <span class="verse"><a name="23">23</a>protože muž je hlavou ženy, jako Kristus je hlavou církve, těla, které spasil.</span> <span class="verse"><a name="24">24</a>Ale jako církev je podřízena Kristu, tak ženy mají být ve všem podřízeny svým mužům.</span> <span class="verse"><a name="25">25</a>Muži, milujte své ženy, jako si Kristus zamiloval církev a sám se za ni obětoval,</span> <span class="verse"><a name="26">26</a>aby ji posvětil a očistil křtem vody a slovem;</span> <span class="verse"><a name="27">27</a>tak si on sám připravil církev slavnou, bez poskvrny, vrásky a čehokoli podobného, aby byla svatá a bezúhonná.</span> <span class="verse"><a name="28">28</a>Proto i muži mají milovat své ženy jako své vlastní tělo. Kdo miluje svou ženu, miluje sebe.</span> <span class="verse"><a name="29">29</a>Nikdo přece nemá v nenávisti své tělo, ale živí je a stará se o ně. Tak i Kristus pečuje o církev;</span> <span class="verse"><a name="30">30</a>vždyť jsme údy jeho těla.</span> <span class="verse"><a name="31">31</a>'Proto opustí muž otce i matku a připojí se k své manželce, a budou ti dva jedno tělo'.</span> <span class="verse"><a name="32">32</a>Je to velké tajemství, které vztahuji na Krista a na církev.</span> <span class="verse"><a name="33">33</a>A tak i každý z vás bez výjimky ať miluje svou ženu jako sebe sama a žena ať má před mužem úctu.</span> </p></div</div></div></body></html>