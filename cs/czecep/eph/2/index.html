<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/eph/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/eph">Ephesians</a> &gt <strong>Chapter 2</strong></div><p><span class="verse"><a name="1">1</a>I vy jste byli mrtvi pro své viny a hříchy,</span> <span class="verse"><a name="2">2</a>v nichž jste dříve žili podle běhu tohoto světa, poslušni vládce nadzemských mocí, ducha, působícího dosud v těch, kteří vzdorují Bohu.</span> <span class="verse"><a name="3">3</a>I my všichni jsme k nim kdysi patřili; žili jsme sklonům svého těla, dali jsme se vést svými sobeckými zájmy, a tím jsme nutně propadli Božímu soudu tak jako ostatní.</span> <span class="verse"><a name="4">4</a>Ale Bůh, bohatý v milosrdenství, z velké lásky, jíž si nás zamiloval,</span> <span class="verse"><a name="5">5</a>probudil nás k životu spolu s Kristem, když jsme byli mrtvi pro své hříchy. Milostí jste spaseni!</span> <span class="verse"><a name="6">6</a>Spolu s ním nás vzkřísil a spolu s ním uvedl na nebeský trůn v Kristu Ježíši,</span> <span class="verse"><a name="7">7</a>aby se nadcházejícím věkům prokázalo, jak nesmírné bohatství milosti je v jeho dobrotě k nám v Kristu Ježíši.</span> <span class="verse"><a name="8">8</a>Milostí tedy jste spaseni skrze víru.</span> <span class="verse"><a name="9">9</a>Spasení není z vás, je to Boží dar; není z vašich skutků, takže se nikdo nemůže chlubit.</span> <span class="verse"><a name="10">10</a>Jsme přece jeho dílo, v Kristu Ježíši stvořeni k tomu, abychom konali dobré skutky, které nám Bůh připravil.</span> <span class="verse"><a name="11">11</a>Pamatujte proto vy, kteří jste svým původem pohané a kterým ti, kdo jsou obřezaní na těle a lidskou rukou, říkají neobřezanci,</span> <span class="verse"><a name="12">12</a>že jste v té době opravdu byli bez Krista, odloučeni od společenství Izraele, bez účasti na smlouvách Božího zaslíbení, bez naděje a bez Boha na světě.</span> <span class="verse"><a name="13">13</a>Ale v Kristu Ježíši jste se nyní vy, kdysi vzdálení, stali blízkými pro Kristovu prolitou krev.</span> <span class="verse"><a name="14">14</a>V něm je náš mír, on dvojí spojil v jedno, když zbořil zeď, která rozděluje a působí svár. Svou obětí odstranil</span> <span class="verse"><a name="15">15</a>zákon ustanovení a předpisů, aby z těch dvou, z žida i pohana, stvořil jednoho nového člověka, a tak nastolil mír.</span> <span class="verse"><a name="16">16</a>Oba dva usmířil s Bohem v jednom těle, na kříži usmrtil jejich nepřátelství.</span> <span class="verse"><a name="17">17</a>Přišel a zvěstoval mír, mír vám, kteří jste dalecí, i těm, kteří jsou blízcí.</span> <span class="verse"><a name="18">18</a>A tak v něm smíme obojí, židé i pohané, v jednotě Ducha stanout před Otcem.</span> <span class="verse"><a name="19">19</a>Nejste již tedy cizinci a přistěhovalci, máte právo Božího lidu a patříte k Boží rodině.</span> <span class="verse"><a name="20">20</a>Jste stavbou, jejímž základem jsou apoštolové a proroci a úhelným kamenem sám Kristus Ježíš.</span> <span class="verse"><a name="21">21</a>V něm je celá stavba pevně spojena a roste v chrám, posvěcený v Pánu;</span> <span class="verse"><a name="22">22</a>v něm jste i vy společně budováni v duchovní příbytek Boží.</span> </p></div</div></div></body></html>