<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/acts/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/acts">Acts</a> &gt <strong>Chapter 20</strong></div><p><span class="verse"><a name="1">1</a>Když ten zmatek ustal, svolal si Pavel učedníky a povzbudil je. Pak se s nimi rozloučil a vydal se na cestu do Makedonie.</span> <span class="verse"><a name="2">2</a>Prošel tamější krajiny, vytrvale povzbuzoval bratry slovem Božím a přišel do Řecka,</span> <span class="verse"><a name="3">3</a>kde strávil tři měsíce. Když se chystal vyplout do Sýrie, zosnovali proti němu Židé úklady, a proto se rozhodl vrátit se přes Makedonii.</span> <span class="verse"><a name="4">4</a>Doprovázel ho Sopatros, Pyrrhův syn z Beroje, Aristarchos a Sekundus z Tesaloniky, Gaius a Timoteus z Derbe a Tychikos a Trofimos z Asie.</span> <span class="verse"><a name="5">5</a>Ti šli napřed a čekali na nás v Troadě.</span> <span class="verse"><a name="6">6</a>My jsme po velikonocích vypluli z Filip a přijeli jsme k nim do Troady až za pět dní. Tam jsme zůstali týden.</span> <span class="verse"><a name="7">7</a>První den v týdnu jsme se sešli k lámání chleba a Pavel promluvil ke shromáždění. Protože chtěl na druhý den odcestovat, protáhl řeč až do půlnoci.</span> <span class="verse"><a name="8">8</a>Byli jsme shromážděni v horní místnosti, kde bylo mnoho lamp.</span> <span class="verse"><a name="9">9</a>Nějaký mladík jménem Eutychos seděl na okně, a protože Pavel mluvil dlouho, přemáhal ho spánek. Usnul a spadl z třetího poschodí a když ho zvedli, byl mrtvý.</span> <span class="verse"><a name="10">10</a>Pavel sešel dolů, sklonil se nad ním, objal ho a řekl: "Upokojte se, je v něm život."</span> <span class="verse"><a name="11">11</a>Pak se vrátil nahoru, lámal a jedl chléb, dlouho do rána s nimi rozmlouval a potom odešel.</span> <span class="verse"><a name="12">12</a>Chlapce přivedli živého a to je velice povzbudilo.</span> <span class="verse"><a name="13">13</a>My jsme nastoupili na loď napřed a vypluli jsme směrem k Assu, kde se k nám měl připojit Pavel. Tak nám totiž nařídil a sám se rozhodl jít pěšky.</span> <span class="verse"><a name="14">14</a>Když se s námi v Assu sešel, vzali jsme ho na loď a dopluli do Mitylény.</span> <span class="verse"><a name="15">15</a>Odtud jsme pluli dál a na druhý den jsme se dostali do blízkosti Chia. Další den jsme připluli k Samu a příští den jsme dorazili do Milétu.</span> <span class="verse"><a name="16">16</a>Pavel se totiž rozhodl minout Efez a neztrácet čas v provincii Asii, neboť spěchal, aby byl pokud možno na den letnic v Jeruzalémě.</span> <span class="verse"><a name="17">17</a>Z Milétu poslal Pavel vzkaz do Efezu a zavolal si starší církve.</span> <span class="verse"><a name="18">18</a>Když k němu přišli, řekl jim: "Vy víte, jak jsem si u vás počínal celou dobu od prvního dne, kdy jsem přišel do Asie.</span> <span class="verse"><a name="19">19</a>Sloužil jsem Pánu s velkou pokorou, v slzách a zkouškách, které mě potkaly pro úklady židů.</span> <span class="verse"><a name="20">20</a>Víte, že jsem vám nezamlčel nic, co by vám bylo k prospěchu; všechno jsem vám řekl, když jsem vás učil ve shromáždění i v rodinách.</span> <span class="verse"><a name="21">21</a>Naléhal jsem na Židy i Řeky a vyzýval je, aby se obrátili k Bohu a uvěřili v našeho Pána, Ježíše Krista.</span> <span class="verse"><a name="22">22</a>Nyní jdu do Jeruzaléma, protože mě Duch nutí, a nevím, co mě tam potká.</span> <span class="verse"><a name="23">23</a>Vím jen tolik, že mi Duch svatý město od města ohlašuje, že na mne čekají pouta a utrpení.</span> <span class="verse"><a name="24">24</a>Ale já nepřikládám svému životu žádnou jinou cenu, než abych dokončil svůj běh a splnil úkol, který jsem dostal od Pána Ježíše: hlásat evangelium o Boží milosti.</span> <span class="verse"><a name="25">25</a>Nyní vím, že mě už neuvidí nikdo z vás, k nimž jsem na svých cestách přišel hlásat Boží království.</span> <span class="verse"><a name="26">26</a>Proto vám v tento den prohlašuji před Bohem, že mou vinou nikdo nezahyne,</span> <span class="verse"><a name="27">27</a>neboť jsem vám oznámil celou Boží vůli a nic jsem nezamlčel.</span> <span class="verse"><a name="28">28</a>Dávejte pozor na sebe i na celé stádo, ve kterém si vás Duch svatý ustanovil za strážce, abyste byli pastýři Boží církve, kterou si Bůh získal krví vlastního Syna.</span> <span class="verse"><a name="29">29</a>Vím, že po mém odchodu přijdou mezi vás draví vlci, kteří nebudou šetřit stádo.</span> <span class="verse"><a name="30">30</a>I mezi vámi samými povstanou lidé, kteří povedou scestné řeči, aby strhli učedníky na svou stranu.</span> <span class="verse"><a name="31">31</a>Buďte proto bdělí a pamatujte, že jsem se slzami v očích po tři roky ve dne v noci každému z vás neustále ukazoval cestu.</span> <span class="verse"><a name="32">32</a>Nyní vás svěřuji Bohu a slovu jeho milosti, které má moc vás proměnit a dát vám podíl mezi všemi, kdo jsou posvěceni.</span> <span class="verse"><a name="33">33</a>Od nikoho jsem nežádal stříbro, zlato ani oděv.</span> <span class="verse"><a name="34">34</a>Sami víte, že tyto mé ruce vydělávaly na všechno, co jsem potřeboval já i moji společníci.</span> <span class="verse"><a name="35">35</a>Tím vším jsem vám ukázal, že máme takto pracovat, pomáhat slabým a mít na paměti slova Pána Ježíše, který řekl: 'Blaze tomu, kdo dává, ne tomu, kdo bere.'"</span> <span class="verse"><a name="36">36</a>Po těch slovech si s nimi se všemi klekl a pomodlil se.</span> <span class="verse"><a name="37">37</a>Všichni se dali do hlasitého pláče, objímali Pavla a líbali ho,</span> <span class="verse"><a name="38">38</a>dojati nejvíce jeho slovy, že ho už nikdy neuvidí. Pak ho doprovodili k lodi.</span> </p></div</div></div></body></html>