<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/acts/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/acts">Acts</a> &gt <strong>Chapter 21</strong></div><p><span class="verse"><a name="1">1</a>Když nastal čas k odjezdu, rozloučili jsme se s nimi. Přímou cestou jsme dopluli na Kós, druhý den na Rodos a odtud jsme pluli do Patary.</span> <span class="verse"><a name="2">2</a>Tam jsme našli loď, která plula do Fénicie. Nasedli jsme na ni a vypluli.</span> <span class="verse"><a name="3">3</a>Přiblížili jsme se na dohled ke Kypru, ale nechali jsme ho vlevo a mířili k Sýrii. Přistáli jsme v Týru, kde měla loď vyložit náklad.</span> <span class="verse"><a name="4">4</a>Vyhledali jsme učedníky a zůstali jsme tam sedm dní. Ti z vnuknutí Ducha říkali Pavlovi, aby nechodil do Jeruzaléma.</span> <span class="verse"><a name="5">5</a>Když ty dny uplynuly, vydali jsme se zase na cestu. Všichni, i ženy a děti, nás vyprovázeli až za město. Na břehu jsme si klekli a pomodlili se.</span> <span class="verse"><a name="6">6</a>Pak jsme se rozloučili. My jsme nastoupili na loď a oni se vrátili domů.</span> <span class="verse"><a name="7">7</a>Potom jsme pokračovali v plavbě; z Týru jsme dorazili do Ptolemaidy. Tam jsme pozdravili bratry a zůstali u nich jeden den.</span> <span class="verse"><a name="8">8</a>Druhý den jsme se vydali na cestu a přišli do Cesareje. Tam jsme navštívili Filipa, kazatele evangelia a jednoho ze sedmi jáhnů, a ubytovali se u něho.</span> <span class="verse"><a name="9">9</a>Ten měl čtyři neprovdané dcery, prorokyně.</span> <span class="verse"><a name="10">10</a>Když jsme tam byli několik dní, přišel z Judska prorok, jménem Agabos.</span> <span class="verse"><a name="11">11</a>Přišel k nám, vzal Pavlův opasek, svázal si jím nohy i ruce a řekl: "Toto praví Duch svatý: Muže, kterému patří tento opasek, židé v Jeruzalémě takto svážou a vydají pohanům."</span> <span class="verse"><a name="12">12</a>Když jsme to uslyšeli, prosili jsme my i tamější bratří Pavla, aby do Jeruzaléma nechodil.</span> <span class="verse"><a name="13">13</a>Ale on odpověděl: "Proč pláčete a působíte mi tím větší bolest? Vždyť já jsem připraven nejen nechat se svázat, nýbrž i zemřít v Jeruzalémě pro jméno Pána Ježíše!"</span> <span class="verse"><a name="14">14</a>Protože se nedal přemluvit, přestali jsme naléhat a řekli jsme: "Děj se vůle Páně!"</span> <span class="verse"><a name="15">15</a>Potom jsme se připravili na cestu a vydali se do Jeruzaléma.</span> <span class="verse"><a name="16">16</a>S námi šli i někteří učedníci z Cesareje a vedli nás k Mnasonovi z Kypru, jednomu z prvních učedníků. U něho jsme se měli ubytovat.</span> <span class="verse"><a name="17">17</a>Když jsme přišli do Jeruzaléma, přijali nás bratří s radostí.</span> <span class="verse"><a name="18">18</a>Nazítří se Pavel odebral i s námi k Jakubovi, kde se sešli všichni starší.</span> <span class="verse"><a name="19">19</a>Pavel je pozdravil a vyprávěl jim podrobně všechno, co Bůh jeho působením vykonal mezi pohany.</span> <span class="verse"><a name="20">20</a>Když to vyslechli, chválili Boha. Potom řekli Pavlovi: "Pohleď, bratře, kolik tisíc židů uvěřilo v Krista, a všichni jsou nadšenými zastánci Zákona.</span> <span class="verse"><a name="21">21</a>O tobě se doslechli, že prý učíš všechny židy, žijící mezi pohany, aby odpadli od Mojžíše: aby přestali obřezávat své syny a žít podle otcovských zvyků.</span> <span class="verse"><a name="22">22</a>Co teď? V každém případě se dovědí, žes přišel.</span> <span class="verse"><a name="23">23</a>Udělej tedy, co ti radíme: Jsou tu čtyři muži, kteří na sebe vzali slib. Připoj se k nim,</span> <span class="verse"><a name="24">24</a>podrob se s nimi očistnému obřadu a zaplať za ně, co je předepsáno; pak si budou moci dát ostříhat hlavu. Tak poznají všichni, že není ani trochu pravdy na tom, co se o tobě říká, a že naopak sám jsi věrný Zákonu a žiješ podle něho.</span> <span class="verse"><a name="25">25</a>Pokud jde o pohany, kteří přijali víru, těm jsme písemně oznámili své rozhodnutí, že nemají jíst pokrmy, obětované modlám, ani krev, ani maso zvířat nezbavených krve, a že se mají vyvarovat smilstva."</span> <span class="verse"><a name="26">26</a>Nato Pavel vzal ty muže s sebou a na druhý den se s nimi dal zasvětit. Pak šel do chrámu a oznámil, kdy se skončí očistné dny a za každého z nich bude přinesena oběť.</span> <span class="verse"><a name="27">27</a>Když se těch sedm dní chýlilo ke konci, uviděli ho v chrámě židé z provincie Asie. Pobouřili celý dav, zmocnili se Pavla</span> <span class="verse"><a name="28">28</a>a křičeli: "Izraelci, pojďte sem! To je ten člověk, který všude všechny učí proti vyvolenému lidu, proti Zákonu a proti chrámu. A teď ještě přivedl do chrámu pohany a znesvětil toto svaté místo."</span> <span class="verse"><a name="29">29</a>Viděli totiž předtím Trofima z Efezu s Pavlem ve městě a domnívali se, že ho Pavel přivedl do chrámu.</span> <span class="verse"><a name="30">30</a>V celém městě nastal rozruch a lid se začal sbíhat. Chytili Pavla a vlekli ho ven z chrámu. A hned byly zavřeny brány.</span> <span class="verse"><a name="31">31</a>Ve chvíli, kdy ho už chtěli zabít, došlo hlášení veliteli praporu, že celý Jeruzalém se bouří.</span> <span class="verse"><a name="32">32</a>Ten vzal okamžitě vojáky i důstojníky a běžel dolů k davu. Jakmile uviděli velitele a vojáky, přestali Pavla bít.</span> <span class="verse"><a name="33">33</a>Velitel přistoupil k Pavlovi, zatkl ho a rozkázal vojákům, aby ho spoutali dvěma řetězy. Potom vyšetřoval, kdo je a co udělal.</span> <span class="verse"><a name="34">34</a>V davu křičel každý něco jiného. Protože se velitel nemohl pro zmatek dovědět nic jistého, rozkázal odvést Pavla do pevnosti.</span> <span class="verse"><a name="35">35</a>Když se dostali ke schodišti, museli ho vojáci pro násilí davu nést,</span> <span class="verse"><a name="36">36</a>neboť celé množství lidu šlo za ním a křičeli: "Pryč s ním!"</span> <span class="verse"><a name="37">37</a>Než ho dovedli do pevnosti, řekl Pavel veliteli: "Smím ti něco říci?" On se podivil: "Ty umíš řecky?</span> <span class="verse"><a name="38">38</a>Nejsi ten Egypťan, který nedávno podnítil ke vzpouře a vyvedl na poušť čtyři tisíce vzbouřenců?"</span> <span class="verse"><a name="39">39</a>Pavel odpověděl: "Já jsem Žid z Tarsu v Kilikii, občan ne bezvýznamného města. Prosím tě, dovol mi promluvit k lidu."</span> <span class="verse"><a name="40">40</a>Velitel mu to dovolil. Pavel, jak stál na schodišti, dal lidu znamení rukou. Nastalo napjaté ticho a Pavel je oslovil hebrejsky:</span> </p></div</div></div></body></html>