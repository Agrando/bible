<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/acts/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/acts">Acts</a> &gt <strong>Chapter 28</strong></div><p><span class="verse"><a name="1">1</a>Když jsme se zachránili, dověděli jsme se, že se ten ostrov jmenuje Malta.</span> <span class="verse"><a name="2">2</a>Domorodci se k nám zachovali neobyčejně laskavě. Zapálili hranici dříví a všechny nás k ní pozvali, protože začalo pršet a bylo zima.</span> <span class="verse"><a name="3">3</a>Když Pavel nasbíral náruč chrastí a přiložil na oheň, zakousla se mu do ruky zmije, která prchala před žárem.</span> <span class="verse"><a name="4">4</a>Jakmile domorodci uviděli, že mu visí na ruce had, říkali si mezi sebou: "Ten člověk je určitě vrah. I když se zachránil z moře, bohyně odplaty nedovolila, aby zůstal na živu."</span> <span class="verse"><a name="5">5</a>Ale Pavel setřásl hada do ohně a nic zlého se mu nestalo.</span> <span class="verse"><a name="6">6</a>Oni čekali, že oteče nebo že najednou padne mrtev. Když to však dlouho trvalo a viděli, že se s ním nic neděje, začali naopak říkat, že je to nějaký bůh.</span> <span class="verse"><a name="7">7</a>Blízko toho místa měl své statky správce ostrova Publius. Ten nás přijal a tři dni se o nás laskavě staral jako o své hosty.</span> <span class="verse"><a name="8">8</a>Publiův otec ležel s horečkou a úplavicí. Pavel přišel k němu, pomodlil se, vložil na něj ruce a uzdravil ho.</span> <span class="verse"><a name="9">9</a>A potom začali přicházet i jiní nemocní z ostrova a Pavel je uzdravoval.</span> <span class="verse"><a name="10">10</a>Štědře nás obdarovali, a když jsme měli odjíždět, přinesli nám, co jsme potřebovali na cestu.</span> <span class="verse"><a name="11">11</a>Po třech měsících jsme vypluli na alexandrijské lodi, která přezimovala na ostrově a měla jako znak Blížence.</span> <span class="verse"><a name="12">12</a>Dopluli jsme do Syrakus a zůstali tam tři dny.</span> <span class="verse"><a name="13">13</a>Odtud jsme pluli podél pobřeží a dorazili do Regia. Na druhý den začal vát jižní vítr, a tak jsme už za dva dny dokončili plavbu v Puteolech.</span> <span class="verse"><a name="14">14</a>Tam jsme se setkali s bratřími, a ti nás prosili, abychom u nich zůstali sedm dní.</span> <span class="verse"><a name="15">15</a>Odtud jsme šli do Říma. Tamější bratří dostali o nás zprávu a přišli nám naproti až ke Třem hospodám, někteří pak až k Appiovu tržišti. Když je Pavel spatřil, vzdal díky Bohu a nabyl odvahy.</span> <span class="verse"><a name="16">16</a>Když jsme přišli do Říma, dostal Pavel dovolení, že může bydlet v soukromém bytě s vojákem, který ho bude hlídat.</span> <span class="verse"><a name="17">17</a>Po třech dnech pozval k sobě významné Židy, a když se shromáždili, řekl jim: "Bratří, já jsem už v Jeruzalémě byl vydán jako vězeň do moci Římanů, ačkoliv jsem neudělal nic proti židovskému národu ani proti obyčejům našich předků.</span> <span class="verse"><a name="18">18</a>Římané mě vyslýchali a chtěli mě osvobodit, protože nejsem vinen ničím, zač bych zasluhoval smrt.</span> <span class="verse"><a name="19">19</a>Avšak Židé se proti tomu postavili, a tak mi nezbylo než odvolat se k císaři; ale ne proto, že bych chtěl žalovat na svůj národ.</span> <span class="verse"><a name="20">20</a>Z toho důvodu jsem vás pozval, abych vás mohl spatřit a mluvit s vámi. Vždyť jsem v těchto okovech pro to, v co Izrael doufá."</span> <span class="verse"><a name="21">21</a>Oni mu odpověděli: "My jsme nedostali z Judska žádný dopis, ani nikdo z bratří nepřinesl o tobě žádnou zprávu, ani o tobě nikdo nemluvil nic špatného.</span> <span class="verse"><a name="22">22</a>Ale rádi bychom slyšeli, jaké je tvé smýšlení, neboť je nám známo, že všude jsou proti této sektě."</span> <span class="verse"><a name="23">23</a>Určili mu den a přišli k němu ve velkém počtu. Od rána do večera k nim hovořil a vydával svědectví o Božím království. Přesvědčoval je o Ježíšovi důkazy z Mojžíšova zákona i z proroků.</span> <span class="verse"><a name="24">24</a>Jedni se jimi dali přesvědčit, druzí nechtěli uvěřit.</span> <span class="verse"><a name="25">25</a>Když odcházeli, rozděleni mezi sebou, řekl jim Pavel jen toto: "Duch svatý dobře pověděl vašim předkům ústy proroka Izaiáše:</span> <span class="verse"><a name="26">26</a>'Jdi k tomuto lidu a řekni mu: Budete stále poslouchat, a nepochopíte, ustavičně budete hledět, a neuvidíte.</span> <span class="verse"><a name="27">27</a>Neboť srdce tohoto lidu otupělo, ušima nedoslýchají a oči zavřeli, takže očima neuvidí a ušima neuslyší, srdcem nepochopí a neobrátí se - a já je neuzdravím.'</span> <span class="verse"><a name="28">28</a>Vězte," dodal Pavel, "že tato Boží spása byla poslána pohanům. A oni ji přijmou."</span> <span class="verse"><a name="29">29</a>--- fehlt/missing</span> <span class="verse"><a name="30">30</a>Pavel zůstal celé dva roky v najatém bytě a přijímal všechny, kdo za ním přišli,</span> <span class="verse"><a name="31">31</a>zvěstoval Boží království a učil všemu o Pánu Ježíši Kristu bez bázně a bez překážek.</span> </p></div</div></div></body></html>