<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/acts/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/acts">Acts</a> &gt <strong>Chapter 19</strong></div><p><span class="verse"><a name="1">1</a>Zatímco byl Apollos v Korintě, prošel Pavel hornatým vnitrozemím a přišel do Efezu; tam se setkal s nějakými učedníky.</span> <span class="verse"><a name="2">2</a>Zeptal se jich: "Když jste uvěřili, přijali jste Ducha svatého?" Odpověděli mu: "Vůbec jsme neslyšeli, že je seslán Duch svatý."</span> <span class="verse"><a name="3">3</a>Pavel řekl: "Jakým křtem jste tedy byli pokřtěni?" Oni řekli: "Křtem Janovým."</span> <span class="verse"><a name="4">4</a>Tu jim Pavel prohlásil: "Jan křtil ty, kteří se odvrátili od svých hříchů, a vybízel lid, aby uvěřili v toho, který přijde po něm - v Ježíše."</span> <span class="verse"><a name="5">5</a>Když to uslyšeli, dali se pokřtít ve jméno Pána Ježíše.</span> <span class="verse"><a name="6">6</a>Jakmile na ně Pavel vložil ruce, sestoupil na ně Duch svatý a oni mluvili v prorockém vytržení.</span> <span class="verse"><a name="7">7</a>Těch mužů bylo asi dvanáct.</span> <span class="verse"><a name="8">8</a>V synagóze pak Pavel neohroženě působil po tři měsíce; rozmlouval s lidmi a přesvědčoval je o království Božím.</span> <span class="verse"><a name="9">9</a>Protože však někteří tvrdošíjně trvali na svém a nedali se přesvědčit, ba dokonce cestu Páně přede všemi tupili, oddělil se Pavel od nich, odvedl s sebou i učedníky a začal denně mluvit v přednáškové síni filosofa jménem Tyrannos.</span> <span class="verse"><a name="10">10</a>To trvalo dva roky, takže všichni obyvatelé provincie Asie mohli slyšet slovo Páně, židé i pohané.</span> <span class="verse"><a name="11">11</a>Bůh konal skrze Pavla neobvyklé mocné činy.</span> <span class="verse"><a name="12">12</a>Lidé dokonce odnášeli k nemocným šátky a zástěry, kterých se dotkl, a zlí duchové je opouštěli.</span> <span class="verse"><a name="13">13</a>Také někteří židovští zaříkávači, kteří cestovali od města k městu, pokusili se užívat ke svému zaklínání jména Pána Ježíše. Nad těmi, kteří byli posedlí zlými duchy, říkali: "Zaklínáme vás Ježíšem, kterého káže Pavel."</span> <span class="verse"><a name="14">14</a>Tak to dělalo sedm synů Skévy, prý židovského velekněze.</span> <span class="verse"><a name="15">15</a>Ale zlý duch jim řekl: "Ježíše znám a o Pavlovi vím. Ale kdo jste vy?"</span> <span class="verse"><a name="16">16</a>Tu člověk, v kterém byl ten zlý duch, se na ně vrhl, všechny je přemohl a tak je zřídil, že z toho domu utekli nazí a plní ran.</span> <span class="verse"><a name="17">17</a>To se rozhlásilo mezi všemi židy i pohany, kteří žili v Efezu; na všechny padla bázeň a jméno Pána Ježíše bylo ve velké úctě.</span> <span class="verse"><a name="18">18</a>Přicházeli i mnozí z těch, kteří uvěřili, a přede všemi vyznávali, že také oni dříve používali zaklínání.</span> <span class="verse"><a name="19">19</a>Nemálo pak těch, kteří se zabývali magií, přinesli své knihy a přede všemi je spálili. Jejich cena se odhadovala na padesát tisíc stříbrných.</span> <span class="verse"><a name="20">20</a>A tak mocí Páně rostlo a rozmáhalo se jeho slovo.</span> <span class="verse"><a name="21">21</a>Po těchto událostech se Pavel veden Duchem svatým rozhodl, že půjde přes Makedonii a Achaju do Jeruzaléma. Řekl: "Zůstanu tam nějaký čas, a potom musím také do Říma."</span> <span class="verse"><a name="22">22</a>Poslal do Makedonie dva ze svých pomocníků, Timotea a Erasta, a sám se ještě nějaký čas zdržel v Asii.</span> <span class="verse"><a name="23">23</a>V té době došlo k velikému pobouření kvůli tomu učení.</span> <span class="verse"><a name="24">24</a>Nějaký Demetrios, zlatník a výrobce stříbrných napodobenin Artemidina chrámu, který poskytoval značný výdělek řemeslníkům,</span> <span class="verse"><a name="25">25</a>svolal je i ostatní, kteří dělali podobné věci, a řekl jim:</span> <span class="verse"><a name="26">26</a>"Mužové, víte, že z této práce máme blahobyt, a vidíte a slyšíte, že tenhle Pavel přemluvil a svedl mnoho lidí nejen z Efezu, nýbrž skoro z celé provincie. Říká, že bohové udělaní lidskýma rukama nejsou žádní bohové.</span> <span class="verse"><a name="27">27</a>Je nebezpečí, že nejen náš obor ztratí vážnost, nýbrž i chrám veliké bohyně Artemidy nebude považován za nic, a začne upadat sláva té, kterou uctívá naše provincie i celý svět."</span> <span class="verse"><a name="28">28</a>Když to uslyšeli, velmi se rozzlobili a začali křičet: "Veliká je efezská Artemis!"</span> <span class="verse"><a name="29">29</a>Pobouření se rozšířilo na celé město. Lidé se hromadně hnali do divadla a vlekli s sebou Makedonce Gaia a Aristarcha, Pavlovy průvodce na cestách.</span> <span class="verse"><a name="30">30</a>Pavel chtěl jít do shromáždění lidu, ale učedníci mu v tom zabránili.</span> <span class="verse"><a name="31">31</a>Také někteří vysocí úředníci provincie, kteří mu byli nakloněni, mu vzkázali, aby se tam neodvažoval.</span> <span class="verse"><a name="32">32</a>Každý křičel něco jiného, neboť v shromáždění byl zmatek a většina nevěděla, proč se vůbec sešli.</span> <span class="verse"><a name="33">33</a>Židé postrčili dopředu Alexandra a zástup ho nechal vystoupit. Alexandr zamával rukou a chtěl pronést před lidem obhajobu.</span> <span class="verse"><a name="34">34</a>Když však poznali, že je to Žid, všichni jedním hlasem křičeli asi dvě hodiny: "Veliká je efezská Artemis!"</span> <span class="verse"><a name="35">35</a>Teprve městský tajemník uklidnil zástup a řekl: "Efezané, kterýpak člověk by nevěděl, že město Efez je strážcem chrámu velké Artemidy a jejího obrazu seslaného z nebe!</span> <span class="verse"><a name="36">36</a>Protože o tom nemůže být pochyb, musíte zachovat klid a nedělat nic ukvapeného.</span> <span class="verse"><a name="37">37</a>Přivedli jste tyto lidi, ale oni se nedopustili ani svatokrádeže, ani netupili naši bohyni.</span> <span class="verse"><a name="38">38</a>Chce-li si Demetrios a řemeslníci na někoho stěžovat, k tomu jsou soudní dny a místodržitelé. Tam ať se soudí.</span> <span class="verse"><a name="39">39</a>A žádáte-li ještě něco jiného, může se to vyřídit v řádném shromáždění.</span> <span class="verse"><a name="40">40</a>Vždyť je nebezpečí, že budeme kvůli dnešku obžalováni ze vzpoury. Není tu žádný důvod, kterým bychom mohli obhájit toto srocení." Po těch slovech rozpustil shromáždění.</span> </p></div</div></div></body></html>