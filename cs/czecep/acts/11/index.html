<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/acts/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/acts">Acts</a> &gt <strong>Chapter 11</strong></div><p><span class="verse"><a name="1">1</a>O tom, že i pohané přijali slovo Boží, dověděli se apoštolové a bratří v Judsku.</span> <span class="verse"><a name="2">2</a>Když přišel Petr do Jeruzaléma, začali mu bratří židovského původu vyčítat:</span> <span class="verse"><a name="3">3</a>"Navštívil jsi neobřezané lidi a jedl s nimi!"</span> <span class="verse"><a name="4">4</a>A tak jim to Petr začal po pořádku vysvětlovat:</span> <span class="verse"><a name="5">5</a>"Byl jsem v městě Joppe a právě jsem se modlil, když jsem ve vytržení mysli měl vidění: Cosi se snáší dolů a podobá se to veliké plachtě, kterou spouštějí za čtyři cípy z nebe; zastavila se právě u mne.</span> <span class="verse"><a name="6">6</a>Když jsem se do ní pozorně podíval, uviděl jsem tam nejrůznější zvířata i divokou zvěř, plazy a ptáky.</span> <span class="verse"><a name="7">7</a>Uslyšel jsem hlas, který mi řekl: 'Vstaň, Petře, zabíjej a jez!'</span> <span class="verse"><a name="8">8</a>Odpověděl jsem: 'To ne, Pane! Ještě nikdy nevešlo do mých úst nic, co poskvrňuje a znečišťuje.'</span> <span class="verse"><a name="9">9</a>Ale hlas z nebe promluvil znovu: 'Co Bůh prohlásil za čisté, nepokládej za nečisté.'</span> <span class="verse"><a name="10">10</a>To se opakovalo třikrát a vše bylo opět vyzdviženo do nebe.</span> <span class="verse"><a name="11">11</a>A právě v tu chvíli se zastavili před domem, kde jsme bydleli, tři muži, poslaní ke mně z Cesareje.</span> <span class="verse"><a name="12">12</a>Duch mi řekl, abych bez rozpaků šel s nimi. Se mnou se vydalo na cestu i těchto šest bratří a všichni jsme vstoupili do Kornéliova domu.</span> <span class="verse"><a name="13">13</a>On nám vypravoval, jak se mu v jeho domě zjevil anděl a řekl mu: 'Pošli někoho do Joppe a pozvi k sobě Šimona, kterému říkají Petr.</span> <span class="verse"><a name="14">14</a>Co on ti poví, přinese spásu tobě i tvé rodině.'</span> <span class="verse"><a name="15">15</a>Když jsem k nim začal mluvit, sestoupil na ně Duch svatý, jako už na počátku sestoupil na nás.</span> <span class="verse"><a name="16">16</a>Tu jsem si vzpomněl na to, co řekl Pán: 'Jan křtil vodou, ale vy budete pokřtěni Duchem svatým.'</span> <span class="verse"><a name="17">17</a>Jestliže tedy jim Bůh dal stejný dar jako nám, když uvěřili v Pána Ježíše Krista, jak jsem já v tom mohl Bohu bránit?" -</span> <span class="verse"><a name="18">18</a>Po těch slovech bratří už nic nenamítali, ale velebili Boha: "Tak i pohany povolal Bůh k pokání, aby dosáhli života!"</span> <span class="verse"><a name="19">19</a>Po smrti Štěpánově nastalo v Jeruzalémě pronásledování. Ti, kteří se odtud rozprchli, dostali se až do Fénicie, na Kypr a do Antiochie; slovo evangelia však zvěstovali jenom židům.</span> <span class="verse"><a name="20">20</a>Ale někteří z nich, původem z Kypru a z Kyrény, začali po svém příchodu do Antiochie zvěstovat Pána Ježíše také pohanům.</span> <span class="verse"><a name="21">21</a>Moc Boží byla s nimi, a veliké množství lidí uvěřilo a obrátilo se k Pánu.</span> <span class="verse"><a name="22">22</a>Zpráva o tom se dostala k sluchu církve v Jeruzalémě a bratří poslali do Antiochie Barnabáše.</span> <span class="verse"><a name="23">23</a>Když tam přišel a spatřil, co se z milosti Boží děje, měl radost a povzbuzoval všechny, aby ve svém rozhodnutí setrvali a zůstali Pánu věrni.</span> <span class="verse"><a name="24">24</a>Byl to muž dobrý, plný Ducha svatého a víry; a tak bylo mnoho lidí přivedeno k Pánu.</span> <span class="verse"><a name="25">25</a>Proto se Barnabáš odebral do Tarsu, aby vyhledal Saula.</span> <span class="verse"><a name="26">26</a>A když ho nalezl, vzal ho s sebou do Antiochie. Pracovali spolu v tamější církvi po celý rok a vyučovali velké množství lidí; a právě v Antiochii byli učedníci poprvé nazváni křesťany.</span> <span class="verse"><a name="27">27</a>V těch dnech přišli z Jeruzaléma do Antiochie proroci.</span> <span class="verse"><a name="28">28</a>Jeden z nich, jménem Agabus, veden Duchem předpověděl, že po celém světě nastane veliký hlad. To se také stalo za císaře Klaudia.</span> <span class="verse"><a name="29">29</a>Proto se učedníci rozhodli, že každý podle svých možností pomůže bratřím v Judsku.</span> <span class="verse"><a name="30">30</a>Učinili to a poslali sbírku po Barnabášovi a Saulovi jeruzalémským starším.</span> </p></div</div></div></body></html>