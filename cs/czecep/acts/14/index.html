<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/acts/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/acts">Acts</a> &gt <strong>Chapter 14</strong></div><p><span class="verse"><a name="1">1</a>Totéž se stalo v Ikoniu: Pavel a Barnabáš vešli do židovské synagógy a mluvili tak mocně, že uvěřilo mnoho Židů i Řeků.</span> <span class="verse"><a name="2">2</a>Avšak ti židé, kteří neuvěřili, pobouřili pohany a vyvolali jejich nenávist proti bratřím.</span> <span class="verse"><a name="3">3</a>Přesto tam Pavel a Barnabáš dost dlouho zůstali a přes všechny překážky mluvili o Pánu; a Pán dosvědčoval svou milost tím, že jim dával moc konat znamení a zázraky.</span> <span class="verse"><a name="4">4</a>Obyvatelstvo města se rozdělilo: jedni byli při židech, druzí při apoštolech.</span> <span class="verse"><a name="5">5</a>Pohané i židé se svými představiteli se chystali apoštoly ztýrat a ukamenovat.</span> <span class="verse"><a name="6">6</a>Ti se o tom dověděli a uprchli do lykaonských měst Lystry a Derbe i okolí.</span> <span class="verse"><a name="7">7</a>Ani tu nepřestali kázat evangelium.</span> <span class="verse"><a name="8">8</a>V Lystře žil jeden člověk, který měl ochrnuté nohy; byl chromý od narození a nikdy nechodil.</span> <span class="verse"><a name="9">9</a>Ten poslouchal Pavlovo kázání. Pavel se na něho upřeně podíval, a když viděl, že věří v Boží pomoc,</span> <span class="verse"><a name="10">10</a>řekl mocným hlasem: "Postav se zpříma na nohy!" A on vyskočil a chodil.</span> <span class="verse"><a name="11">11</a>Když zástupy viděly, co Pavel učinil, provolávaly lykaonsky: "To k nám sestoupili bohové v lidské podobě!"</span> <span class="verse"><a name="12">12</a>Barnabášovi začali říkat Zeus, Pavlovi pak Hermes, poněvadž to byl především on, kdo mluvil.</span> <span class="verse"><a name="13">13</a>Dokonce kněz Diova chrámu před hradbami dal přivést k bráně ověnčené býky a chtěl je s lidmi apoštolům obětovat.</span> <span class="verse"><a name="14">14</a>Když se to Barnabáš a Pavel doslechli, roztrhli svůj oděv, vběhli do zástupu mezi lidi</span> <span class="verse"><a name="15">15</a>a volali: "Co to děláte? Vždyť i my jsme smrtelní lidé jako vy. Zvěstujeme vám, abyste se od těchto marných věcí obrátili k živému Bohu, který učinil nebe, zemi, moře a všechno, co je v nich.</span> <span class="verse"><a name="16">16</a>Tento Bůh sice v minulosti nechával pohanské národy žít, jak chtěly,</span> <span class="verse"><a name="17">17</a>avšak nepřestal dosvědčovat sám sebe tím, že jim prokazoval dobro: dával vám s nebe déšť i úrodu v pravý čas, sytil vás pokrmem a naplňoval radostí."</span> <span class="verse"><a name="18">18</a>Takovou řečí se jim jen s námahou podařilo zadržet zástupy, aby jim nezačaly obětovat.</span> <span class="verse"><a name="19">19</a>Tu se tam objevili Židé z Antiochie a Ikonia, strhli lidi na svou stranu a začali Pavla kamenovat. Když mysleli, že je mrtev, vyvlekli ho z města.</span> <span class="verse"><a name="20">20</a>Ale učedníci ho obstoupili a on vstal a vrátil se do města. Druhého dne pak odešel s Barnabášem do Derbe.</span> <span class="verse"><a name="21">21</a>I v tomto městě kázali evangelium a získali mnoho učedníků. Potom se vraceli přes Lystru, Ikonium a Pisidskou Antiochii.</span> <span class="verse"><a name="22">22</a>Všude tam posilovali učedníky a povzbuzovali je, aby vytrvali ve víře; říkali jim: "Musíme projít mnohým utrpením, než vejdeme do Božího království."</span> <span class="verse"><a name="23">23</a>V každé té církvi ustanovili starší a v modlitbách a postech svěřili učedníky Pánu, v kterého uvěřili.</span> <span class="verse"><a name="24">24</a>Pak prošli Pisidií, dostali se do Pamfylie</span> <span class="verse"><a name="25">25</a>a tam kázali v městě Perge. Potom se odebrali do Attalie</span> <span class="verse"><a name="26">26</a>a odpluli do Antiochie v Sýrii, odkud před časem svěřeni Boží milosti vyšli k dílu, které právě teď dokončili.</span> <span class="verse"><a name="27">27</a>Po svém návratu shromáždili církev a vypravovali, co všechno skrze ně Bůh učinil a jak i pohanům otevřel dveře víry.</span> <span class="verse"><a name="28">28</a>A zůstali tam s učedníky delší dobu.</span> </p></div</div></div></body></html>