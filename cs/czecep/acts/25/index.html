<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/acts/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/acts">Acts</a> &gt <strong>Chapter 25</strong></div><p><span class="verse"><a name="1">1</a>Za tři dny po svém příchodu do provincie odebral se Festus z Cesareje do Jeruzaléma.</span> <span class="verse"><a name="2">2</a>Tam se k němu dostavili velekněží a přední Židé se žalobou proti Pavlovi. Žádali ho,</span> <span class="verse"><a name="3">3</a>aby jim prokázal laskavost a dal Pavla přivést do Jeruzaléma. Ale byla to léčka, protože chtěli Pavla na cestě zabít.</span> <span class="verse"><a name="4">4</a>Festus jim odpověděl, že Pavel je ve vazbě v Cesareji a on sám že také brzo odcestuje.</span> <span class="verse"><a name="5">5</a>A řekl: "Ať tedy vaši zástupci tam jdou se mnou a podají na toho člověka žalobu, jestliže se něčeho dopustil."</span> <span class="verse"><a name="6">6</a>Festus se mezi nimi nezdržel víc než osm nebo deset dní a vrátil se do Cesareje. Na druhý den zasedl k soudu a rozkázal přivést Pavla.</span> <span class="verse"><a name="7">7</a>Když ho přivedli, postavili se proti němu Židé, kteří přišli z Jeruzaléma, a vznášeli mnoho těžkých obvinění; nemohli je však nijak dokázat.</span> <span class="verse"><a name="8">8</a>Pavel se hájil takto: "Neprovinil jsem se ničím ani proti židovskému zákonu, ani proti chrámu, ani proti císaři."</span> <span class="verse"><a name="9">9</a>Festus se chtěl zavděčit Židům a odpověděl Pavlovi: "Chceš jít do Jeruzaléma a tam být přede mnou souzen z těchto obvinění?"</span> <span class="verse"><a name="10">10</a>Ale Pavel řekl: "Stojím před císařským soudem, kde mám být souzen. Proti Židům jsem se v ničem neprovinil, jak i ty velmi dobře víš.</span> <span class="verse"><a name="11">11</a>Jestliže jsem vinen a spáchal jsem něco, za co si zasloužím smrt, nezdráhám se zemřít. Není-li však pravda, z čeho mě tito žalobci obviňují, nikdo mě jim nemůže vydat. Odvolávám se k císaři."</span> <span class="verse"><a name="12">12</a>Nato Festus promluvil se svými rádci a pak odpověděl: "K císaři ses odvolal, k císaři půjdeš."</span> <span class="verse"><a name="13">13</a>Uplynulo několik dní a do Cesareje přišli král Agrippa a Bereniké, aby pozdravili Festa.</span> <span class="verse"><a name="14">14</a>Protože se tam zdrželi nějakou dobu, předložil Festus králi Pavlův případ. Řekl: "Je zde muž, kterého Félix zanechal ve vazbě.</span> <span class="verse"><a name="15">15</a>Když jsem přišel do Jeruzaléma, obrátili se na mne velekněží a židovští starší se žalobou proti němu a žádali jeho odsouzení.</span> <span class="verse"><a name="16">16</a>Odpověděl jsem jim, že Římané nemají ve zvyku odsoudit člověka, dokud není postaven před žalobce a nedostane možnost hájit se proti jejich obvinění.</span> <span class="verse"><a name="17">17</a>Když sem přišli, bez odkladu jsem hned druhý den zasedl k soudu a rozkázal jsem přivést toho muže.</span> <span class="verse"><a name="18">18</a>Žalobci vystoupili proti němu, ale neobviňovali ho ze žádných zločinů, jak jsem očekával,</span> <span class="verse"><a name="19">19</a>nýbrž měli s ním jen nějaké spory o své náboženství a o nějakého zemřelého Ježíše, o němž Pavel tvrdil, že je živ.</span> <span class="verse"><a name="20">20</a>Protože se v těchto otázkách nevyznám, navrhoval jsem, zda by se nechtěl odebrat do Jeruzaléma a tam být v té věci souzen.</span> <span class="verse"><a name="21">21</a>Avšak Pavel podal odvolání a žádal, aby byl ponechán ve vazbě až do rozhodnutí císařova; proto jsem dal rozkaz, aby zůstal ve vězení, než ho pošlu k císaři."</span> <span class="verse"><a name="22">22</a>Agrippa řekl Festovi: "Také já bych rád slyšel toho člověka." Festus odpověděl: "Zítra ho budeš slyšet."</span> <span class="verse"><a name="23">23</a>Na druhý den tedy přišli Agrippa a Bereniké s velkou okázalostí a vstoupili spolu s vysokými důstojníky a předními muži města do přijímací síně. Na Festův rozkaz byl přiveden Pavel.</span> <span class="verse"><a name="24">24</a>Festus pak promluvil: "Králi Agrippo a všichni zde přítomní, vidíte toho muže, na něhož si u mne všichni Židé jak v Jeruzalémě, tak zde stěžovali a křičeli, že nesmí zůstat na živu.</span> <span class="verse"><a name="25">25</a>Já jsem zjistil, že nespáchal nic, zač by zasluhoval smrt. Protože on sám se odvolal k císaři, rozhodl jsem, že ho k němu pošlu.</span> <span class="verse"><a name="26">26</a>Nemám však nic určitého, co bych o něm císaři napsal. Proto jsem ho dal předvést před vás a zvláště před tebe, králi Agrippo, abyste ho vyslechli a já se dověděl, co mám napsat.</span> <span class="verse"><a name="27">27</a>Zdá se mi totiž nerozumné poslat vězně a neuvést zároveň obvinění vznesená proti němu."</span> </p></div</div></div></body></html>