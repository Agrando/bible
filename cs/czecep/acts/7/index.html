<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/acts/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/acts">Acts</a> &gt <strong>Chapter 7</strong></div><p><span class="verse"><a name="1">1</a>Velekněz se Štěpána otázal: "Je tomu tak?"</span> <span class="verse"><a name="2">2</a>A Štěpán začal mluvit: "Bratří a otcové, vyslechněte mne: Bůh slávy se zjevil našemu praotci Abrahamovi ještě v Mezopotámii, než se usadil v Cháranu,</span> <span class="verse"><a name="3">3</a>a řekl mu: 'Opusť svou zemi a své příbuzné a jdi do země, kterou ti ukážu.'</span> <span class="verse"><a name="4">4</a>A tak vyšel Abraham z Chaldejské země a usadil se v Cháranu. Když jeho otec zemřel, vyzval jej Bůh, aby se odtud přestěhoval do této země, v které nyní žijete.</span> <span class="verse"><a name="5">5</a>Ale nedal mu z ní do vlastnictví ani píď, slíbil však, že ji dá natrvalo jemu i jeho potomkům, ačkoliv tehdy ještě Abraham neměl syna.</span> <span class="verse"><a name="6">6</a>A Bůh mu řekl: 'Tvoji potomci se přestěhují do cizí země a budou tam bydlet; udělají z nich otroky a po čtyři sta let s nimi budou zle nakládat.</span> <span class="verse"><a name="7">7</a>Ale já budu soudit národ, který je zotročí', řekl Bůh, 'a oni vyjdou svobodni a budou mi sloužit na tomto místě'.</span> <span class="verse"><a name="8">8</a>Bůh uzavřel s Abrahamem smlouvu, jejímž znamením se stala obřízka. Když se podle Božího slibu Abrahamovi narodil Izák, osmého dne jej obřezal. Právě tak obřezal Izák Jákoba a Jákob svých dvanáct synů.</span> <span class="verse"><a name="9">9</a>Jákobovi synové žárlili na svého bratra Josefa a prodali ho do Egypta; ale Bůh byl s ním,</span> <span class="verse"><a name="10">10</a>vysvobodil ho ze všech jeho útrap a způsobil, že si ho farao, egyptský král, oblíbil pro jeho moudrost a svěřil mu správu nad Egyptem i nad celým královským domem.</span> <span class="verse"><a name="11">11</a>Potom nastal po celém Egyptě i Kanaánu hlad a veliká nouze, a naši praotcové neměli co jíst.</span> <span class="verse"><a name="12">12</a>Jákob se dověděl, že jsou v Egyptě zásoby obilí a dvakrát tam poslal své syny.</span> <span class="verse"><a name="13">13</a>Když tam přišli podruhé, dal se Josef svým bratřím poznat; tak se farao dověděl o Josefově původu.</span> <span class="verse"><a name="14">14</a>Pak si Josef vzal k sobě svého otce Jákoba a všechny své příbuzné; bylo jich sedmdesát pět.</span> <span class="verse"><a name="15">15</a>Tak se Jákob dostal do Egypta a tam zemřel on i naši praotcové.</span> <span class="verse"><a name="16">16</a>Jejich ostatky přenesli do Sichemu a uložili je do hrobky, kterou Abraham koupil od synů Emorových v Sichemu a zaplatil stříbrem.</span> <span class="verse"><a name="17">17</a>Když už byl blízko čas, kdy Bůh chtěl splnit to, co Abrahamovi slíbil, počet našeho lidu v Egyptě velmi vzrostl.</span> <span class="verse"><a name="18">18</a>Ale tu nastoupil v Egyptě jiný král, který už o Josefovi nic nevěděl.</span> <span class="verse"><a name="19">19</a>Ten jednal s naším národem nepřátelsky a přinutil naše praotce, aby odkládali děti, které se jim narodí, a nenechávali je naživu.</span> <span class="verse"><a name="20">20</a>V té době se narodil Mojžíš, kterého si Bůh vyvolil. Po tři měsíce o něj pečovali doma;</span> <span class="verse"><a name="21">21</a>a když ho museli odložit, ujala se ho faraónova dcera a starala se o něj jako o svého syna.</span> <span class="verse"><a name="22">22</a>Byl vychován ve vší egyptské moudrosti a byl mocný v slovech i činech.</span> <span class="verse"><a name="23">23</a>Když Mojžíš dosáhl věku čtyřiceti let, přišlo mu na mysl, aby se podíval, jak žijí jeho izraelští bratří.</span> <span class="verse"><a name="24">24</a>A tu uviděl, jak s jedním z nich nějaký Egypťan zle nakládá; přispěchal tomu ubožákovi na pomoc a pomstil ho tím, že Egypťana zabil.</span> <span class="verse"><a name="25">25</a>Myslel, že jeho bratří pochopí, že je chce Bůh skrze něho zachránit; ale oni to nepochopili.</span> <span class="verse"><a name="26">26</a>Druhého dne mezi ně zase přišel, právě když se dva z nich rvali; snažil se je smířit, a proto jim řekl: 'Co to děláte? Jste přece bratří! Proč ubližujete jeden druhému?'</span> <span class="verse"><a name="27">27</a>Ale ten, který svého bližního napadl, odstrčil Mojžíše a řekl: 'Kdo tě nad námi ustanovil vládcem a soudcem?</span> <span class="verse"><a name="28">28</a>Snad mne nechceš také zabít jako včera toho Egypťana?'</span> <span class="verse"><a name="29">29</a>Když to Mojžíš slyšel, utekl z Egypta a žil v zemi madiánské; tam se mu narodili dva synové.</span> <span class="verse"><a name="30">30</a>Když uplynulo čtyřicet let, zjevil se mu na poušti u hory Sínaj anděl v plameni hořícího keře.</span> <span class="verse"><a name="31">31</a>S údivem hleděl Mojžíš na to zjevení; šel blíž, aby se lépe podíval, a tu se ozval Hospodinův hlas:</span> <span class="verse"><a name="32">32</a>'Já jsem Bůh tvých otců, Bůh Abrahamův, Izákův a Jákobův.' Mojžíš se třásl strachem a neodvážil se vzhlédnout.</span> <span class="verse"><a name="33">33</a>Hospodin mu řekl: 'Zuj si obuv, protože místo, na kterém stojíš, je země svatá.</span> <span class="verse"><a name="34">34</a>Dobře jsem viděl, jak můj lid v Egyptě těžce trpí, a slyšel jsem, jak sténá. Proto jsem sestoupil, abych je vysvobodil. Jdi tedy, posílám tě do Egypta.'</span> <span class="verse"><a name="35">35</a>To je ten Mojžíš, kterého odmítli, když řekli: 'Kdo tě nad námi ustanovil vládcem a soudcem?' Toho poslal Bůh jako vládce i vysvoboditele, když se mu prostřednictvím anděla zjevil v keři.</span> <span class="verse"><a name="36">36</a>To je ten Mojžíš, který je vyvedl z Egyptské země, který činil divy a znamení v Egyptě, při Rudém moři i na poušti po čtyřicet let.</span> <span class="verse"><a name="37">37</a>To je on, který řekl synům izraelským: 'Bůh vám z vašich bratří povolá proroka, jako jsem já.'</span> <span class="verse"><a name="38">38</a>To je ten, kdo při shromáždění lidu na poušti byl prostředníkem mezi andělem, který k němu mluvil na hoře Sínaj, a mezi našimi praotci. To on přijal pro vás slova života.</span> <span class="verse"><a name="39">39</a>Ale naši praotcové ho nechtěli za vůdce, zřekli se ho a zatoužili po Egyptu.</span> <span class="verse"><a name="40">40</a>Proto řekli Árónovi: 'Udělej nám bohy, kteří by nás vedli. Vždyť nevíme, co se stalo s tím Mojžíšem, který nás vyvedl z Egypta.'</span> <span class="verse"><a name="41">41</a>A tehdy si udělali sochu telete, začali této modle obětovat a před výtvorem vlastních rukou pořádali slavnosti.</span> <span class="verse"><a name="42">42</a>Proto se od nich Bůh odvrátil a dopustil, aby se klaněli nebeským mocnostem, jak se o tom píše v knize proroků: 'Byl jsem to já, lide izraelský, komu jste po těch čtyřicet let na poušti obětovali a přinášeli dary?</span> <span class="verse"><a name="43">43</a>Byl to Moloch, jehož stánek jste s sebou nosili, a hvězdu boha Remfana, obrazy, které jste si udělali pro svou modloslužbu. Proto vás přestěhuji do vyhnanství, až do končin babylónských.'</span> <span class="verse"><a name="44">44</a>Naši praotcové měli na poušti stánek svědectví; Bůh přikázal Mojžíšovi, aby jej udělal podle vzoru, který mu ukázal.</span> <span class="verse"><a name="45">45</a>Tento stánek odevzdali svým synům, a ti jej za Jozue vnesli do země pohanů, které Bůh před nimi zahnal. Tak tomu bylo až do časů Davidových.</span> <span class="verse"><a name="46">46</a>David nalezl u Boha milost a prosil, aby směl vyhledat místo, kde by přebýval Bůh Jákobův.</span> <span class="verse"><a name="47">47</a>Ale teprve Šalomoun vystavěl Bohu chrám.</span> <span class="verse"><a name="48">48</a>Avšak Nejvyšší nepřebývá v chrámech, vystavěných lidskýma rukama, jak praví prorok:</span> <span class="verse"><a name="49">49</a>'Mým trůnem je nebe a země podnoží mých nohou! Jaký chrám mi můžete vystavět, praví Hospodin, a je vůbec místo, kde bych mohl spočinout?</span> <span class="verse"><a name="50">50</a>Což to všechno nestvořila má ruka?'</span> <span class="verse"><a name="51">51</a>Jste tvrdošíjní a máte pohanské srdce i uši! Nepřestáváte odporovat Duchu svatému, jako to dělali vaši otcové.</span> <span class="verse"><a name="52">52</a>Byl kdy nějaký prorok, aby ho vaši otcové nepronásledovali? Zabili ty, kteří předpověděli příchod Spravedlivého, a toho vy jste nyní zradili a zavraždili.</span> <span class="verse"><a name="53">53</a>Přijali jste Boží zákon z rukou andělů, ale sami jste jej nezachovali!"</span> <span class="verse"><a name="54">54</a>Když to členové rady slyšeli, začali na Štěpána v duchu zuřit a zlostí zatínali zuby.</span> <span class="verse"><a name="55">55</a>Ale on, plný Ducha svatého, pohleděl k nebi a uzřel Boží slávu i Ježíše, jak stojí po pravici Boží,</span> <span class="verse"><a name="56">56</a>a řekl: "Hle, vidím nebesa otevřená a Syna člověka, stojícího po pravici Boží."</span> <span class="verse"><a name="57">57</a>Tu začali hrozně křičet a zacpávat si uši; všichni se na něho vrhli</span> <span class="verse"><a name="58">58</a>a hnali ho za město, aby ho kamenovali. Svědkové dali své pláště hlídat mládenci, který se jmenoval Saul.</span> <span class="verse"><a name="59">59</a>Když Štěpána kamenovali, on se modlil: "Pane Ježíši, přijmi mého ducha!"</span> <span class="verse"><a name="60">60</a>Pak klesl na kolena a zvolal mocným hlasem: "Pane, odpusť jim tento hřích!" To řekl a zemřel.</span> </p></div</div></div></body></html>