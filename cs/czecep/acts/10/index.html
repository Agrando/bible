<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/acts/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/acts">Acts</a> &gt <strong>Chapter 10</strong></div><p><span class="verse"><a name="1">1</a>V Cesareji žil nějaký muž jménem Kornélius, důstojník pluku zvaného Italský.</span> <span class="verse"><a name="2">2</a>Byl to člověk zbožný, s celou svou rodinou věřil v jediného Boha, byl velmi štědrý vůči židovskému lidu a pravidelně se modlil k Bohu.</span> <span class="verse"><a name="3">3</a>Ten měl kolem třetí hodiny odpoledne vidění, v němž jasně spatřil Božího anděla, jak k němu vchází a volá na něj: "Kornélie!"</span> <span class="verse"><a name="4">4</a>Pohlédl na něj a pln bázně řekl: "Co si přeješ, Pane?" Anděl odpověděl: "Bůh přijal tvé modlitby a almužny a pamatuje na tebe.</span> <span class="verse"><a name="5">5</a>Vyprav hned posly do Joppe, ať sem přivedou Šimona, zvaného Petr.</span> <span class="verse"><a name="6">6</a>Bydlí u Šimona koželuha, který má dům u moře."</span> <span class="verse"><a name="7">7</a>Když odešel ten anděl, zavolal si Kornélius ze svých lidí dva sluhy a jednoho zbožného vojáka ze své stráže,</span> <span class="verse"><a name="8">8</a>všechno jim vypravoval a pak je vyslal do Joppe.</span> <span class="verse"><a name="9">9</a>Druhého dne, právě když se blížili k městu, vyšel Petr za poledne na rovnou střechu domu, aby se modlil.</span> <span class="verse"><a name="10">10</a>Pak dostal hlad a chtěl se najíst. Zatímco mu připravovali jídlo, upadl do vytržení mysli:</span> <span class="verse"><a name="11">11</a>Vidí, jak se z otevřeného nebe cosi snáší; podobalo se to veliké plachtě, kterou spouštějí za čtyři cípy k zemi.</span> <span class="verse"><a name="12">12</a>Byly v ní všechny druhy živočichů: čtvernožci, plazi i ptáci.</span> <span class="verse"><a name="13">13</a>Tu k němu zazněl hlas: "Vstaň, Petře, zabíjej a jez!"</span> <span class="verse"><a name="14">14</a>Petr odpověděl: "To ne, Pane! Ještě nikdy jsem nejedl nic, co poskvrňuje a znečišťuje."</span> <span class="verse"><a name="15">15</a>Ale hlas se ozval znovu: "Co Bůh prohlásil za čisté, nepokládej za nečisté."</span> <span class="verse"><a name="16">16</a>To se opakovalo třikrát a zase to všechno bylo vyneseno vzhůru do nebe.</span> <span class="verse"><a name="17">17</a>Zatímco Petr úporně přemýšlel, co to jeho vidění může znamenat, podařilo se Kornéliovým poslům nalézt Šimonův dům. Zastavili se před vraty,</span> <span class="verse"><a name="18">18</a>zavolali a ptali se, zda tu bydlí Šimon, kterému říkají Petr.</span> <span class="verse"><a name="19">19</a>A Petr stále ještě přemýšlel o svém vidění, když mu Duch řekl: "Jsou tu tři muži a hledají tě;</span> <span class="verse"><a name="20">20</a>sejdi hned dolů a bez rozpaků s nimi jdi, neboť já jsem je poslal."</span> <span class="verse"><a name="21">21</a>Petr tedy sešel dolů k těm mužům a řekl: "Já jsem ten, kterého hledáte. Proč jste za mnou přišli?"</span> <span class="verse"><a name="22">22</a>Oni odpověděli: "Posílá nás setník Kornélius, muž spravedlivý, který věří v jediného Boha a má dobrou pověst u všeho židovského lidu. Zjevil se mu anděl a rozkázal mu, aby tě pozval do svého domu a vyslechl, co mu máš říci."</span> <span class="verse"><a name="23">23</a>Petr je zavedl dovnitř a nechal je u sebe přes noc. Hned druhého dne se s nimi Petr vydal na cestu a ještě několik bratří z Joppe ho doprovázelo.</span> <span class="verse"><a name="24">24</a>Nazítří přišli do Cesareje. Kornélius je očekával a spolu s ním jeho příbuzní a nejbližší přátelé.</span> <span class="verse"><a name="25">25</a>Když chtěl Petr vejít, vyšel mu Kornélius vstříc, padl na kolena a poklonil se mu.</span> <span class="verse"><a name="26">26</a>Ale Petr jej přinutil vstát a řekl: "Vstaň, vždyť i já jsem jen člověk."</span> <span class="verse"><a name="27">27</a>Za rozhovoru vešli dovnitř a Petr shledal, že je tam shromážděno mnoho lidí.</span> <span class="verse"><a name="28">28</a>Promluvil k nim: "Dobře víte, že židům není dovoleno stýkat se s pohany a navštěvovat je. Mně však Bůh ukázal, abych si o žádném člověku nemyslel, že styk s ním poskvrňuje nebo znečišťuje.</span> <span class="verse"><a name="29">29</a>Proto jsem také bez váhání přišel, když jste pro mne poslali, a nyní se ptám, jaký jste k tomu měli důvod."</span> <span class="verse"><a name="30">30</a>Kornélius odpověděl: "Jsou to právě tři dny, co jsem se v tuto chvíli modlil ve svém domě odpolední modlitbu, a náhle stál přede mnou muž v zářícím rouchu</span> <span class="verse"><a name="31">31</a>a řekl: 'Kornélie, Bůh vyslyšel tvou modlitbu a ví o tvých dobrých skutcích.</span> <span class="verse"><a name="32">32</a>Vyprav posly do Joppe a povolej odtud Šimona, kterému říkají Petr. Bydlí v domě koželuha Šimona u moře.'</span> <span class="verse"><a name="33">33</a>Hned jsem tedy pro tebe poslal a ty jsi ochotně přišel. Nyní jsme tu všichni shromážděni před Bohem a chceme slyšet vše, co ti Pán uložil."</span> <span class="verse"><a name="34">34</a>A Petr se ujal slova: "Nyní skutečně vidím, že Bůh nikomu nestraní,</span> <span class="verse"><a name="35">35</a>ale v každém národě je mu milý ten, kdo v něho věří a činí, co je spravedlivé.</span> <span class="verse"><a name="36">36</a>To je ta zvěst, kterou Bůh poslal synům izraelským, když vyhlásil pokoj v Ježíši Kristu. On je Pánem všech.</span> <span class="verse"><a name="37">37</a>Dobře víte, co se dálo po celém Judsku: Začalo to v Galileji po křtu, který kázal Jan.</span> <span class="verse"><a name="38">38</a>Bůh obdařil Ježíše z Nazareta Duchem svatým a mocí, Ježíš procházel zemí, všem pomáhal a uzdravoval všechny, kteří byli v moci ďáblově, neboť Bůh byl s ním.</span> <span class="verse"><a name="39">39</a>A my jsme svědky všeho, co činil v zemi judské i v Jeruzalémě. Ale oni ho pověsili na kříž a zabili.</span> <span class="verse"><a name="40">40</a>Bůh jej však třetího dne vzkřísil a dal mu zjevit se -</span> <span class="verse"><a name="41">41</a>nikoli všemu lidu, nýbrž jen svědkům, které k tomu napřed vyvolil, totiž nám; my jsme s ním jedli a pili po jeho zmrtvýchvstání.</span> <span class="verse"><a name="42">42</a>A uložil nám, abychom kázali lidu a dosvědčovali, že je to on, koho Bůh ustanovil za soudce živých i mrtvých.</span> <span class="verse"><a name="43">43</a>Jemu všichni proroci vydávají svědectví, že pro jeho jméno budou odpuštěny hříchy každému, kdo v něho věří."</span> <span class="verse"><a name="44">44</a>Ještě když Petr mluvil, sestoupil Duch svatý na všechny, kteří tu řeč slyšeli.</span> <span class="verse"><a name="45">45</a>Bratří židovského původu, kteří přišli s Petrem, žasli, že i pohanům byl dán dar Ducha svatého.</span> <span class="verse"><a name="46">46</a>Vždyť je slyšeli mluvit ve vytržení mysli a velebit Boha. Tu Petr prohlásil:</span> <span class="verse"><a name="47">47</a>"Kdo může zabránit, aby byli vodou pokřtěni ti, kteří přijali Ducha svatého jako my?"</span> <span class="verse"><a name="48">48</a>A dal pokyn, aby byli pokřtěni ve jménu Ježíše Krista. Potom jej pozvali, aby u nich zůstal několik dní.</span> </p></div</div></div></body></html>