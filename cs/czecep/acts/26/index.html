<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/acts/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/acts">Acts</a> &gt <strong>Chapter 26</strong></div><p><span class="verse"><a name="1">1</a>Agrippa řekl Pavlovi: "Dovoluje se ti, aby ses hájil." Nato se Pavel ujal slova a začal obhajobu:</span> <span class="verse"><a name="2">2</a>"Pokládám se za šťastného, králi Agrippo, že se smím dnes před tebou hájit proti všemu, z čeho mě Židé obviňují,</span> <span class="verse"><a name="3">3</a>zvláště proto, že dobře znáš všecky židovské obyčeje i sporné otázky. Prosím tedy, abys mě trpělivě vyslechl:</span> <span class="verse"><a name="4">4</a>Můj život od mládí znají všichni Židé; vědí, jak jsem od počátku žil mezi svým lidem, a to i v Jeruzalémě.</span> <span class="verse"><a name="5">5</a>Znají mě už od dřívějška, a kdyby chtěli, mohou dosvědčit, že jsem žil podle nejpřísnějšího směru našeho náboženství jako farizeus.</span> <span class="verse"><a name="6">6</a>Nyní stojím před soudem, protože trvám na zaslíbení, které dal Bůh našim otcům.</span> <span class="verse"><a name="7">7</a>Dvanáct kmenů našeho národa doufá, že tohoto zaslíbení dosáhne, a slouží horlivě Bohu dnem i nocí. Pro tuto naději jsem, králi, obžalován od Židů.</span> <span class="verse"><a name="8">8</a>Což se vám zdá neuvěřitelné, že Bůh křísí mrtvé?</span> <span class="verse"><a name="9">9</a>Také já jsem se ovšem domníval, že musím všemožně bojovat proti jménu Ježíše Nazaretského.</span> <span class="verse"><a name="10">10</a>A to jsem v Jeruzalémě vskutku dělal. Když jsem k tomu dostal od velekněží plnou moc, dal jsem mnoho věřících uvěznit, a když měli být usmrceni, schvaloval jsem to.</span> <span class="verse"><a name="11">11</a>Po všech synagógách jsem je často dával trestat a nutil je, aby se rouhali. Jako smyslů zbavený jsem se chystal pronásledovat je i v cizích městech.</span> <span class="verse"><a name="12">12</a>A tak jsem se vypravil s plnou mocí a pověřením velekněží do Damašku.</span> <span class="verse"><a name="13">13</a>Když jsem byl na cestě, králi, spatřil jsem o poledni světlo z nebe, jasnější než slunce. Jeho záře obklopila mne i ty, kdo šli se mnou.</span> <span class="verse"><a name="14">14</a>Všichni jsme padli na zem a já jsem uslyšel hlas, který ke mně mluvil hebrejsky: 'Saule, Saule, proč mě pronásleduješ? Marně se vzpínáš proti bodcům.'</span> <span class="verse"><a name="15">15</a>Já jsem se zeptal: 'Kdo jsi, Pane?' A Pán řekl: 'Já jsem Ježíš, kterého ty pronásleduješ.</span> <span class="verse"><a name="16">16</a>Ale zvedni se, povstaň. Neboť proto jsem se ti zjevil, abych tě učinil svým služebníkem a svědkem toho, co jsi spatřil a co ti ještě dám poznat.</span> <span class="verse"><a name="17">17</a>Budu tě chránit před izraelským národem i před pohany, k nimž tě posílám,</span> <span class="verse"><a name="18">18</a>abys otevřel jejich oči a oni se obrátili od tmy ke světlu, od moci satanovy k Bohu, a vírou ve mne dosáhli odpuštění hříchů a podílu mezi posvěcenými.'</span> <span class="verse"><a name="19">19</a>A tak jsem se, králi Agrippo, nemohl postavit proti nebeskému vidění,</span> <span class="verse"><a name="20">20</a>a kázal jsem nejprve obyvatelům Damašku a Jeruzaléma a po celé judské zemi, a pak i pohanům, aby se v pokání obrátili k Bohu a podle toho žili.</span> <span class="verse"><a name="21">21</a>Z toho důvodu se mne Židé zmocnili, když jsem byl v chrámě, a chtěli mě zabít.</span> <span class="verse"><a name="22">22</a>Ale Bůh mi pomáhal až do dnešního dne, a tak zde stojím jako svědek před velkými i malými. Neříkám nic než to, co předpověděli proroci i Mojžíš:</span> <span class="verse"><a name="23">23</a>Mesiáš má trpět, jako prvý vstane z mrtvých a bude zvěstovat světlo lidu izraelskému i pohanům."</span> <span class="verse"><a name="24">24</a>Když se Pavel takto hájil, zvolal Festus. "Jsi blázen, Pavle, mnoho vědomostí tě připravuje o rozum!"</span> <span class="verse"><a name="25">25</a>Pavel odpověděl: "Nejsem blázen, vznešený Feste, nýbrž mluvím slova pravdivá a rozumná.</span> <span class="verse"><a name="26">26</a>Vždyť král to všechno zná, a proto také k němu mluvím otevřeně. Jsem přesvědčen, že mu nic z toho není neznámo. Vždyť se to neudálo někde v ústraní.</span> <span class="verse"><a name="27">27</a>Věříš, králi Agrippo, prorokům? Vím, že věříš."</span> <span class="verse"><a name="28">28</a>Agrippa odpověděl Pavlovi: "Málem bys mě přesvědčil, abych se stal křesťanem."</span> <span class="verse"><a name="29">29</a>A Pavel řekl: "Kéž by dal Bůh, aby ses nejen ty, nýbrž i všichni, kdo mě slyší, stali dříve nebo později tím, čím jsem já - kromě těchto pout."</span> <span class="verse"><a name="30">30</a>Král povstal a s ním i místodržitel, Bereniké i všichni ostatní.</span> <span class="verse"><a name="31">31</a>Když odcházeli, hovořili mezi sebou: "Tento člověk nedělá nic, za co by zasluhoval smrt nebo vězení."</span> <span class="verse"><a name="32">32</a>A Agrippa řekl Festovi: "Mohl být osvobozen, kdyby se nebyl odvolal k císaři."</span> </p></div</div></div></body></html>