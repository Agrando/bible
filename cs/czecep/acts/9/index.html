<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/acts/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/acts">Acts</a> &gt <strong>Chapter 9</strong></div><p><span class="verse"><a name="1">1</a>Saul nepřestával vyhrožovat učedníkům Páně a chtěl je vyhladit. Šel proto k veleknězi</span> <span class="verse"><a name="2">2</a>a vyžádal si od něho doporučující listy pro synagógy v Damašku, aby tam mohl vyhledávat muže i ženy, kteří se hlásí k tomu směru, a přivést je v poutech do Jeruzaléma.</span> <span class="verse"><a name="3">3</a>Na cestě, když už byl blízko Damašku, zazářilo kolem něho náhle světlo z nebe.</span> <span class="verse"><a name="4">4</a>Padl na zem a uslyšel hlas: "Saule, Saule, proč mne pronásleduješ?"</span> <span class="verse"><a name="5">5</a>Saul řekl: "Kdo jsi, Pane?" On odpověděl: "Já jsem Ježíš, kterého ty pronásleduješ.</span> <span class="verse"><a name="6">6</a>Vstaň, jdi do města a tam se dovíš, co máš dělat."</span> <span class="verse"><a name="7">7</a>Muži, kteří ho doprovázeli, zůstali stát a nebyli schopni slova; slyšeli sice hlas, ale nespatřili nikoho.</span> <span class="verse"><a name="8">8</a>Saul vstal ze země, otevřel oči, ale nic neviděl. Museli ho vzít za ruce a dovést do Damašku.</span> <span class="verse"><a name="9">9</a>Po tři dny neviděl, nic nejedl a nepil.</span> <span class="verse"><a name="10">10</a>V Damašku žil jeden učedník, jménem Ananiáš. Toho Pán ve vidění zavolal: "Ananiáši!" On odpověděl: "Zde jsem, Pane."</span> <span class="verse"><a name="11">11</a>Pán mu řekl: "Jdi hned do ulice, která se jmenuje Přímá, a v domě Judově vyhledej Saula z Tarsu. Právě se modlí</span> <span class="verse"><a name="12">12</a>a dostalo se mu vidění, jak k němu vchází muž jménem Ananiáš a vkládá na něj ruce, aby opět viděl."</span> <span class="verse"><a name="13">13</a>Ananiáš odpověděl: "Pane, mnoho lidí mi vyprávělo o tom člověku, kolik zla způsobil bratřím v Jeruzalémě.</span> <span class="verse"><a name="14">14</a>Také zde má od velekněží plnou moc zatknout každého, kdo vzývá tvé jméno."</span> <span class="verse"><a name="15">15</a>Pán mu však řekl: "Jdi, neboť on je mým nástrojem, který jsem si zvolil, aby nesl mé jméno národům i králům a synům izraelským.</span> <span class="verse"><a name="16">16</a>Ukáži mu, co všechno musí podstoupit pro mé jméno."</span> <span class="verse"><a name="17">17</a>Ananiáš šel, vstoupil do toho domu, vložil na Saula ruce a řekl: "Saule, můj bratře, posílá mě k tobě Pán - ten Ježíš, který se ti zjevil na tvé cestě; chce, abys opět viděl a byl naplněn Duchem svatým."</span> <span class="verse"><a name="18">18</a>Tu jako by mu s očí spadly šupiny, zase viděl a hned se dal pokřtít.</span> <span class="verse"><a name="19">19</a>Pak přijal pokrm a síla se mu vrátila. S damašskými učedníky zůstal Saul několik dní</span> <span class="verse"><a name="20">20</a>a hned začal v synagógách kázat, že Ježíš je Syn Boží.</span> <span class="verse"><a name="21">21</a>Všichni, kdo ho slyšeli, žasli a říkali: "To je přece ten, který se snažil v Jeruzalémě vyhladit všechny vyznavače tohoto jména. I sem přišel jen proto, aby je v poutech odvedl k velekněžím."</span> <span class="verse"><a name="22">22</a>Ale Saul působil čím dál tím mocněji a svými důkazy, že Ježíš je Mesiáš, přiváděl do úzkých damašské židy.</span> <span class="verse"><a name="23">23</a>Po nějaké době se židé uradili, že Saula zabijí,</span> <span class="verse"><a name="24">24</a>ale on se o jejich úkladech dověděl. Protože ve dne v noci hlídali i brány, aby ho mohli zahubit,</span> <span class="verse"><a name="25">25</a>spustili ho učedníci dolů z hradeb v koši po provazech.</span> <span class="verse"><a name="26">26</a>Když přišel do Jeruzaléma, chtěl se připojit k učedníkům; ale všichni se ho báli, protože nevěřili, že k nim patří.</span> <span class="verse"><a name="27">27</a>Tu se ho ujal Barnabáš, uvedl ho k apoštolům a vypravoval jim, jak Saul na cestě do Damašku uviděl Pána, uslyšel jeho hlas, a jak tam potom neohroženě kázal v Ježíšově jménu.</span> <span class="verse"><a name="28">28</a>Saul se nyní mohl v Jeruzalémě na všem podílet s apoštoly a všude směle mluvil ve jménu Páně.</span> <span class="verse"><a name="29">29</a>Kázal také řecky mluvícím židům a přel se s nimi, takže se ho pokoušeli zabít.</span> <span class="verse"><a name="30">30</a>Když se to bratří dověděli, doprovodili ho do Cesareje a poslali do Tarsu.</span> <span class="verse"><a name="31">31</a>A tak církev v celém Judsku, Galileji a Samaří měla klid, vnitřně i navenek rostla, žila v bázni Páně a vzrůstala počtem, protože ji Duch svatý posiloval.</span> <span class="verse"><a name="32">32</a>Když Petr procházel všechna ta místa, přišel také k bratřím, kteří žili v Lyddě.</span> <span class="verse"><a name="33">33</a>Tam se setkal s jedním člověkem, jménem Eneáš, který byl už osm let upoután na lůžko, poněvadž byl ochrnutý.</span> <span class="verse"><a name="34">34</a>Petr mu řekl: "Eneáši, Ježíš Kristus tě uzdravuje! Vstaň a ustel své lůžko!" A Eneáš hned vstal.</span> <span class="verse"><a name="35">35</a>Všichni obyvatelé Lyddy a Sáronu, kteří to viděli, obrátili se k Pánu.</span> <span class="verse"><a name="36">36</a>V Joppe žila učednice jménem Tabita, řecky Dorkas. Konala mnoho dobrých skutků a štědře rozdávala almužny.</span> <span class="verse"><a name="37">37</a>Ale právě tehdy onemocněla a zemřela. Umyli ji a položili do horního pokoje.</span> <span class="verse"><a name="38">38</a>Poněvadž Lydda je blízko Joppe, dověděli se učedníci, že je tam Petr, a poslali k němu dva muže s naléhavou prosbou: "Přijď rychle k nám!"</span> <span class="verse"><a name="39">39</a>Petr se hned s nimi vydal na cestu. Když přišli do Joppe, zavedli jej do horního pokoje, kde ho s pláčem obklopily všechny vdovy a ukazovaly mu košile a pláště, které jim Tabita šila, dokud byla naživu.</span> <span class="verse"><a name="40">40</a>Petr poslal všechny z místnosti; pak poklekl, pomodlil se, obrátil se k mrtvé a řekl: "Tabito, vstaň!" Ona otevřela oči, a když spatřila Petra, zvedla se na lůžku.</span> <span class="verse"><a name="41">41</a>Podal jí ruku a pomohl jí vstát. Pak všechny zavolal, i vdovy, a vrátil jim ji živou.</span> <span class="verse"><a name="42">42</a>Zpráva o tom se rozšířila po celém Joppe a mnoho lidí uvěřilo v Pána.</span> <span class="verse"><a name="43">43</a>Petr zůstal ještě delší čas v Joppe v domě Šimona koželuha.</span> </p></div</div></div></body></html>