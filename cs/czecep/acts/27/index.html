<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/acts/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/acts">Acts</a> &gt <strong>Chapter 27</strong></div><p><span class="verse"><a name="1">1</a>Jakmile bylo rozhodnuto, že pojedeme po moři do Itálie, odevzdali Pavla a některé jiné vězně důstojníkovi, který se jmenoval Julius a byl od císařského praporu.</span> <span class="verse"><a name="2">2</a>Nastoupili jsme na loď z Adramytteia, která měla plout do přístavů v provincii Asii, a vypluli jsme. Byl s námi Makedoňan Aristarchos z Tesaloniky.</span> <span class="verse"><a name="3">3</a>Na druhý den jsme přistáli v Sidónu. Julius zacházel s Pavlem laskavě a dovolil mu, aby navštívil své přátele a přijal jejich pohostinství.</span> <span class="verse"><a name="4">4</a>Odtud jsme vypluli a plavili jsme se chráněni Kyprem, protože vítr vál proti nám.</span> <span class="verse"><a name="5">5</a>Propluli jsme mořem podél Kilikie a Pamfylie a přijeli jsme do Myry v Lykii.</span> <span class="verse"><a name="6">6</a>Tam našel důstojník loď z Alexandrie, která plula do Itálie, a nalodil nás na ni.</span> <span class="verse"><a name="7">7</a>Mnoho dní jsme pluli pomalu a stěží jsme se dostali do míst naproti Knidu. Protože nám vítr bránil, pluli jsme kolem Salmóny chráněni Krétou.</span> <span class="verse"><a name="8">8</a>S obtížemi jsme se plavili podél pobřeží, až jsme dopluli do místa, které se jmenovalo Dobré přístavy, nedaleko města Lasaia.</span> <span class="verse"><a name="9">9</a>Protože jsme ztratili mnoho dní a plavba byla nebezpečná, neboť již minul čas postu, Pavel je varoval:</span> <span class="verse"><a name="10">10</a>"Mužové, vidím, že plavba bude nejen spojena s nebezpečím a velkou škodou pro náklad a loď, nýbrž ohrozí i naše životy."</span> <span class="verse"><a name="11">11</a>Ale důstojník věřil více kormidelníkovi a majiteli lodi než tomu, co říkal Pavel.</span> <span class="verse"><a name="12">12</a>Protože přístav nebyl vhodný k přezimování, většina se rozhodla plout odtud dále, dostat se - bude-li to možné - do Foiniku a tam zůstat přes zimu. Je to přístav na Krétě, otevřený k jihozápadu a severozápadu.</span> <span class="verse"><a name="13">13</a>Když začal vát slabý jižní vítr, domnívali se, že mohou provést svůj záměr. Zvedli kotvu a pluli těsně podél Kréty.</span> <span class="verse"><a name="14">14</a>Ale zanedlouho se přihnal z Kréty bouřlivý vítr od severovýchodu</span> <span class="verse"><a name="15">15</a>a opřel se do lodi tak, že ji nemohli ovládat. Nechali jsme se jím tedy unášet.</span> <span class="verse"><a name="16">16</a>Když jsme se dostali do závětří ostrůvku, který se jmenoval Kauda, museli jsme vynaložit veliké úsilí, abychom vytáhli záchranný člun na palubu.</span> <span class="verse"><a name="17">17</a>Pak lodníci zabezpečili loď tím, že ji převázali. Báli se, aby nenajeli na Syrtskou mělčinu, a tak stáhli plachty a nechali se unášet větrem.</span> <span class="verse"><a name="18">18</a>Protože jsme byli prudce zmítáni bouří, lodníci druhý den vyhazovali do moře náklad, aby lodi ulehčili;</span> <span class="verse"><a name="19">19</a>a třetí den vlastníma rukama hodili do moře lodní výstroj.</span> <span class="verse"><a name="20">20</a>Po mnoho dní se neukázalo ani slunce ani hvězdy. Prudká bouře nepřestávala a již jsme ztráceli všechnu naději, že se zachráníme.</span> <span class="verse"><a name="21">21</a>Když už nikdo neměl ani pomyšlení na jídlo, šel Pavel mezi lodníky a řekl jim: "Měli jste mě poslechnout a neopouštět Krétu, a mohli jste si ušetřit toto nebezpečí a škodu.</span> <span class="verse"><a name="22">22</a>Ale teď vás vyzývám, abyste neztráceli naději, neboť nikdo z vás nepřijde o život, jenom loď vezme za své.</span> <span class="verse"><a name="23">23</a>Dnes v noci ke mně přišel anděl od Boha, kterému patřím a kterému sloužím,</span> <span class="verse"><a name="24">24</a>a řekl mi: 'Neboj se, Pavle, ty se před císaře dostaneš. A Bůh ti daroval všechny, kdo jsou s tebou na lodi.'</span> <span class="verse"><a name="25">25</a>Buďte proto dobré mysli. Věřím Bohu, že tomu bude tak, jak mi oznámil.</span> <span class="verse"><a name="26">26</a>Máme se dostat k nějakému ostrovu."</span> <span class="verse"><a name="27">27</a>Když jsme byli hnáni po Adriatickém moři již čtrnáctou noc, kolem půlnoci měli lodníci dojem, že je nablízku nějaká země.</span> <span class="verse"><a name="28">28</a>Spustili olovnici a naměřili hloubku dvacet sáhů. Kousek dále ji spustili znovu a naměřili patnáct sáhů.</span> <span class="verse"><a name="29">29</a>Báli se, abychom nenajeli na nějaká skaliska, a proto spustili ze zádi čtyři kotvy; toužebně čekali, až se rozední.</span> <span class="verse"><a name="30">30</a>Když se lodníci pokoušeli utéci z lodi a spustili záchranný člun na hladinu pod záminkou, že chtějí spustit kotvy také z přídi,</span> <span class="verse"><a name="31">31</a>řekl Pavel důstojníkovi a vojákům: "Nezůstanou-li oni na lodi, nemáte ani vy naději na záchranu."</span> <span class="verse"><a name="32">32</a>Tu vojáci přesekli lana u člunu a nechali ho uplavat.</span> <span class="verse"><a name="33">33</a>Než se začalo rozednívat, vybízel Pavel všechny, aby pojedli. Pravil: "Už čtrnáct dní čekáte na záchranu, nic nejíte a jste o hladu.</span> <span class="verse"><a name="34">34</a>Proto vás vybízím, abyste pojedli. Je to potřebí k vaší záchraně. Neboť nikdo z vás nepřijde ani o vlas na hlavě."</span> <span class="verse"><a name="35">35</a>Když to řekl, vzal chléb, vzdal přede všemi díky Bohu, lámal jej a začal jíst.</span> <span class="verse"><a name="36">36</a>Všichni nabyli dobré mysli a přijali pokrm.</span> <span class="verse"><a name="37">37</a>Bylo nás na lodi celkem dvě stě sedmdesát šest.</span> <span class="verse"><a name="38">38</a>Když se nasytili, vyhazovali obilí do moře, aby lodi odlehčili.</span> <span class="verse"><a name="39">39</a>Když však nastal den, nemohli poznat, která země je před nimi. Viděli jen nějaký záliv s plochým pobřežím a rozhodli se, že u něho s lodí přistanou, bude-li to možné.</span> <span class="verse"><a name="40">40</a>Odsekli kotvy a nechali je v moři a zároveň rozvázali provazy u kormidel. Pak nastavili přední plachtu větru a udržovali loď ve směru k břehu.</span> <span class="verse"><a name="41">41</a>Najeli však na mělčinu a uvízli s lodí. Příď se zabořila a nemohla se pohnout a záď se bortila pod náporem vlnobití.</span> <span class="verse"><a name="42">42</a>Vojáci chtěli vězně zabít, aby některý neutekl, až doplave na břeh.</span> <span class="verse"><a name="43">43</a>Ale důstojník chtěl zachránit Pavla, a proto jim v jejich úmyslu zabránil. Pak dal rozkaz, aby ti, kdo umějí plavat, první skočili do vody a plavali k zemi</span> <span class="verse"><a name="44">44</a>a ostatní aby se zachránili na prknech nebo troskách lodi. Tak se všichni dostali na břeh živi a zdrávi.</span> </p></div</div></div></body></html>