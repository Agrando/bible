<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/acts/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/acts">Acts</a> &gt <strong>Chapter 15</strong></div><p><span class="verse"><a name="1">1</a>Tu přišli do Antiochie někteří lidé z Judska a začali bratry učit: "Nepřijmete-li obřízku, jak to předpisuje Mojžíšův zákon, nemůžete být spaseni."</span> <span class="verse"><a name="2">2</a>Pavel a Barnabáš s tím nesouhlasili a dostali se s nimi do sporu; proto bylo rozhodnuto, aby ti dva a ještě někteří jiní z Antiochie šli do Jeruzaléma a předložili tuto otázku apoštolům a starším.</span> <span class="verse"><a name="3">3</a>Církev je tedy vyslala na cestu a oni šli přes Fénicii a Samařsko a všude k veliké radosti bratří vyprávěli, jak se i pohané obracejí k víře.</span> <span class="verse"><a name="4">4</a>Když přišli do Jeruzaléma, byli přijati církví, apoštoly a staršími a vypravovali jim, jak je Bůh ve všem vedl.</span> <span class="verse"><a name="5">5</a>Tu povstali někteří bratří z farizeů a prohlásili: "Pohané musí přijmout obřízku a musí se jim nařídit, aby zachovávali Mojžíšův zákon."</span> <span class="verse"><a name="6">6</a>Apoštolové a starší se tedy sešli, aby celou tu věc uvážili.</span> <span class="verse"><a name="7">7</a>Když došlo k velké rozepři, povstal Petr a promluvil k nim: "Dobře víte, bratří, že si mě Bůh hned na začátku mezi vámi vyvolil, aby ode mne pohané uslyšeli slovo evangelia a uvěřili.</span> <span class="verse"><a name="8">8</a>A sám Bůh, jenž zná lidská srdce, se za ně postavil: Dal jim Ducha svatého tak jako nám</span> <span class="verse"><a name="9">9</a>a neučinil žádného rozdílu mezi námi a jimi, protože jejich srdce očistil vírou.</span> <span class="verse"><a name="10">10</a>Proč tedy nyní pokoušíte Boha a chcete vložit na učedníky břemeno, které nemohli unést ani naši otcové ani my!</span> <span class="verse"><a name="11">11</a>Věříme přece, že jsme stejně jako oni spaseni milostí Pána Ježíše."</span> <span class="verse"><a name="12">12</a>A když Barnabáš a Pavel začali vypravovat, jaká znamení a divy činil Bůh skrze ně mezi pohany, všichni ve shromáždění zmlkli a poslouchali.</span> <span class="verse"><a name="13">13</a>Když domluvili, ujal se slova Jakub a řekl: "Bratří, slyšte mne!</span> <span class="verse"><a name="14">14</a>Šimon vypravoval, jak Bůh poprvé projevil pohanům svou milost a povolal si z nich svůj lid.</span> <span class="verse"><a name="15">15</a>S tím se shodují slova proroků, neboť je psáno:</span> <span class="verse"><a name="16">16</a>'Navrátím se zase a znovu postavím Davidův zbořený dům, z jeho trosek jej opět vystavím a zbuduji, jako byl dřív,</span> <span class="verse"><a name="17">17</a>aby také ostatní lidé hledali Pána, všechny národy, které jsem přijal za své. To praví Pán,</span> <span class="verse"><a name="18">18</a>který to oznámil už před věky.'</span> <span class="verse"><a name="19">19</a>Proto já soudím, abychom nedělali potíže pohanům, kteří se obracejí k Bohu,</span> <span class="verse"><a name="20">20</a>ale jen jim napsali, aby se vyhýbali všemu, co přišlo do styku s pohanskou bohoslužbou, aby nežili ve smilstvu, aby nejedli maso zvířat, která nebyla zbavena krve, a aby nepožívali krev.</span> <span class="verse"><a name="21">21</a>Vždyť Mojžíš má odedávna po městech své kazatele, kteří čtou jeho Zákon v synagógách každou sobotu."</span> <span class="verse"><a name="22">22</a>Tu se apoštolové a starší za souhlasu celé církve rozhodli, že ze svého středu vyvolí dva muže a pošlou je s Pavlem a Barnabášem do Antiochie. Byli to Juda, kterému říkali Barsabáš, a Silas, přední muži mezi bratřími.</span> <span class="verse"><a name="23">23</a>Po nich poslali tento dopis: "My, apoštolové a starší, vaši bratří, posíláme pozdrav vám, svým bratřím v Antiochii, Sýrii a Kilikii, kteří jste dříve byli pohany.</span> <span class="verse"><a name="24">24</a>Dověděli jsme se, že vás někteří lidé od nás zneklidnili a zmátli svými slovy, ačkoliv jsme jim k tomu nedali žádný pokyn.</span> <span class="verse"><a name="25">25</a>Proto jsme se jednomyslně rozhodli, že zvolíme dva muže a pošleme je k vám s našimi milými bratry Barnabášem a Pavlem,</span> <span class="verse"><a name="26">26</a>kteří ve službě našeho Pána Ježíše Krista nasadili svůj život.</span> <span class="verse"><a name="27">27</a>Posíláme k vám tedy Judu a Silase, kteří vám to vše sami potvrdí.</span> <span class="verse"><a name="28">28</a>Toto jest rozhodnutí Ducha svatého i naše: Nikdo ať vás nezatěžuje jinými povinnostmi než těmi, které jsou naprosto nutné:</span> <span class="verse"><a name="29">29</a>Zdržujte se všeho, co bylo obětováno modlám, také krve, pak masa zvířat, která nebyla zbavena krve, a konečně smilstva. Jxestliže se toho všeho vyvarujete, budete jednat správně. Buďte zdrávi."</span> <span class="verse"><a name="30">30</a>Pak se pověření bratří odebrali do Antiochie. Tam všechny shromáždili a odevzdali jim dopis.</span> <span class="verse"><a name="31">31</a>Když jej bratří přečetli, velmi se zaradovali, protože je uklidnil.</span> <span class="verse"><a name="32">32</a>Také Juda a Silas bratry velmi povzbudili a posílili svými slovy; vždyť i oni byli proroci.</span> <span class="verse"><a name="33">33</a>Zůstali tam nějakou dobu; pak je bratří s přáním pokoje propustili a oni se vrátili zpět.</span> <span class="verse"><a name="34">34</a>--- fehlt/missing</span> <span class="verse"><a name="35">35</a>Pavel a Barnabáš zůstali ještě v Antiochii a s mnoha jinými tam učili a zvěstovali slovo Páně.</span> <span class="verse"><a name="36">36</a>Po nějaké době řekl Pavel Barnabášovi: "Navštivme opět naše bratry ve všech městech, kde jsme kázali slovo Páně, a podívejme se, jak se jim daří."</span> <span class="verse"><a name="37">37</a>Barnabáš chtěl s sebou vzít také Jana Marka.</span> <span class="verse"><a name="38">38</a>Pavel však nepokládal za správné vzít ho s sebou, poněvadž je opustil v Pamfylii a v práci s nimi nepokračoval.</span> <span class="verse"><a name="39">39</a>Vznikla z toho taková neshoda, že se spolu rozešli: Barnabáš vzal s sebou Marka a plavil se na Kypr,</span> <span class="verse"><a name="40">40</a>Pavel si vybral za spolupracovníka Silase, a když ho bratří poručili milosti Páně, vydal se i on na cestu.</span> <span class="verse"><a name="41">41</a>Procházel Sýrií a Kilikií a všude posiloval církve.</span> </p></div</div></div></body></html>