<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/acts/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/acts">Acts</a> &gt <strong>Chapter 13</strong></div><p><span class="verse"><a name="1">1</a>V Antiochii byli v církvi proroci a učitelé: Barnabáš, Simeon zvaný Černý, Lucius z Kyrény, Manahem, který býval druhem tetrarchy Heroda, a Saul.</span> <span class="verse"><a name="2">2</a>Když konali bohoslužbu Pánu a postili se, řekl Duch svatý: "Oddělte mi Barnabáše a Saula k dílu, k němuž jsem je povolal."</span> <span class="verse"><a name="3">3</a>A tak po modlitbách a postu na ně vložili ruce a vyslali je k dílu.</span> <span class="verse"><a name="4">4</a>Posláni tedy Duchem svatým, odešli Barnabáš a Saul do Seleukie a odtud se plavili na Kypr.</span> <span class="verse"><a name="5">5</a>Když dopluli do Salaminy, zvěstovali tu slovo Boží v židovských synagógách. Měli s sebou i Jana jako pomocníka.</span> <span class="verse"><a name="6">6</a>Pak prošli celým ostrovem až do Páfu. Tam se setkali s jakýmsi židovským kouzelníkem, který se vydával za proroka; říkali mu Barjezus.</span> <span class="verse"><a name="7">7</a>Byl u dvora místodržitele Sergia Paula, muže vzdělaného. Ten k sobě povolal Barnabáše a Saula, protože chtěl slyšet Boží slovo.</span> <span class="verse"><a name="8">8</a>Ale Elymas, ten kouzelník - tak se totiž vykládá jeho jméno - vystoupil proti nim a snažil se odvrátit místodržitele od víry.</span> <span class="verse"><a name="9">9</a>V tu chvíli Saul, kterému říkali také Pavel, byl naplněn Duchem svatým, upřel na Elymase zrak a řekl:</span> <span class="verse"><a name="10">10</a>"Ty svůdce všeho schopný, synu ďáblův, nepříteli Boží spravedlnosti, kdy už přestaneš podvracet přímé cesty Páně?</span> <span class="verse"><a name="11">11</a>Nyní na tebe dopadne Boží trest: Oslepneš a neuzříš sluneční světlo, dokud se nad tebou Bůh neslituje." Tu Elymase náhle obestřela mrákota a tma, tápal kolem sebe a hledal, kdo by ho vedl za ruku.</span> <span class="verse"><a name="12">12</a>Když místodržitel uviděl, co se stalo, uvěřil, pln údivu nad učením Páně.</span> <span class="verse"><a name="13">13</a>Z Páfu se Pavel se svými průvodci plavil do Perge v Pamfylii. Ale Jan se od nich oddělil a vrátil se do Jeruzaléma.</span> <span class="verse"><a name="14">14</a>Přes Perge šli dál do Pisidské Antiochie. Když nastala sobota, vešli do synagógy a posadili se.</span> <span class="verse"><a name="15">15</a>Po čtení ze Zákona a Proroků vybídli je představení synagógy: "Bratří, máte-li slovo povzbuzení, promluvte k lidu."</span> <span class="verse"><a name="16">16</a>Tu povstal Pavel, pokynul rukou a řekl: "Muži izraelští a s nimi vy, kteří ctíte jediného Boha, slyšte mne!</span> <span class="verse"><a name="17">17</a>Bůh tohoto izraelského lidu si vyvolil naše praotce, učinil z nich za jejich pobytu v Egyptě silný národ a vyvedl je odtud svou velkou mocí.</span> <span class="verse"><a name="18">18</a>Celých čtyřicet let trpělivě snášel jejich chování na poušti,</span> <span class="verse"><a name="19">19</a>a když vyhladil sedm národů v kanaánské zemi, dal ji v úděl svému lidu.</span> <span class="verse"><a name="20">20</a>To trvalo asi čtyři sta padesát let. Potom jim dával soudce až do proroka Samuele.</span> <span class="verse"><a name="21">21</a>Pak chtěli krále, a Bůh jim dal Saula, syna Kíšova, z pokolení Benjamínova, který jim vládl čtyřicet let.</span> <span class="verse"><a name="22">22</a>Ale zbavil ho moci a povolal jim za krále Davida, o němž vydal svědectví: 'V Davidovi, synu Isajovu, jsem nalezl muže, jakého jsem měl na mysli. On splní vše, co chci.'</span> <span class="verse"><a name="23">23</a>A z Davidova potomstva dal Bůh Izraeli podle svého slibu Spasitele Ježíše.</span> <span class="verse"><a name="24">24</a>Před jeho vystoupením kázal Jan všemu izraelskému lidu, aby se odvrátili od svých hříchů a dali se pokřtít.</span> <span class="verse"><a name="25">25</a>Když Jan končil své poslání, řekl: 'Já nejsem ten, za koho mě pokládáte. Za mnou přichází někdo, jemuž nejsem hoden rozvázat řemínek na jeho nohou.'</span> <span class="verse"><a name="26">26</a>Bratří z rodu Abrahamova i vy, kteří s nimi ctíte jediného Boha, nám bylo posláno toto slovo spásy.</span> <span class="verse"><a name="27">27</a>Ale obyvatelé Jeruzaléma a jejich vůdcové Spasitele nepoznali, odsoudili ho, a tak naplnili slova proroků, která se čtou každou sobotu.</span> <span class="verse"><a name="28">28</a>Ačkoli na něm nenalezli žádný důvod pro trest smrti, vymohli si na Pilátovi, aby ho dal popravit.</span> <span class="verse"><a name="29">29</a>Když udělali všechno přesně tak, jak to bylo o něm v Písmu napsáno, sňali jej z kříže a položili do hrobu.</span> <span class="verse"><a name="30">30</a>Ale Bůh ho vzkřísil z mrtvých</span> <span class="verse"><a name="31">31</a>a on se po mnoho dní zjevoval těm, kteří s ním přišli z Galileje do Jeruzaléma; ti jsou nyní jeho svědky před lidem.</span> <span class="verse"><a name="32">32</a>My vám přinášíme radostnou zprávu, že slib, daný našim praotcům,</span> <span class="verse"><a name="33">33</a>splnil Bůh nám, jejich dětem, a vzkřísil Ježíše; vždyť je o něm psáno v druhém Žalmu: 'Ty jsi můj Syn, já jsem tě dnes zplodil.'</span> <span class="verse"><a name="34">34</a>To, že jej vzkřísí z mrtvých, takže se už nepromění v prach, slíbil těmito slovy: 'Věrně vám splním zaslíbení, která jsem dal Davidovi.'</span> <span class="verse"><a name="35">35</a>A pak na jiném místě říká: 'Nedopustíš, aby se tvůj Svatý rozpadl v prach.'</span> <span class="verse"><a name="36">36</a>David sloužil Bohu za svého života, potom podle jeho vůle zemřel, byl uložen k svým předkům a rozpadl se v prach.</span> <span class="verse"><a name="37">37</a>Ten však, kterého Bůh vzkřísil, se neobrátil v prach.</span> <span class="verse"><a name="38">38</a>Budiž vám tedy známo, bratří, že skrze něho se vám zvěstuje odpuštění všech hříchů, a to i těch, jichž vás nemohl zprostit Mojžíšův zákon.</span> <span class="verse"><a name="39">39</a>Ale v něm je ospravedlněn každý, kdo věří.</span> <span class="verse"><a name="40">40</a>Střezte se proto, aby vás nepostihlo, o čem se mluví v Prorocích:</span> <span class="verse"><a name="41">41</a>'Vy, kteří mnou pohrdáte, otevřte oči, zděste se a dejte se na útěk, protože já učiním ve vašich dnech něco, čemu nikdy neuvěříte, když vám to bude někdo vypravovat.'"</span> <span class="verse"><a name="42">42</a>Když Pavel a Barnabáš vycházeli ze synagógy, všichni je prosili, aby k nim o tom všem znovu promluvili příští sobotu.</span> <span class="verse"><a name="43">43</a>Shromáždění se rozcházelo a mnoho židů i obrácených pohanů, kteří ctili jediného Boha, doprovázelo Pavla a Barnabáše; ti s nimi rozmlouvali a povzbuzovali je, aby se drželi Boží milosti.</span> <span class="verse"><a name="44">44</a>Příští sobotu přišlo skoro celé město slyšet Boží slovo.</span> <span class="verse"><a name="45">45</a>Když židé viděli tolik lidí, naplnila je závist a začali Pavlovým slovům odporovat a rouhat se.</span> <span class="verse"><a name="46">46</a>Ale Pavel a Barnabáš směle prohlásili: "Vám židům mělo být slovo Boží zvěstováno nejprve. Protože je odmítáte, a tak sami sebe odsuzujete k ztrátě věčného života, obracíme se k pohanům.</span> <span class="verse"><a name="47">47</a>Vždyť Pán nám přikázal: 'Ustanovil jsem tě, abys byl světlem pohanům a nesl spásu až na sám konec země.'</span> <span class="verse"><a name="48">48</a>Když to pohané uslyšeli, radovali se a velebili slovo Páně; ti pak, kteří byli vyvoleni k věčnému životu, uvěřili.</span> <span class="verse"><a name="49">49</a>A slovo Páně se šířilo po celé krajině.</span> <span class="verse"><a name="50">50</a>Ale židé pobouřili vznešené ženy, které také ctily jediného Boha, pobouřili i přední muže toho města, podnítili tím proti Pavlovi a Barnabášovi nepřátelství a vyhnali je ze svého kraje.</span> <span class="verse"><a name="51">51</a>Oni na svědectví proti nim setřásli prach s nohou a odešli do Ikonia.</span> <span class="verse"><a name="52">52</a>Ale učedníci byli naplnění radostí a Duchem svatým.</span> </p></div</div></div></body></html>