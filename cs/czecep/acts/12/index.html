<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/acts/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/acts">Acts</a> &gt <strong>Chapter 12</strong></div><p><span class="verse"><a name="1">1</a>V té době král Herodes krutě zasáhl proti některým bratřím.</span> <span class="verse"><a name="2">2</a>Mečem dal popravit Jakuba, bratra Janova.</span> <span class="verse"><a name="3">3</a>Když viděl, že si tím získal židy, rozkázal zatknout také Petra. Byly právě velikonoce.</span> <span class="verse"><a name="4">4</a>Zmocnil se ho, dal ho zavřít do vězení a hlídat čtyřmi strážemi po čtyřech vojácích. Chtěl ho po velikonocích veřejně soudit.</span> <span class="verse"><a name="5">5</a>Petra tedy střežili ve vězení a církev se za něj stále modlila k Bohu.</span> <span class="verse"><a name="6">6</a>Noc předtím, kdy jej chtěl Herodes předvést na soud, spal Petr mezi dvěma vojáky, spoután dvěma řetězy, a stráže před dveřmi hlídaly vězení.</span> <span class="verse"><a name="7">7</a>Najednou u něho stál anděl Páně a v žaláři zazářilo světlo. Anděl udeřil Petra do boku, vzbudil ho a řekl: "Rychle! Vstaň!" A s Petrových rukou spadly řetězy.</span> <span class="verse"><a name="8">8</a>Anděl mu řekl: "Opásej se a obuj se!" Petr to udělal a anděl ho vyzval: "Vezmi si plášť a pojď za mnou."</span> <span class="verse"><a name="9">9</a>Petr následoval tedy anděla ven z vězení, ale nebyl si jist, zda to všechno je skutečnost; myslel si, že má vidění.</span> <span class="verse"><a name="10">10</a>Prošli první stráží, pak druhou, a přišli k železné bráně, která vedla do města; ta se jim sama od sebe otevřela. Vyšli ven, prošli jednou ulicí a tu mu náhle anděl zmizel.</span> <span class="verse"><a name="11">11</a>Teprve nyní se Petr vzpamatoval a řekl: "Teď už vím, že Pán opravdu poslal svého anděla, vysvobodil mne z ruky Herodovy a uchránil od toho, co si přál židovský lid."</span> <span class="verse"><a name="12">12</a>S tím vědomím šel do domu Marie, matky Jana, zvaného Marek. Tam se shromáždilo mnoho lidí a modlili se.</span> <span class="verse"><a name="13">13</a>Když Petr zatloukl na domovní dveře, přišla služka jménem Rodé, aby se zeptala, kdo to je.</span> <span class="verse"><a name="14">14</a>Tu poznala Petrův hlas, ale samou radostí hned neotevřela a běžela dovnitř oznámit, že Petr stojí přede dveřmi.</span> <span class="verse"><a name="15">15</a>Ale oni jí řekli: "Ty ses zbláznila!" Ona však trvala na tom, že je to pravda. Řekli jí: "Tak to musí být jeho duch!"</span> <span class="verse"><a name="16">16</a>Ale Petr stále tloukl. Šli tedy otevřít a užasli, když ho spatřili.</span> <span class="verse"><a name="17">17</a>Pokynul jim rukou, aby je uklidnil, a vypravoval jim, jak ho Pán vyvedl z vězení; nakonec jim řekl: "Povězte to Jakubovi a ostatním bratřím." Pak odešel z města.</span> <span class="verse"><a name="18">18</a>Ráno se strhl mezi vojáky nemalý poplach, kam se Petr poděl.</span> <span class="verse"><a name="19">19</a>Herodes dal po něm pátrat, ale Petr nebyl k nalezení. Po výslechu tedy dal popravit stráže; potom opustil Judsko, odebral se do Cesareje a nějaký čas tam zůstal.</span> <span class="verse"><a name="20">20</a>Herodes byl tehdy velmi rozezlen na Tyrské a Sidonské. Jejich zástupci se však společně k němu dostavili; podplatili králova komorníka Blasta a požádali o smír, protože jejich země byla zásobována potravinami z Herodova království.</span> <span class="verse"><a name="21">21</a>Ve stanovený den zasedl Herodes v královském rouchu na trůn a pronesl k nim řeč;</span> <span class="verse"><a name="22">22</a>lid začal provolávat: "To mluví bůh, ne člověk!"</span> <span class="verse"><a name="23">23</a>A tu jej postihl anděl Páně za to, že si přivlastnil čest, patřící jen Bohu: zemřel rozežrán červy.</span> <span class="verse"><a name="24">24</a>Ale slovo Páně se šířit nepřestalo.</span> <span class="verse"><a name="25">25</a>Když Barnabáš a Saul splnili své poslání, vrátili se z Jeruzaléma do Antiochie a vzali s sebou Jana zvaného Marek.</span> </p></div</div></div></body></html>