<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/acts/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/acts">Acts</a> &gt <strong>Chapter 16</strong></div><p><span class="verse"><a name="1">1</a>Tak se Pavel dostal také do Derbe a do Lystry. Tam byl jeden učedník jménem Timoteus; jeho matka byla židovka, která uvěřila v Krista, ale jeho otec byl pohan.</span> <span class="verse"><a name="2">2</a>Bratří v Lystře a v Ikoniu o něm vydávali dobré svědectví,</span> <span class="verse"><a name="3">3</a>a Pavel ho chtěl vzít s sebou. Z ohledu na tamější židy jej dal obřezat: všichni totiž věděli, že jeho otec byl pohan.</span> <span class="verse"><a name="4">4</a>Ve všech městech, jimiž procházeli, předávali závazná ustanovení, na nichž se usnesli apoštolové a starší v Jeruzalémě.</span> <span class="verse"><a name="5">5</a>A tak se církve upevňovaly ve víře a počet bratří rostl každým dnem.</span> <span class="verse"><a name="6">6</a>Poněvadž jim Duch svatý zabránil zvěstovat Slovo v provincii Asii, procházeli Frygií a krajinou galatskou.</span> <span class="verse"><a name="7">7</a>Když přišli až k Mysii, pokoušeli se dostat do Bithynie, ale Duch Ježíšův jim to nedovolil.</span> <span class="verse"><a name="8">8</a>Prošli tedy Mysií a přišli k moři do Troady.</span> <span class="verse"><a name="9">9</a>Tam měl Pavel v noci vidění: Stanul před ním jakýsi Makedonec a velmi ho prosil: "Přeplav se do Makedonie a pomoz nám!"</span> <span class="verse"><a name="10">10</a>Po tomto Pavlově vidění jsme se bez váhání chystali na cestu do Makedonie, protože jsme usoudili, že nás volá Bůh, abychom tam kázali evangelium.</span> <span class="verse"><a name="11">11</a>Vypluli jsme tedy z Troady a plavili se přímo na ostrov Samothráké a druhého dne do makedonské Neapole.</span> <span class="verse"><a name="12">12</a>Odtud jsme šli do Filip, které jsou nejvýznamnějším městem té části Makedonie a římskou kolonií. V tomto městě jsme strávili několik dní.</span> <span class="verse"><a name="13">13</a>V sobotu jsme vyšli za bránu k řece, protože jsme se domnívali, že tam bude modlitebna; posadili jsme se a mluvili k ženám, které se tam sešly.</span> <span class="verse"><a name="14">14</a>Poslouchala nás i jedna žena jménem Lydie, obchodnice s purpurem z města Thyatir, která věřila v jediného Boha. Pán jí otevřel srdce, aby přijala, co Pavel zvěstoval.</span> <span class="verse"><a name="15">15</a>Když byla ona a všichni z jejího domu pokřtěni, obrátila se na nás s prosbou: "Jste-li přesvědčeni, že jsem uvěřila v Pána, vejděte do mého domu a buďte mými hosty"; a my jsme její naléhavé pozvání přijali.</span> <span class="verse"><a name="16">16</a>Když jsme šli jednou do modlitebny, potkala nás mladá otrokyně, která měla věšteckého ducha a předpovídáním budoucnosti přinášela svým pánům značný zisk.</span> <span class="verse"><a name="17">17</a>Chodila za Pavlem a za námi a stále volala: "Toto jsou služebníci nejvyššího Boha. Zvěstují vám cestu ke spáse."</span> <span class="verse"><a name="18">18</a>A to dělala po mnoho dní. Pavlovi to bylo proti mysli, obrátil se proto na toho ducha a řekl: "Ve jménu Ježíše Krista ti přikazuji, abys z ní vyšel!" A v tu chvíli ji ten zlý duch opustil.</span> <span class="verse"><a name="19">19</a>Když si její páni uvědomili, že tím přišli o svůj zisk, uchopili Pavla a Silase a vlekli je na náměstí před městskou správu.</span> <span class="verse"><a name="20">20</a>Tam je předvedli před soudce a řekli: "Tito lidé pobuřují naše město. Jsou to Židé</span> <span class="verse"><a name="21">21</a>a rozšiřují zvyky, které my jako Římané nemůžeme uznat, nebo se dokonce podle nich řídit."</span> <span class="verse"><a name="22">22</a>Také dav se obrátil proti nim a soudcové z nich dali strhat šaty a rozkázali je zbičovat.</span> <span class="verse"><a name="23">23</a>Když je důkladně zbičovali, zavřeli je do vězení a žalářníkovi poručili, aby je dobře hlídal.</span> <span class="verse"><a name="24">24</a>On je podle toho rozkazu zavřel do nejbezpečnější cely a pro jistotu jim dal nohy do klády.</span> <span class="verse"><a name="25">25</a>Kolem půlnoci se Pavel a Silas modlili a zpěvem oslavovali Boha; ostatní vězňové je poslouchali.</span> <span class="verse"><a name="26">26</a>Tu náhle nastalo veliké zemětřesení a celé vězení se otřáslo až do základů. Rázem se otevřely všechny dveře a všem vězňům spadla pouta.</span> <span class="verse"><a name="27">27</a>Když se žalářník probudil a uviděl, že jsou všechny dveře vězení otevřené, vytasil meč a chtěl se zabít, protože myslel, že mu vězňové uprchli.</span> <span class="verse"><a name="28">28</a>Ale Pavel hlasitě vykřikl: "Nedělej to! Jsme tu všichni!"</span> <span class="verse"><a name="29">29</a>Tu žalářník rozkázal, aby mu přinesli světlo, vběhl dovnitř a pln strachu padl před Pavlem a Silasem na kolena.</span> <span class="verse"><a name="30">30</a>Pak je vyvedl ven a řekl: "Bohové a páni, co mám dělat, abych byl zachráněn?"</span> <span class="verse"><a name="31">31</a>Oni mu řekli: "Věř v Pána Ježíše, a budeš spasen ty i všichni, kdo jsou v tvém domě."</span> <span class="verse"><a name="32">32</a>A začali jemu i všem v jeho domácnosti zvěstovat slovo Boží.</span> <span class="verse"><a name="33">33</a>Ještě v tu noční chvíli se jich ujal, očistil jim rány a hned se dal se všemi svými lidmi pokřtít.</span> <span class="verse"><a name="34">34</a>Pak je zavedl do svého domu, pozval je ke stolu a s celou rodinou se radoval, že uvěřili v Boha.</span> <span class="verse"><a name="35">35</a>Druhého dne ráno poslali soudcové ozbrojenou stráž s rozkazem: "Propusť ty muže!"</span> <span class="verse"><a name="36">36</a>Žalářník oznámil tento rozkaz Pavlovi: "Soudcové nařídili, abyste byli propuštěni. Od této chvíle jste svobodni a v pokoji odejděte."</span> <span class="verse"><a name="37">37</a>Ale Pavel řekl: "Nás, římské občany, veřejně a bez soudu zbili a zavřeli do vězení. A teď se nás chtějí ve vší tichosti zbavit? To ne! Ať sem sami přijdou a propustí nás!"</span> <span class="verse"><a name="38">38</a>Stráž to oznámila soudcům. A ti, když uslyšeli, že Pavel a Silas jsou římští občané,</span> <span class="verse"><a name="39">39</a>ulekli se a přišli za nimi; omluvili se, vyvedli je z vězení a prosili, aby opustili město.</span> <span class="verse"><a name="40">40</a>Pavel a Silas vyšli z vězení a šli k Lydii. Tam se shledali s bratřími, povzbudili je a odešli z Filip.</span> </p></div</div></div></body></html>