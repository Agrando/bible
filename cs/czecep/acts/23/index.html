<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/acts/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/acts">Acts</a> &gt <strong>Chapter 23</strong></div><p><span class="verse"><a name="1">1</a>Pak dal přivést Pavla a postavil ho před ně. Pavel upřel zrak na jejich shromáždění a řekl: "Bratří, až do dneška žiju se zcela dobrým svědomím před Bohem."</span> <span class="verse"><a name="2">2</a>Tu nařídil velekněz Ananiáš těm, kdo stáli u Pavla, aby ho udeřili přes ústa.</span> <span class="verse"><a name="3">3</a>Na to se Pavel k němu obrátil a řekl: "Tebe bude bít Bůh, ty obílená stěno. Sedíš zde, abys mě soudil podle Zákona, a proti Zákonu rozkazuješ, aby mě bili?"</span> <span class="verse"><a name="4">4</a>Ti, co stáli u Pavla, řekli: "Troufáš si urážet Božího velekněze?"</span> <span class="verse"><a name="5">5</a>Pavel odpověděl: "Nevěděl jsem, bratří, že je to velekněz. Vím, že je psáno: 'Nebudeš tupit vládce svého lidu.'"</span> <span class="verse"><a name="6">6</a>Protože Pavel věděl, že jedna část rady patří k saduceům a druhá k farizeům, zvolal: "Bratří, já jsem farizeus, syn farizeův. Jsem souzen pro naději ve zmrtvýchvstání."</span> <span class="verse"><a name="7">7</a>Když to řekl, vznikl spor mezi farizeji a saduceji a shromáždění se rozdvojilo.</span> <span class="verse"><a name="8">8</a>Saduceové totiž říkají, že není zmrtvýchvstání a že nejsou andělé a duchové, kdežto farizeové vyznávají obojí.</span> <span class="verse"><a name="9">9</a>Nastal velký křik a někteří zákoníci z farizejské strany vstali a začali namítat: "Nic zlého na tom člověku nenacházíme. Co když k němu mluvil duch nebo anděl?"</span> <span class="verse"><a name="10">10</a>Hádka byla stále prudší a velitel se bál, že Pavla rozsápou. Proto povolal vojenský oddíl, aby Pavla vyrval z jejich středu a zavedl ho do pevnosti.</span> <span class="verse"><a name="11">11</a>Následující noc stanul před Pavlem Pán a řekl: "Neztrácej odvahu! Jako jsi svědčil o mně v Jeruzalémě, tak musíš svědčit i v Římě."</span> <span class="verse"><a name="12">12</a>Když nastal den, židé se spolčili a zapřisáhli, že nebudou jíst ani pít, dokud Pavla nezabijí.</span> <span class="verse"><a name="13">13</a>Bylo jich více než čtyřicet, kdo se takto spikli.</span> <span class="verse"><a name="14">14</a>Ti šli k velekněžím a starším a řekli: "Zapřisáhli jsme se, že nic nevezmeme do úst, dokud Pavla nezabijeme.</span> <span class="verse"><a name="15">15</a>Vy teď spolu s radou požádejte velitele, aby dal Pavla přivést před vás, pod záminkou, že chcete důkladněji vyšetřit jeho případ. A my jsme připraveni zabít ho dříve, než přijde na místo."</span> <span class="verse"><a name="16">16</a>O těch úkladech se doslechl syn Pavlovy sestry. Šel do pevnosti a oznámil to Pavlovi.</span> <span class="verse"><a name="17">17</a>Pavel zavolal jednoho z důstojníků a řekl mu: "Zaveď tohoto mladíka k veliteli, má pro něho zprávu."</span> <span class="verse"><a name="18">18</a>Ten ho vzal s sebou, dovedl k veliteli a řekl mu: "Zavolal mě vězeň Pavel a požádal mě, abych tohoto mladíka dovedl k tobě, protože ti chce něco sdělit."</span> <span class="verse"><a name="19">19</a>Velitel ho vzal za ruku, odešel s ním stranou a zeptal se: "Co mi chceš oznámit?"</span> <span class="verse"><a name="20">20</a>On mu řekl: "Židé se domluvili, že tě požádají, abys dal zítra Pavla dovést před radu, která bude předstírat, že chce jeho případ důkladněji vyšetřit.</span> <span class="verse"><a name="21">21</a>Ale ty jim nevěř, neboť na něho číhá více než čtyřicet mužů, kteří se zavázali přísahou, že nebudou jíst ani pít, dokud ho nezabijí, a nyní jsou připraveni a čekají jen na tvé rozhodnutí."</span> <span class="verse"><a name="22">22</a>Velitel mladíka propustil a přikázal mu: "Nikomu nevyzraď, žes mi to oznámil."</span> <span class="verse"><a name="23">23</a>Pak zavolal dva ze svých důstojníků a dal jim rozkaz: "Připravte na devátou hodinu večer dvě stě pěšáků pro cestu do Cesareje, dále sedmdesát jezdců a dvě stě lehkooděnců.</span> <span class="verse"><a name="24">24</a>Ať přichystají mezky a Pavla bezpečně dopraví k místodržiteli Félixovi."</span> <span class="verse"><a name="25">25</a>Současně napsal dopis tohoto znění:</span> <span class="verse"><a name="26">26</a>"Klaudios Lysias zdraví vznešeného místodržitele Félixe.</span> <span class="verse"><a name="27">27</a>Muže, kterého ti posílám, se zmocnili Židé a chtěli ho zabít. Když jsem se dověděl, že je to římský občan, zasáhl jsem s vojenským oddílem a vysvobodil ho.</span> <span class="verse"><a name="28">28</a>Chtěl jsem přesně zjistit, z čeho jej obviňují, a proto jsem ho dal přivést před jejich radu.</span> <span class="verse"><a name="29">29</a>Shledal jsem, že se žaloba týká sporných otázek jejich zákona, ale že nejde o žádný zločin, který by zasluhoval smrt nebo vězení.</span> <span class="verse"><a name="30">30</a>Protože jsem se dověděl, že proti tomuto muži chystají úklady, posílám ho ihned k tobě a také žalobcům jsem nařídil, aby ho žalovali před tvým soudem."</span> <span class="verse"><a name="31">31</a>Vojáci tedy podle rozkazu vzali Pavla a během noci ho dopravili do Antipatridy.</span> <span class="verse"><a name="32">32</a>Na druhý den nechali jezdce pokračovat v cestě s Pavlem a sami se vrátili do pevnosti.</span> <span class="verse"><a name="33">33</a>Jezdci dojeli do Cesareje, odevzdali dopis místodržiteli a předali mu i Pavla.</span> <span class="verse"><a name="34">34</a>Místodržitel přečetl dopis a zeptal se Pavla, z které provincie pochází. Když se dověděl, že z Kilikie,</span> <span class="verse"><a name="35">35</a>řekl: "Vyslechnu tě, jakmile se dostaví tvoji žalobci." A dal rozkaz, aby byl hlídán v Herodově paláci.</span> </p></div</div></div></body></html>