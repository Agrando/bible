<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/matt/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/matt">Matthew</a> &gt <strong>Chapter 14</strong></div><p><span class="verse"><a name="1">1</a>V ten čas se tetrarcha Herodes doslechl o Ježíšovi</span> <span class="verse"><a name="2">2</a>a řekl svým sluhům: "To je Jan Křtitel, který vstal z mrtvých; proto v něm působí mocné síly."</span> <span class="verse"><a name="3">3</a>Tento Herodes totiž zatkl Jana a dal ho v poutech vsadit do žaláře kvůli Herodiadě, manželce svého bratra Filipa,</span> <span class="verse"><a name="4">4</a>neboť Jan mu říkal: "Není dovoleno, abys ji měl za ženu."</span> <span class="verse"><a name="5">5</a>Byl by ho rád zbavil života, ale bál se lidu, protože měli Jana za proroka.</span> <span class="verse"><a name="6">6</a>Na Herodovy narozeniny však dcera té Herodiady tančila uprostřed hostů. Zalíbila se Herodovi,</span> <span class="verse"><a name="7">7</a>a on jí přísahou slíbil dát, o cokoli požádá.</span> <span class="verse"><a name="8">8</a>A ona, navedena svou matkou, řekla: "Dej mi sem přinést na míse hlavu Jana Křtitele."</span> <span class="verse"><a name="9">9</a>Král se zarmoutil, ale pro přísahu před spolustolovníky poručil, aby jí vyhověli,</span> <span class="verse"><a name="10">10</a>a dal Jana v žaláři stít.</span> <span class="verse"><a name="11">11</a>Tak přinesli jeho hlavu na míse, dali ji dívce a ona ji donesla své matce.</span> <span class="verse"><a name="12">12</a>Janovi učedníci potom přišli, odnesli jeho tělo a pohřbili je; pak šli a oznámili to Ježíšovi.</span> <span class="verse"><a name="13">13</a>Když to Ježíš uslyšel, odplul lodí na pusté místo, aby byl sám; ale zástupy o tom uslyšely a pěšky šly z měst za ním.</span> <span class="verse"><a name="14">14</a>Když vystoupil, uviděl velký zástup a bylo mu jich líto. I uzdravoval jejich nemocné.</span> <span class="verse"><a name="15">15</a>Když nastal večer, přistoupili k němu učedníci a řekli: "Toto místo je pusté a je už pozdní hodina. Propusť zástupy, ať jdou do vesnic kopit si jídlo."</span> <span class="verse"><a name="16">16</a>Ale Ježíš jim řekl: "Nemusejí odcházet, dejte vy jim jíst!"</span> <span class="verse"><a name="17">17</a>Oni odpověděli: "Máme tu jen pět chlebů a dvě ryby."</span> <span class="verse"><a name="18">18</a>On však řekl: "Přineste je sem!"</span> <span class="verse"><a name="19">19</a>Poručil, aby se zástupy rozsadily po trávě. Potom vzal těch pět chlebů a dvě ryby, vzhlédl k nebi, vzdal díky, lámal chleby a dával učedníkům a učedníci zástupům.</span> <span class="verse"><a name="20">20</a>I jedli všichni a nasytili se; a sebrali nalámaných chlebů, které zbyly, dvanáct plných košů.</span> <span class="verse"><a name="21">21</a>A jedlo tam na pět tisíc mužů kromě žen a dětí.</span> <span class="verse"><a name="22">22</a>Hned nato přiměl Ježíš učedníky, aby vstoupili na loď a jeli před ním na druhý břeh, než propustí zástupy.</span> <span class="verse"><a name="23">23</a>Když je propustil, vystoupil na horu, aby se o samotě modlil. Když nastal večer, byl tam sám.</span> <span class="verse"><a name="24">24</a>Loď byla daleko od země a vlny ji zmáhaly, protože vítr vál proti ní.</span> <span class="verse"><a name="25">25</a>K ránu šel k nim, kráčeje po moři.</span> <span class="verse"><a name="26">26</a>Když ho učedníci viděli kráčet po moři, vyděsili se, že je to přízrak, a křičeli strachem.</span> <span class="verse"><a name="27">27</a>Ježíš na ně hned promluvil a řekl jim: "Vzchopte se, já jsem to, nebojte se!"</span> <span class="verse"><a name="28">28</a>Petr mu odpověděl: "Pane, jsi-li to ty, poruč mi, ať přijdu k tobě po vodách!"</span> <span class="verse"><a name="29">29</a>A on řekl: "Pojď!" Petr vystoupil z lodi, vykročil na vodu a šel k Ježíšovi.</span> <span class="verse"><a name="30">30</a>Ale když viděl, jaký je vítr, přepadl ho strach, začal tonout a vykřikl: "Pane, zachraň mne!"</span> <span class="verse"><a name="31">31</a>Ježíš hned vztáhl ruku, uchopil ho a řekl mu: "Ty malověrný, proč jsi pochyboval?"</span> <span class="verse"><a name="32">32</a>Když vstoupil na loď, vítr se utišil.</span> <span class="verse"><a name="33">33</a>Ti, kdo byli na lodi, klaněli se mu a říkali: "Jistě jsi Boží Syn."</span> <span class="verse"><a name="34">34</a>Když se dostali na druhý břeh, přistáli u Genezaretu.</span> <span class="verse"><a name="35">35</a>Lidé z toho místa ho poznali a vzkázali do celého okolí. Přinášeli mu všechny nemocné</span> <span class="verse"><a name="36">36</a>a prosili ho, aby se směli aspoň dotknout třásní jeho roucha. A kdo se dotkli, byli uzdraveni.</span> </p></div</div></div></body></html>