<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/matt/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/matt">Matthew</a> &gt <strong>Chapter 12</strong></div><p><span class="verse"><a name="1">1</a>V ten čas šel Ježíš v sobotu obilím. Jeho učedníci dostali hlad a začali mnout zrní z klasů a jíst.</span> <span class="verse"><a name="2">2</a>Když to viděli farizeové, řekli mu: "Hle, tvoji učedníci dělají, co se nesmí dělat v sobotu!"</span> <span class="verse"><a name="3">3</a>On jim však řekl: "Nečetli jste, co udělal David, když měl hlad, on a ti kdo byli s ním?</span> <span class="verse"><a name="4">4</a>Jak vešel do domu Božího a jedli posvátné chleby, ačkoli to nebylo dovoleno jemu ani těm, kdo ho doprovázeli, nýbrž kněžím?</span> <span class="verse"><a name="5">5</a>A nečetli jste v Zákoně, že kněží službou v chrámu porušují sobotu, a přesto jsou bez viny?</span> <span class="verse"><a name="6">6</a>Pravím vám, že zde je víc než chrám.</span> <span class="verse"><a name="7">7</a>Kdybyste věděli, co znamená, 'milosrdenství chci, a ne oběť', neodsuzovali byste nevinné.</span> <span class="verse"><a name="8">8</a>Vždyť Syn člověka je pánem nad sobotou."</span> <span class="verse"><a name="9">9</a>Odtud šel dál a přišel do jejich synagógy.</span> <span class="verse"><a name="10">10</a>A byl tam člověk s odumřelou rukou. Otázali se Ježíše: "Je dovoleno v sobotu uzdravovat?" Chtěli ho totiž obžalovat.</span> <span class="verse"><a name="11">11</a>On jim řekl: "Kdyby někdo z vás měl jedinou ovečku, a ona by mu v sobotu spadla do jámy, neuchopil by ji a nevytáhl?</span> <span class="verse"><a name="12">12</a>A oč je člověk cennější než ovce! Proto je dovoleno v sobotu činit dobře."</span> <span class="verse"><a name="13">13</a>Potom řekl tomu člověku: "Zvedni tu ruku!" Zvedl jim, a byla zase zdravá jako ta druhá.</span> <span class="verse"><a name="14">14</a>Farizeové vyšli a smluvili se proti němu, že ho zahubí.</span> <span class="verse"><a name="15">15</a>Ježíš to poznal a odešel odtamtud. Mnozí šli za ním a on všechny nemocné uzdravil;</span> <span class="verse"><a name="16">16</a>ale přikázal jim, aby ho nikomu neprozrazovali -</span> <span class="verse"><a name="17">17</a>aby se splnilo, co je řečeno ústy proroka Izaiáše:</span> <span class="verse"><a name="18">18</a>'Hle, služebník můj, kterého jsem vyvolil, milovaný můj, kterého si oblíbila duše má. Vložím na něho svého Ducha. A vyhlásí soud národům.</span> <span class="verse"><a name="19">19</a>Nebude se přít ani rozkřikovat, na ulicích nikdo neuslyší jeho hlas.</span> <span class="verse"><a name="20">20</a>Nalomenou třtinu nedolomí a doutnající knot neuhasí, až dovede právo k vítězství.</span> <span class="verse"><a name="21">21</a>A v jeho jménu bude naděje národů.'</span> <span class="verse"><a name="22">22</a>Tehdy k němu přivedli posedlého, který byl slepý a němý; a uzdravil ho, takže ten němý mluvil i viděl.</span> <span class="verse"><a name="23">23</a>Zástupy žasly a říkaly: "Není to Syn Davidův?"</span> <span class="verse"><a name="24">24</a>Když to slyšeli farizeové, řekli: "On nevyhání démony jinak, než ve jménu Belzebula, knížete démonů."</span> <span class="verse"><a name="25">25</a>Protože znal jejich smýšlení, řekl jim: "Každé království vnitřně rozdělené pustne a žádná obec ani dům vnitřně rozdělený nemůže obstát.</span> <span class="verse"><a name="26">26</a>A vyhání-li satan satana, pak je v sobě rozdvojen; jak tedy bude moci obstát jeho království?</span> <span class="verse"><a name="27">27</a>Jestliže já vyháním démony ve jménu Belzebula, ve jménu koho je vyhánějí vaši žáci? Proto oni budou vašimi soudci.</span> <span class="verse"><a name="28">28</a>Jestliže však vyháním démony Duchem Božím, pak už vás zastihlo Boží království.</span> <span class="verse"><a name="29">29</a>Což může někdo vejít do domu silného muže a uloupit jeho věci, jestliže dříve toho siláka nespoutá? Pak teprve vyloupí jeho dům.</span> <span class="verse"><a name="30">30</a>Kdo není se mnou, je proti mně; a kdo se mnou neshromažďuje, rozptyluje.</span> <span class="verse"><a name="31">31</a>Proto pravím vám, že každý hřích i rouhání bude lidem odpuštěno, ale rouhání proti Duchu svatému nebude odpuštěno.</span> <span class="verse"><a name="32">32</a>I tomu, kdo by řekl slovo proti Synu člověka, bude odpuštěno; ale kdo by řekl slovo proti Duchu svatému, tomu nebude odpuštěno v tomto věku ani v budoucím.</span> <span class="verse"><a name="33">33</a>Zasaďte dobrý strom, i jeho ovoce bude dobré. Zasaďte špatný strom, i jeho ovoce bude špatné. Strom se pozná po ovoci.</span> <span class="verse"><a name="34">34</a>Plemeno zmijí: Jak může být vaše řeč dobrá, když jste zlí? Čím srdce přetéká, to ústa mluví.</span> <span class="verse"><a name="35">35</a>Dobrý člověk z dobrého pokladu srdce vynáší dobré; zlý člověk ze zlého pokladu vynáší zlé.</span> <span class="verse"><a name="36">36</a>Pravím vám, že z každého planého slova, jež lidé promluví, budou skládat účty v den soudu.</span> <span class="verse"><a name="37">37</a>Neboť podle svých slov budeš ospravedlněn a podle svých slov odsouzen."</span> <span class="verse"><a name="38">38</a>Tehdy mu na to řekli někteří ze zákoníků a farizeů: "Mistře, chceme od tebe vidět znamení."</span> <span class="verse"><a name="39">39</a>On jim však odpověděl: "Pokolení zlé a zpronevěřilé si hledá znamení; ale znamení mu nebude dáno, leč znamení proroka Jonáše.</span> <span class="verse"><a name="40">40</a>Jako byl Jonáš v břiše mořské obludy tři dny a tři noci, tak bude Syn člověka tři dny a tři noci v srdci země.</span> <span class="verse"><a name="41">41</a>Mužové z Ninive povstanou na soudu s tímto pokolením a usvědčí je, neboť oni se obrátili po Jonášově kázání - a hle, zde je víc než Jonáš.</span> <span class="verse"><a name="42">42</a>Královna jihu povstane na soudu s tímto pokolením a usvědčí je, protože ona přišla z nejzazších končin země, aby slyšela moudrost Šalomounovu - a hle, zde je víc než Šalomoun.</span> <span class="verse"><a name="43">43</a>Když nečistý duch vyjde z člověka, bloudí po pustých místech a hledá odpočinutí, ale nenalézá.</span> <span class="verse"><a name="44">44</a>Tu řekne: 'Vrátím se do svého domu, odkud jsem vyšel.' Přijde a nalezne jej prázdný, vyčištěný a uklizený.</span> <span class="verse"><a name="45">45</a>Tu jde a přivede s sebou sedm jiných duchů, horších, než je sám, a vejdou a bydlí tam; a konce toho člověka jsou horší, než začátky. Tak bude i s tímto zlým pokolením."</span> <span class="verse"><a name="46">46</a>Ještě když mluvil k zástupům, hle, jeho matka a bratři stáli venku a chtěli s ním mluvit.</span> <span class="verse"><a name="47">47</a>Někdo mu řekl: "Hle, tvá matka a tvoji bratři stojí venku a chtějí s tebou mluvit."</span> <span class="verse"><a name="48">48</a>On však odpověděl tomu, kdo mu to řekl: "Kdo je má matka a kdo jsou moji bratři?"</span> <span class="verse"><a name="49">49</a>Ukázal na své učedníky a řekl: "Hle, moje matka a moji bratři.</span> <span class="verse"><a name="50">50</a>Neboť kdo činí vůli mého Otce v nebesích, to je můj bratr, má sestra i matka."</span> </p></div</div></div></body></html>