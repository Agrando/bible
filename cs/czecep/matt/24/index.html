<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/matt/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/matt">Matthew</a> &gt <strong>Chapter 24</strong></div><p><span class="verse"><a name="1">1</a>Když Ježíš vyšel z chrámu a odcházel odtud, přistoupili k němu učedníci a ukazovali mu chrámové stavby.</span> <span class="verse"><a name="2">2</a>On však jim řekl: "Vidíte toto všechno? Amen, pravím vám, že tu nezůstane kámen na kameni, všecko bude rozmetáno."</span> <span class="verse"><a name="3">3</a>Když seděl na Olivové hoře a byli sami, přistoupili k němu učedníci a řekli: "Pověz nám, kdy to nastane a jaké bude znamení tvého příchodu a skonání věku!"</span> <span class="verse"><a name="4">4</a>Ježíš jim odpověděl: "Mějte se na pozoru, aby vás někdo nesvedl.</span> <span class="verse"><a name="5">5</a>Neboť mnozí přijdou v mém jménu a budou říkat 'já jsem Mesiáš' a svedou mnohé.</span> <span class="verse"><a name="6">6</a>Budete slyšet válečný ryk a zvěsti o válkách; hleďte, abyste se nelekali. Musí to být, ale to ještě není konec.</span> <span class="verse"><a name="7">7</a>Povstane národ proti národu a království proti království, bude hlad a zemětřesení na mnoha místech.</span> <span class="verse"><a name="8">8</a>Ale to vše bude teprve začátek bolestí.</span> <span class="verse"><a name="9">9</a>Tehdy vás budou vydávat v soužení i na smrt a všechny národy vás budou nenávidět pro mé jméno.</span> <span class="verse"><a name="10">10</a>A tehdy mnozí odpadnou a navzájem se budou zrazovat a jedni druhé nenávidět;</span> <span class="verse"><a name="11">11</a>povstanou lživí proroci a mnohé svedou</span> <span class="verse"><a name="12">12</a>a protože se rozmůže nepravost, vychladne láska mnohých.</span> <span class="verse"><a name="13">13</a>Ale kdo vytrvá až do konce, bude spasen.</span> <span class="verse"><a name="14">14</a>A toto evangelium o království bude kázáno po celém světě na svědectví všem národům, a teprve potom přijde konec.</span> <span class="verse"><a name="15">15</a>Když pak uvidíte 'znesvěcující ohavnost', o níž je řeč u proroka Daniele, jak stojí na místě svatém - kdo čteš, rozuměj -</span> <span class="verse"><a name="16">16</a>tehdy ti, kdo jsou v Judsku, ať uprchnou do hor;</span> <span class="verse"><a name="17">17</a>kdo je na střeše, ať nesestupuje, aby si vzal něco z domu;</span> <span class="verse"><a name="18">18</a>a kdo je na poli, ať se nevrací, aby si vzal plášť.</span> <span class="verse"><a name="19">19</a>Běda těhotným a kojícím v oněch dnech!</span> <span class="verse"><a name="20">20</a>Modlete se, abyste se nemuseli dát na útěk v zimě nebo v sobotu.</span> <span class="verse"><a name="21">21</a>Neboť tehdy nastane hrozné soužení, jaké nebylo od počátku světa až do nynějška a nikdy již nebude.</span> <span class="verse"><a name="22">22</a>A kdyby nebyly ty dny zkráceny, nebyl by spasen žádný člověk; ale kvůli vyvoleným budou tyto dny zkráceny.</span> <span class="verse"><a name="23">23</a>Tehdy, řekne-li vám někdo: 'Hle, tu je Mesiáš nebo tam', nevěřte!</span> <span class="verse"><a name="24">24</a>Neboť vyvstanou lžimesiášové a lžiproroci a budou předvádět veliká znamení a zázraky, že by svedli i vyvolené, kdyby to bylo možné.</span> <span class="verse"><a name="25">25</a>Hle, řekl jsem vám to už předem.</span> <span class="verse"><a name="26">26</a>Když vám řeknou: 'Hle, je na poušti', nevycházejte! 'Hle, v tajných úkrytech', nevěřte tomu!</span> <span class="verse"><a name="27">27</a>Neboť jako blesk ozáří oblohu od východu až na západ, takový bude příchod Syna člověka.</span> <span class="verse"><a name="28">28</a>Kde je mrtvola, slétnou se i supi.</span> <span class="verse"><a name="29">29</a>Hned po soužení těch dnů se zatmí slunce, měsíc ztratí svou zář, hvězdy budou padat z nebe a mocnosti nebeské se zachvějí.</span> <span class="verse"><a name="30">30</a>Tehdy se ukáže znamení Syna člověka na nebi; a tu budou lomit rukama všechny čeledi země a uzří Syna člověka přicházet na oblacích nebeských s velkou mocí a slávou.</span> <span class="verse"><a name="31">31</a>On vyšle své anděly s mohutným zvukem polnice a ti shromáždí jeho vyvolené do čtyř úhlů světa, od jedněch konců nebe ke druhým.</span> <span class="verse"><a name="32">32</a>Od fíkovníku si vezměte poučení: Když už jeho větev raší a vyráží listí, víte, že je léto blízko.</span> <span class="verse"><a name="33">33</a>Tak i vy, až toto všecko uvidíte, vězte, že ten čas je blízko, přede dveřmi.</span> <span class="verse"><a name="34">34</a>Amen, pravím vám, že nepomine toto pokolení, než se to všechno stane.</span> <span class="verse"><a name="35">35</a>Nebe a země pominou, ale má slova nepominou.</span> <span class="verse"><a name="36">36</a>O onom dni a hodině však neví nikdo, ani andělé v nebi, ani Syn; jenom Otec sám.</span> <span class="verse"><a name="37">37</a>Až přijde Syn člověka, bude to jako za dnů Noé:</span> <span class="verse"><a name="38">38</a>Jako tehdy před potopou hodovali a pili, ženili se a vdávaly až do dne, kdy Noé vešel do korábu,</span> <span class="verse"><a name="39">39</a>a nic nepoznali, až přišla potopa a zachvátila všecky - takový bude i příchod Syna člověka.</span> <span class="verse"><a name="40">40</a>Tehdy budou dva na poli, jeden bude přijat a druhý zanechán.</span> <span class="verse"><a name="41">41</a>Dvě budou mlít obilí, jedna bude přijata a druhá zanechána.</span> <span class="verse"><a name="42">42</a>Bděte tedy, protože nevíte, v který den váš Pán přijde.</span> <span class="verse"><a name="43">43</a>Uvažte přece: Kdyby hospodář věděl, v kterou noční hodinu přijde zloděj, bděl by a zabránil by mu vloupat se do domu.</span> <span class="verse"><a name="44">44</a>Proto i vy buďte připraveni, neboť Syn člověka přijde v hodinu, kdy se nenadějete.</span> <span class="verse"><a name="45">45</a>Když pán ustanovuje nad svou čeledí služebníka, aby jim včas podával pokrm, který služebník je věrný a rozumný?</span> <span class="verse"><a name="46">46</a>Blaze tomu služebníku, kterého pán při svém příchodu nalezne, že tak činí.</span> <span class="verse"><a name="47">47</a>Amen, pravím vám, že ho ustanoví nade vším, co mu patří.</span> <span class="verse"><a name="48">48</a>Když si však špatný služebník řekne: 'Můj pán nejde',</span> <span class="verse"><a name="49">49</a>a začne bít své spoluslužebníky, hodovat a pít s opilci,</span> <span class="verse"><a name="50">50</a>tu pán toho služebníka přijde v den, kdy to nečeká, a v hodinu, kterou netuší,</span> <span class="verse"><a name="51">51</a>vyžene ho a vykáže mu úděl mezi pokrytci; tam bude pláč a skřípění zubů.</span> </p></div</div></div></body></html>