<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/matt/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/matt">Matthew</a> &gt <strong>Chapter 22</strong></div><p><span class="verse"><a name="1">1</a>A Ježíš k nim znovu mluvil v podobenstvích:</span> <span class="verse"><a name="2">2</a>"S královstvím Božím je to tak, jako když jeden král vystrojil svatbu svému synu.</span> <span class="verse"><a name="3">3</a>Poslal služebníky, aby přivedli pozvané na svatbu, ale oni nechtěli jít.</span> <span class="verse"><a name="4">4</a>Poslal znovu jiné služebníky se slovy: 'Řekněte pozvaným: Hle, hostinu jsem uchystal, býčci a krmný dobytek je poražen, všechno je připraveno; pojďte na svatbu!'</span> <span class="verse"><a name="5">5</a>Ale oni nedbali a odešli, jeden na své pole, druhý za svým obchodem.</span> <span class="verse"><a name="6">6</a>Ostatní chytili jeho služebníky, potupně je ztýrali a zabili je.</span> <span class="verse"><a name="7">7</a>Tu se král rozhněval, poslal svá vojska, vrahy zahubil a jejich město vypálil.</span> <span class="verse"><a name="8">8</a>Potom řekl svým služebníkům: 'Svatba je připravena, ale pozvaní nebyli jí hodni;</span> <span class="verse"><a name="9">9</a>jděte tedy na rozcestí a koho najdete, pozvěte na svatbu.'</span> <span class="verse"><a name="10">10</a>Služebníci vyšli na cesty a shromáždili všechny, které nalezli, zlé i dobré; a svatební síň se naplnila stolovníky.</span> <span class="verse"><a name="11">11</a>Když král vstoupil mezi stolovníky, spatřil tam člověka, který nebyl oblečen na svatbu.</span> <span class="verse"><a name="12">12</a>Řekl mu: 'Příteli, jak ses sem dostal, když nejsi oblečen na svatbu?' On se nezmohl ani na slovo.</span> <span class="verse"><a name="13">13</a>Tu řekl král sloužícím: 'Svažte mu ruce i nohy a uvrhněte ho ven do temnot; tam bude pláč a skřípění zubů.'</span> <span class="verse"><a name="14">14</a>Neboť mnozí jsou pozváni, ale málokdo bude vybrán."</span> <span class="verse"><a name="15">15</a>Tehdy farizeové šli a radili se, jak by Ježíšovi nějakým slovem nastražili léčku.</span> <span class="verse"><a name="16">16</a>Poslali za ním své učedníky s herodiány, aby řekli: "Mistře, víme, že jsi pravdivý a učíš cestě Boží podle pravdy; na nikoho se neohlížíš a nebereš ohled na postavení člověka.</span> <span class="verse"><a name="17">17</a>Pověz nám tedy, co myslíš: Je dovoleno dávat daň císaři, nebo ne?"</span> <span class="verse"><a name="18">18</a>Ale Ježíš poznal jejich zlý úmysl a řekl: "Co mě pokoušíte, pokrytci?</span> <span class="verse"><a name="19">19</a>"Ukažte mi peníz daně!" Podali mu denár.</span> <span class="verse"><a name="20">20</a>On jim řekl: "Čí je tento obraz a nápis?"</span> <span class="verse"><a name="21">21</a>Odpověděli: "Císařův." Tu jim řekl: "Odevzdejte tedy, co je císařovo, císaři, co je Boží, dejte Bohu."</span> <span class="verse"><a name="22">22</a>Když to slyšeli, podivili se, nechali ho a odešli.</span> <span class="verse"><a name="23">23</a>V ten den přišli za ním saduceové, kteří říkají, že není vzkříšení, a předložili mu dotaz:</span> <span class="verse"><a name="24">24</a>"Mistře, Mojžíš řekl: 'Zemře-li někdo bez dětí, ať se s jeho manželkou podle řádu švagrovství ožení jeho bratr a zplodí svému bratru potomka.'</span> <span class="verse"><a name="25">25</a>U nás bylo sedm bratří. První po svatbě zemřel, a protože neměl potomka, zanechal svou ženu svému bratru.</span> <span class="verse"><a name="26">26</a>Stejně i druhý, třetí a nakonec všech sedm.</span> <span class="verse"><a name="27">27</a>Naposledy ze všech zemřela ta žena.</span> <span class="verse"><a name="28">28</a>Až bude vzkříšení, komu z těch sedmi bude patřit? Vždyť ji měli všichni!"</span> <span class="verse"><a name="29">29</a>Ježíš jim odpověděl: "Mýlíte se, neznáte Písma ani moc Boží.</span> <span class="verse"><a name="30">30</a>Po vzkříšení se lidé nežení ani nevdávají, ale jsou jako nebeští andělé.</span> <span class="verse"><a name="31">31</a>A pokud jde o vzkříšení mrtvých, nečetli jste, co vám Bůh pravil:</span> <span class="verse"><a name="32">32</a>'Já jsem Bůh Abrahamův, Bůh Izákův a Bůh Jákobův?' On přece není Bohem mrtvých, nýbrž živých."</span> <span class="verse"><a name="33">33</a>Když to slyšely zástupy, žasly nad jeho učením.</span> <span class="verse"><a name="34">34</a>Když se farizeové doslechli, že umlčel saduceje, smluvili se</span> <span class="verse"><a name="35">35</a>a jeden jejich zákoník se ho otázal, aby ho pokoušel:</span> <span class="verse"><a name="36">36</a>"Mistře, které přikázání v zákoně je největší?"</span> <span class="verse"><a name="37">37</a>On mu řekl: "'Miluj Hospodina, Boha svého, celým svým srdcem, celou svou duší a celou svou myslí.'</span> <span class="verse"><a name="38">38</a>To je největší a první přikázání.</span> <span class="verse"><a name="39">39</a>Druhé je mu podobné: 'Miluj svého bližního jako sám sebe.'</span> <span class="verse"><a name="40">40</a>Na těch dvou přikázáních spočívá celý Zákon i Proroci."</span> <span class="verse"><a name="41">41</a>Když se farizeové sešli, zeptal se jich Ježíš:</span> <span class="verse"><a name="42">42</a>"Co si myslíte o Mesiášovi? Čí je syn?" Odpověděli mu: "Davidův."</span> <span class="verse"><a name="43">43</a>Řekl jim: "Jak to tedy, že ho David v Duchu svatém nazývá Pánem, když praví:</span> <span class="verse"><a name="44">44</a>'Řekl Hospodin mému Pánu: Usedni po mé pravici, dokud ti nepoložím nepřátele pod nohy.'</span> <span class="verse"><a name="45">45</a>Jestliže tedy David nazývá Mesiáše Pánem, jak může být jeho synem?"</span> <span class="verse"><a name="46">46</a>A nikdo nebyl s to odpovědět mu ani slovo; od toho dne se ho již nikdo neodvážil tázat.</span> </p></div</div></div></body></html>