<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/matt/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/matt">Matthew</a> &gt <strong>Chapter 7</strong></div><p><span class="verse"><a name="1">1</a>Nesuďte, abyste nebyli souzeni.</span> <span class="verse"><a name="2">2</a>Neboť jakým soudem soudíte, takovým budete souzeni, a jakou měrou měříte, takovou Bůh naměří vám.</span> <span class="verse"><a name="3">3</a>Jak to, že vidíš třísku v oku svého bratra, ale trám ve vlastním oku nepozoruješ?</span> <span class="verse"><a name="4">4</a>Anebo jak to, že říkáš svému bratru: 'Dovol, ať ti vyjmu třísku z oka' - a hle, trám ve tvém vlastním oku!</span> <span class="verse"><a name="5">5</a>Pokrytče, nejprve vyjmi ze svého oka trám, a pak teprve prohlédneš, abys mohl vyjmout třísku z oka svého bratra.</span> <span class="verse"><a name="6">6</a>Nedávejte psům, co je svaté. Neházejte perly před svině, nebo je nohama zašlapou, otočí se a roztrhají vás.</span> <span class="verse"><a name="7">7</a>Proste, a bude vám dáno; hledejte a naleznete; tlučte a bude vám otevřeno.</span> <span class="verse"><a name="8">8</a>Neboť každý, kdo prosí, dostává, a kdo hledá, nalézá, a kdo tluče, tomu bude otevřeno.</span> <span class="verse"><a name="9">9</a>Což by někdo z vás dal svému synu kámen, když ho prosí o chléb?</span> <span class="verse"><a name="10">10</a>Nebo by mu dal hada, když ho prosí o rybu?</span> <span class="verse"><a name="11">11</a>Jestliže tedy vy, ač jste zlí, umíte svým dětem dávat dobré dary, tím spíše váš Otec v nebesích dá dobré těm, kdo ho prosí!</span> <span class="verse"><a name="12">12</a>Jak byste chtěli, aby lidé jednali s vámi, tak vy jednejte s nimi; v tom je celý Zákon, i Proroci.</span> <span class="verse"><a name="13">13</a>Vejděte těsnou branou; prostorná je brána a široká cesta, která vede do záhuby; a mnoho je těch, kdo tudy vcházejí.</span> <span class="verse"><a name="14">14</a>Těsná je brána a úzká cesta, která vede k životu, a málokdo ji nalézá.</span> <span class="verse"><a name="15">15</a>Střezte se lživých proroků, kteří k vám přicházejí v rouchu ovčím, ale uvnitř jsou draví vlci.</span> <span class="verse"><a name="16">16</a>Po jejich ovoci je poznáte. Což sklízejí z trní hrozny nebo z bodláčí fíky?</span> <span class="verse"><a name="17">17</a>Tak každý dobrý strom dává dobré ovoce, ale špatný strom dává špatné ovoce.</span> <span class="verse"><a name="18">18</a>Dobrý strom nemůže nést špatné ovoce a špatný strom nemůže nést dobré ovoce.</span> <span class="verse"><a name="19">19</a>Každý strom, který nedává dobré ovoce, bude vyťat a hozen do ohně.</span> <span class="verse"><a name="20">20</a>A tak je poznáte po jejich ovoci.</span> <span class="verse"><a name="21">21</a>Ne každý, kdo mi říká 'Pane, Pane', vejde do království nebeského; ale ten, kdo činí vůli mého Otce v nebesích.</span> <span class="verse"><a name="22">22</a>Mnozí mi řeknou v onen den: 'Pane, Pane, což jsme ve tvém jménu neprorokovali a ve tvém jménu nevymítali zlé duchy a ve tvém jménu neučinili mnoho mocných činů?'</span> <span class="verse"><a name="23">23</a>A tehdy já prohlásím: 'Nikdy jsem vás neznal; jděte ode mne, kdo se dopouštíte nepravosti.'</span> <span class="verse"><a name="24">24</a>A tak každý, kdo slyší tato má slova a plní je, bude podoben rozvážnému muži, který postavil svůj dům na skále.</span> <span class="verse"><a name="25">25</a>Tu spadl příval, přihnaly se vody, zvedla se vichřice, a vrhly se na ten dům; ale nespadl, neboť měl základy na skále.</span> <span class="verse"><a name="26">26</a>Ale každý, kdo slyší tato má slova a neplní je, bude podoben muži bláznivému, který postavil svůj dům na písku.</span> <span class="verse"><a name="27">27</a>A spadl příval, přihnaly se vody, zvedla se vichřice, a obořily se na ten dům; a padl, a jeho pád byl veliký."</span> <span class="verse"><a name="28">28</a>Když Ježíš dokončil tato slova, zástupy žasly nad jeho učením;</span> <span class="verse"><a name="29">29</a>neboť je učil jako ten, kdo má moc, a ne jako jejich zákoníci.</span> </p></div</div></div></body></html>