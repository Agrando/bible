<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/matt/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/matt">Matthew</a> &gt <strong>Chapter 28</strong></div><p><span class="verse"><a name="1">1</a>Když uplynula sobota a začínal první den týdne, přišly Marie z Magdaly a jiná Marie, aby se podívaly k hrobu.</span> <span class="verse"><a name="2">2</a>A hle, nastalo velké zemětřesení, neboť anděl Páně sestoupil s nebe, odvalil kámen a usedl na něm.</span> <span class="verse"><a name="3">3</a>Jeho vzezření bylo jako blesk a jeho roucho bílé jako sníh.</span> <span class="verse"><a name="4">4</a>Strážci byli strachem bez sebe a strnuli jako mrtví.</span> <span class="verse"><a name="5">5</a>Anděl řekl ženám: "Vy se nebojte. Vím, že hledáte Ježíše, který byl ukřižován.</span> <span class="verse"><a name="6">6</a>Není zde; byl vzkříšen, jak řekl. Pojďte se podívat na místo, kde ležel.</span> <span class="verse"><a name="7">7</a>Jděte rychle povědět jeho učedníkům, že byl vzkříšen z mrtvých; jde před nimi do Galileje, tam ho spatří. Hle, řekl jsem vám to."</span> <span class="verse"><a name="8">8</a>Tu rychle opustily hrob a se strachem i s velikou radostí běžely to oznámit jeho učedníkům.</span> <span class="verse"><a name="9">9</a>A hle, Ježíš je potkal a řekl: "Buďte pozdraveny." Ženy přistoupily, objímaly jeho nohy a klaněly se mu.</span> <span class="verse"><a name="10">10</a>Tu jim Ježíš řekl: "Nebojte se. Jděte a oznamte mým bratřím, aby šli do Galileje; tam mě uvidí."</span> <span class="verse"><a name="11">11</a>Když se ženy vzdálily, někteří ze stráže přišli do města a oznámili velekněžím, co se všechno stalo.</span> <span class="verse"><a name="12">12</a>Ti se sešli se staršími, poradili se a dali vojákům značné peníze</span> <span class="verse"><a name="13">13</a>s pokynem: "Řekněte, že jeho učedníci přišli v noci a ukradli ho, když jste spali.</span> <span class="verse"><a name="14">14</a>A doslechne-li se to vladař, my to urovnáme a postaráme se, abyste neměli těžkosti."</span> <span class="verse"><a name="15">15</a>Vojáci vzali peníze a udělali to tak, jak se jim řeklo. A ten výklad je rozšířen mezi židy až podnes.</span> <span class="verse"><a name="16">16</a>Jedenáct apoštolů se pak odebralo do Galileje, na horu, kterou jim Ježíš určil.</span> <span class="verse"><a name="17">17</a>Spatřili ho a klaněli se mu; ale někteří pochybovali.</span> <span class="verse"><a name="18">18</a>Ježíš přistoupil a řekl jim: "Je mi dána veškerá moc na nebi i na zemi.</span> <span class="verse"><a name="19">19</a>Jděte ke všem národům a získávejte mi učedníky, křtěte ve jméno Otce i Syna i Ducha svatého</span> <span class="verse"><a name="20">20</a>a učte je, aby zachovávali všecko, co jsem vám přikázal. A hle, já jsem s vámi po všecky dny až do skonání tohoto věku."</span> </p></div</div></div></body></html>