<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/matt/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/matt">Matthew</a> &gt <strong>Chapter 6</strong></div><p><span class="verse"><a name="1">1</a>Varujte se konat skutky spravedlnosti před lidmi, jim na odiv; jinak nemáte odměnu u svého Otce v nebesích.</span> <span class="verse"><a name="2">2</a>Když prokazuješ dobrodiní, nechtěj budit pozornost, jako činí pokrytci v synagógách a na ulicích, aby došli slávy u lidí; amen pravím vám, už mají svou odměnu.</span> <span class="verse"><a name="3">3</a>Když ty prokazuješ dobrodiní, ať neví tvá levice, co činí pravice,</span> <span class="verse"><a name="4">4</a>aby tvé dobrodiní zůstalo skryto, a tvůj Otec, který vidí, co je skryto, ti odplatí.</span> <span class="verse"><a name="5">5</a>A když se modlíte, nebuďte jako pokrytci: ti se s oblibou modlí v synagógách a na nárožích, aby byli lidem na očích; amen pravím vám, už mají svou odměnu.</span> <span class="verse"><a name="6">6</a>Když se modlíš, vejdi do svého pokojíku, zavři za sebou dveře a modli se k svému Otci, který zůstává skryt; a tvůj Otec, který vidí, co je skryto, ti odplatí.</span> <span class="verse"><a name="7">7</a>Při modlitbě pak nemluvte naprázdno jako pohané; oni si myslí, že budou vyslyšeni pro množství svých slov.</span> <span class="verse"><a name="8">8</a>Nebuďte jako oni; vždyť váš Otec ví, co potřebujete, dříve než ho prosíte.</span> <span class="verse"><a name="9">9</a>Vy se modlete takto: Otče náš, jenž jsi na nebesích, buď posvěceno tvé jméno.</span> <span class="verse"><a name="10">10</a>Přijď tvé království. Staň se tvá vůle jako v nebi, tak i na zemi.</span> <span class="verse"><a name="11">11</a>Náš denní chléb dej nám dnes.</span> <span class="verse"><a name="12">12</a>A odpusť nám naše viny, jako i my jsme odpustili těm, kdo se provinili proti nám.</span> <span class="verse"><a name="13">13</a>A nevydej nás v pokušení, ale vysvoboď nás od zlého.</span> <span class="verse"><a name="14">14</a>Neboť jestliže odpustíte lidem jejich přestoupení, i vám odpustí váš nebeský Otec;</span> <span class="verse"><a name="15">15</a>jestliže však neodpustíte lidem, ani váš Otec vám neodpustí vaše přestoupení.</span> <span class="verse"><a name="16">16</a>A když se postíte, netvařte se utrápeně jako pokrytci; ti zanedbávají svůj vzhled, aby lidem ukazovali, že se postí; amen, pravím vám, už mají svou odměnu.</span> <span class="verse"><a name="17">17</a>Když se postíš, potři svou hlavu olejem a tvář svou umyj,</span> <span class="verse"><a name="18">18</a>abys neukazoval lidem, že se postíš, ale svému Otci, který zůstává skryt; a tvůj Otec, který vidí, co je skryto, ti odplatí.</span> <span class="verse"><a name="19">19</a>Neukládejte si poklady na zemi, kde je ničí mol a rez a kde je zloději vykopávají a kradou.</span> <span class="verse"><a name="20">20</a>Ukládejte si poklady v nebi, kde je neničí mol ani rez a kde je zloději nevykopávají a nekradou.</span> <span class="verse"><a name="21">21</a>Neboť kde je tvůj poklad, tam bude i tvé srdce.</span> <span class="verse"><a name="22">22</a>Světlem těla je oko. Je-li tedy tvé oko čisté, celé tvé tělo bude mít světlo.</span> <span class="verse"><a name="23">23</a>Je-li však tvé oko špatné, celé tvé tělo bude ve tmě. Jestliže i světlo v tobě je temné, jak velká bude potom tma?</span> <span class="verse"><a name="24">24</a>Nikdo nemůže sloužit dvěma pánům. Neboť jednoho bude nenávidět a druhého milovat, k jednomu se přidá a druhým potom pohrdne. Nemůžete sloužit Bohu i majetku.</span> <span class="verse"><a name="25">25</a>Proto vám pravím: Nemějte starost o svůj život, co budete jíst, ani o tělo, co budete mít na sebe. Což není život víc než pokrm a tělo víc než oděv?</span> <span class="verse"><a name="26">26</a>Pohleďte na nebeské ptactvo: neseje, nežne, nesklízí do stodol, a přece je váš nebeský Otec živí. Což vy nejste o mnoho cennější?</span> <span class="verse"><a name="27">27</a>Kdo z vás může o jedinou píď prodloužit svůj život, bude-li se znepokojovat?</span> <span class="verse"><a name="28">28</a>A o oděv proč si děláte starosti? Podívejte se na polní lilie, jak rostou: nepracují, nepředou -</span> <span class="verse"><a name="29">29</a>a pravím vám, že ani Šalomoun v celé své nádheře nebyl tak oděn, jako jedna z nich.</span> <span class="verse"><a name="30">30</a>Jestliže tedy Bůh tak obléká polní trávu, která tu dnes je a zítra bude hozena do pece, neobleče tím spíše vás, malověrní?</span> <span class="verse"><a name="31">31</a>Nemějte starost a neříkejte: co budeme jíst? Co budeme pít? Co si budeme oblékat?</span> <span class="verse"><a name="32">32</a>Po tom všem se shánějí pohané. Váš nebeský Otec přece ví, že to všechno potřebujete.</span> <span class="verse"><a name="33">33</a>Hledejte především jeho království a spravedlnost, a všechno ostatní vám bude přidáno.</span> <span class="verse"><a name="34">34</a>Nedělejte si tedy starosti o zítřek; zítřek bude mít své starosti. Každý den má dost na svém trápení.</span> </p></div</div></div></body></html>