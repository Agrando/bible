<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/matt/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/matt">Matthew</a> &gt <strong>Chapter 25</strong></div><p><span class="verse"><a name="1">1</a>Tehdy bude království nebeské, jako když deset družiček vzalo lampy a vyšlo naproti ženichovi.</span> <span class="verse"><a name="2">2</a>Pět z nich bylo pošetilých a pět rozumných.</span> <span class="verse"><a name="3">3</a>Pošetilé vzaly lampy, ale nevzaly si s sebou olej.</span> <span class="verse"><a name="4">4</a>Rozumné si vzaly s lampami i olej v nádobkách.</span> <span class="verse"><a name="5">5</a>Když ženich nepřicházel, na všechny přišla ospalost a usnuly.</span> <span class="verse"><a name="6">6</a>Uprostřed noci se rozlehl křik: 'Ženich je tu, jděte mu naproti!'</span> <span class="verse"><a name="7">7</a>Všechny družičky procitly a dávaly do pořádku své lampy.</span> <span class="verse"><a name="8">8</a>Tu řekly pošetilé rozumným: 'Dejte nám trochu oleje, naše lampy dohasínají!'</span> <span class="verse"><a name="9">9</a>Ale rozumné odpověděly: 'Nemůžeme, nedostávalo by se nám ani vám. Jděte raději ke kupcům a kupte si!'</span> <span class="verse"><a name="10">10</a>Ale zatímco šly kupovat, přišel ženich, a které byly připraveny, vešly s ním na svatbu; a dveře byly zavřeny.</span> <span class="verse"><a name="11">11</a>Potom přišly i ty ostatní družičky a prosily: 'Pane, pane, otevři nám!'</span> <span class="verse"><a name="12">12</a>Ale on odpověděl: 'Amen, pravím vám, neznám vás.'</span> <span class="verse"><a name="13">13</a>Bděte tedy, protože neznáte den ani hodinu.</span> <span class="verse"><a name="14">14</a>Bude tomu, jako když člověk, který se chystal na cestu, zavolal své služebníky a svěřil jim svůj majetek;</span> <span class="verse"><a name="15">15</a>jednomu dal pět hřiven, druhému dvě a třetímu jednu, každému podle jeho schopností, a odcestoval.</span> <span class="verse"><a name="16">16</a>Ten, který přijal pět hřiven, ihned se s nimi dal do podnikání a vyzískal jiných pět.</span> <span class="verse"><a name="17">17</a>Tak i ten, který měl dvě, vyzískal jiné dvě.</span> <span class="verse"><a name="18">18</a>Ten, který přijal jednu, šel, vykopal jámu a ukryl peníze svého pána.</span> <span class="verse"><a name="19">19</a>Po dlouhé době se pán těch služebníků vrátil a začal účtovat.</span> <span class="verse"><a name="20">20</a>Přistoupil tedy ten, který přijal pět hřiven, přinesl jiných pět a řekl: 'Pane, svěřil jsi mi pět hřiven; hle, jiných pět jsem jimi získal.'</span> <span class="verse"><a name="21">21</a>Jeho pán mu odpověděl: 'Správně, služebníku dobrý a věrný, nad málem jsi byl věrný, ustanovím tě nad mnohým; vejdi a raduj se u svého pána.'</span> <span class="verse"><a name="22">22</a>Přistoupil ten se dvěma hřivnami a řekl: 'Pane, svěřil jsi mi dvě hřivny; hle, jiné dvě jsem získal.'</span> <span class="verse"><a name="23">23</a>Jeho pán mu odpověděl: 'Správně, služebníku dobrý a věrný, nad málem jsi byl věrný, ustanovím tě nad mnohým; vejdi a raduj se u svého pána.'</span> <span class="verse"><a name="24">24</a>Přistoupil i ten, který přijal jednu hřivnu, a řekl: 'Pane, poznal jsem tě, že jsi tvrdý člověk a sklízíš, kde jsi nesel, a sbíráš, kde jsi nerozsypal.</span> <span class="verse"><a name="25">25</a>Bál jsem se, a proto jsem šel a ukryl tvou hřivnu v zemi. Hle, zde máš, co ti patří.'</span> <span class="verse"><a name="26">26</a>Jeho pán mu odpověděl: 'Služebníku špatný a líný, věděl jsi, že žnu, kde jsem nezasel, a sbírám, kde jsem nerozsypal.</span> <span class="verse"><a name="27">27</a>Měl jsi tedy dát mé peníze peněžníkům, abych přišel a to, co mi patří, si vybral s úrokem.</span> <span class="verse"><a name="28">28</a>Vezměte mu tu hřivnu a dejte tomu, který má deset hřiven!</span> <span class="verse"><a name="29">29</a>Neboť každému, kdo má, bude dáno a přidáno; kdo nemá, tomu bude odňato i to, co má.</span> <span class="verse"><a name="30">30</a>A toho neužitečného služebníka uvrhněte ven do temnot; tam bude pláč a skřípění zubů.'</span> <span class="verse"><a name="31">31</a>Až přijde Syn člověka ve své slávě a všichni andělé s ním, posadí se na trůnu své slávy;</span> <span class="verse"><a name="32">32</a>a budou před něho shromážděny všechny národy. I oddělí jeden od druhých, jako pastýř odděluje ovce od kozlů,</span> <span class="verse"><a name="33">33</a>ovce postaví po pravici a kozly po levici.</span> <span class="verse"><a name="34">34</a>Tehdy řekne král těm po pravici: 'Pojďte, požehnaní mého Otce, ujměte se království, které je vám připraveno od založení světa.</span> <span class="verse"><a name="35">35</a>Neboť jsem hladověl, a dali jste mi jíst, žíznil jsem, a dali jste mi pít, byl jsem na cestách, a ujali jste se mne,</span> <span class="verse"><a name="36">36</a>byl jsem nahý, a oblékli jste mě, byl jsem nemocen, a navštívili jste mě, byl jsem ve vězení, a přišli jste za mnou.'</span> <span class="verse"><a name="37">37</a>Tu mu ti spravedliví odpoví: 'Pane, kdy jsme tě viděli hladového, a nasytili jsme tě, nebo žíznivého, a dali jsme ti pít?</span> <span class="verse"><a name="38">38</a>Kdy jsme tě viděli jako pocestného, a ujali jsme se tě, nebo nahého, a oblékli jsme tě?</span> <span class="verse"><a name="39">39</a>Kdy jsme tě viděli nemocného nebo ve vězení, a přišli jsme za tebou?'</span> <span class="verse"><a name="40">40</a>Král jim odpoví a řekne jim: 'Amen, pravím vám, cokoliv jste učinili jednomu z těchto mých nepatrných bratří, mně jste učinili.'</span> <span class="verse"><a name="41">41</a>Potom řekne těm na levici: 'Jděte ode mne, prokletí, do věčného ohně, připraveného ďáblu a jeho andělům!</span> <span class="verse"><a name="42">42</a>Hladověl jsem, a nedali jste mi jíst, žíznil jsem, a nedali jste mi pít,</span> <span class="verse"><a name="43">43</a>byl jsem na cestách, a neujali jste se mne, byl jsem nahý, a neoblékli jste mě, byl jsem nemocen a ve vězení, a nenavštívili jste mě.'</span> <span class="verse"><a name="44">44</a>Tehdy odpoví i oni: 'Pane, kdy jsme tě viděli hladového, žíznivého, pocestného, nahého, nemocného nebo ve vězení, a neposloužili jsme ti?'</span> <span class="verse"><a name="45">45</a>On jim odpoví: 'Amen, pravím vám, cokoliv jste neučinili jednomu z těchto nepatrných, ani mně jste neučinili.'</span> <span class="verse"><a name="46">46</a>A půjdou do věčných muk, ale spravedliví do věčného života."</span> </p></div</div></div></body></html>