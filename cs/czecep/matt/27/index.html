<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/matt/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/matt">Matthew</a> &gt <strong>Chapter 27</strong></div><p><span class="verse"><a name="1">1</a>Když bylo ráno, uradili se všichni velekněží a starší lidu proti Ježíšovi, že ho připraví o život.</span> <span class="verse"><a name="2">2</a>Spoutali ho, odvedli a vydali vladaři Pilátovi.</span> <span class="verse"><a name="3">3</a>Když Jidáš, který ho zradil, viděl, že Ježíše odsoudili, pocítil výčitky, vrátil třicet stříbrných velekněžím a starším</span> <span class="verse"><a name="4">4</a>a řekl: "Zhřešil jsem, zradil jsem nevinnou krev!" Ale oni mu odpověděli: "Co je nám po tom? To je tvoje věc!"</span> <span class="verse"><a name="5">5</a>A on odhodil peníze v chrámě a utekl; šel a oběsil se.</span> <span class="verse"><a name="6">6</a>Velekněží sebrali peníze a řekli: "Není dovoleno dát je do chrámové pokladny, je to odměna za krev."</span> <span class="verse"><a name="7">7</a>Uradili se tedy a koupili za ně pole hrnčířovo k pohřbívání cizinců.</span> <span class="verse"><a name="8">8</a>Proto se to pole jmenuje 'Pole krve' až dodnes.</span> <span class="verse"><a name="9">9</a>Tak se splnilo, co je řečeno ústy proroka Jeremiáše: 'Vzali třicet stříbrných, cenu člověka, na kterou ho ocenili synové Izraele;</span> <span class="verse"><a name="10">10</a>a dali ji za pole hrnčířovo, jak jim přikázal Hospodin.'</span> <span class="verse"><a name="11">11</a>A Ježíš byl postaven před vladaře. Vladař mu položil otázku: "Ty jsi král Židů?" Ježíš odpověděl: "Ty sám to říkáš."</span> <span class="verse"><a name="12">12</a>Na žaloby velekněží a starších nic neodpovídal.</span> <span class="verse"><a name="13">13</a>Tu mu řekl Pilát: "Neslyšíš, co všechno proti tobě svědčí?"</span> <span class="verse"><a name="14">14</a>On mu však neodpověděl ani na jedinou věc, takže se vladař velice divil.</span> <span class="verse"><a name="15">15</a>O svátcích měl vladař ve zvyku propouštět zástupu jednoho vězně, kterého si přáli.</span> <span class="verse"><a name="16">16</a>Tehdy tam měli pověstného vězně jménem Barabáš.</span> <span class="verse"><a name="17">17</a>Když se zástupy shromáždily, řekl jim Pilát: "Koho vám mám propustit, Barabáše, nebo Ježíše zvaného Mesiáš?"</span> <span class="verse"><a name="18">18</a>Věděl totiž, že mu ho vydali ze zášti.</span> <span class="verse"><a name="19">19</a>Když seděl na soudné stolici, poslala k němu jeho žena se vzkazem: "Nezačínej si nic s tím spravedlivým! Dnes mě kvůli němu pronásledovaly zlé sny."</span> <span class="verse"><a name="20">20</a>Velekněží a starší však přiměli zástup, aby si vyžádali Barabáše, a Ježíše zahubili.</span> <span class="verse"><a name="21">21</a>Vladař jim řekl: "Koho vám z těch dvou mám propustit?" Oni volali: "Barabáše!"</span> <span class="verse"><a name="22">22</a>Pilát jim řekl: "Co tedy mám učinit s Ježíšem zvaným Mesiáš?" Všichni volali: "Ukřižovat!"</span> <span class="verse"><a name="23">23</a>Namítl jim: "Čeho se vlastně dopustil?" Ale oni ještě více křičeli: "Ukřižovat!"</span> <span class="verse"><a name="24">24</a>Když pak Pilát viděl, že nic nepořídí, ale že pozdvižení je čím dál větší, omyl si ruce před očima zástupu a pravil: "Já nejsem vinen krví tohoto člověka; je to vaše věc."</span> <span class="verse"><a name="25">25</a>A všechen lid mu odpověděl: "Krev jeho na nás a naše děti!"</span> <span class="verse"><a name="26">26</a>Tu jim propustil Barabáše, Ježíše dal zbičovat a vydal ho, aby byl ukřižován.</span> <span class="verse"><a name="27">27</a>Vladařovi vojáci dovedli Ježíše do místodržitelství a svolali na něj celou setninu.</span> <span class="verse"><a name="28">28</a>Svlékli ho a oblékli mu nachový plášť,</span> <span class="verse"><a name="29">29</a>upletli korunu z trní a posadili mu ji na hlavu, do pravé ruky mu dali hůl, klekali před ním a posmívali se mu: "Buď zdráv, židovský králi!"</span> <span class="verse"><a name="30">30</a>Plivali na něj, brali tu hůl a bili ho po hlavě.</span> <span class="verse"><a name="31">31</a>Když se mu dost naposmívali, svlékli mu plášť a oblékli ho zase do jeho šatů. A odvedli ho k ukřižování.</span> <span class="verse"><a name="32">32</a>Cestou potkali jednoho člověka z Kyrény, jménem Šimona; toho přinutili, aby nesl jeho kříž.</span> <span class="verse"><a name="33">33</a>Když přišli na místo zvané Golgota, to znamená 'Lebka',</span> <span class="verse"><a name="34">34</a>dali mu napít vína smíchaného se žlučí; ale když je okusil, nechtěl pít.</span> <span class="verse"><a name="35">35</a>Ukřižovali ho a losem si rozdělili jeho šaty;</span> <span class="verse"><a name="36">36</a>pak tam stáli a střežili ho.</span> <span class="verse"><a name="37">37</a>Nad hlavu mu dali nápis o provinění: "To je Ježíš, král Židů."</span> <span class="verse"><a name="38">38</a>S ním byli ukřižováni dva povstalci, jeden po pravici a druhý po levici.</span> <span class="verse"><a name="39">39</a>Kolemjdoucí ho uráželi; potřásali hlavou</span> <span class="verse"><a name="40">40</a>a říkali: "Když chceš zbořit chrám a ve třech dnech jej znovu postavit, zachraň sám sebe; jsi-li Syn Boží, sestup z kříže!"</span> <span class="verse"><a name="41">41</a>Podobně se mu posmívali i velekněží spolu se zákoníky a staršími. Říkali:</span> <span class="verse"><a name="42">42</a>:Jiné zachránil, sám sebe zachránit nemůže. Je král izraelský - ať nyní sestoupí s kříže a uvěříme v něho!</span> <span class="verse"><a name="43">43</a>Spolehl se na Boha, ať ho vysvobodí, stojí-li o něj. Vždyť řekl: 'Jsem Boží Syn!'"</span> <span class="verse"><a name="44">44</a>Stejně ho tupili i povstalci spolu s ním ukřižovaní.</span> <span class="verse"><a name="45">45</a>V poledne nastala tma po celé zemi až do tří hodin.</span> <span class="verse"><a name="46">46</a>Kolem třetí hodiny zvolal Ježíš mocným hlasem: "Eli, Eli, lama sabachtani?", to jest: 'Bože můj, Bože můj, proč jsi mne opustil?'</span> <span class="verse"><a name="47">47</a>Když to uslyšeli, říkali někteří z těch, kdo tu stáli: "On volá Eliáše."</span> <span class="verse"><a name="48">48</a>Jeden z nich hned odběhl, vzal houbu, naplnil ji octem, nabodl na tyč a dával mu pít.</span> <span class="verse"><a name="49">49</a>Ostatní však říkali: "Nech ho, ať uvidíme, jestli přijde Eliáš a zachrání ho!"</span> <span class="verse"><a name="50">50</a>Ale Ježíš znovu vykřikl mocným hlasem a skonal.</span> <span class="verse"><a name="51">51</a>A hle, chrámová opona se roztrhla v půli odshora až dolů, země se zatřásla, skály pukaly,</span> <span class="verse"><a name="52">52</a>hroby se otevřely a mnohá těla zesnulých svatých byla vzkříšena;</span> <span class="verse"><a name="53">53</a>vyšli z hrobů a po jeho vzkříšení vstoupili do svatého města a mnohým se zjevili.</span> <span class="verse"><a name="54">54</a>Setník a ti, kdo s ním střežili Ježíše, když viděli zemětřesení a všechno, co se dálo, velmi se zděsili a řekli: "On byl opravdu Boží Syn!"</span> <span class="verse"><a name="55">55</a>Zpovzdálí přihlíželo mnoho žen, které provázely Ježíše z Galileje, aby se o něj staraly;</span> <span class="verse"><a name="56">56</a>mezi nimi Marie z Magdaly, Marie, matka Jakubova i Josefova, a matka synů Zebedeových.</span> <span class="verse"><a name="57">57</a>Když nastal večer, přišel zámožný člověk z Arimatie, jménem Josef, který také patřil k Ježíšovým učedníkům.</span> <span class="verse"><a name="58">58</a>Ten přišel k Pilátovi a požádal o Ježíšovo tělo. Pilát přikázal, aby mu je dali.</span> <span class="verse"><a name="59">59</a>Josef tělo přijal, zavinul je do čistého plátna</span> <span class="verse"><a name="60">60</a>a položil je do svého nového hrobu, který měl vytesaný ve skále; ke vchodu hrobu přivalil veliký kámen a odešel.</span> <span class="verse"><a name="61">61</a>Byla tam Marie z Magdaly a jiná Marie, které seděly naproti hrobu.</span> <span class="verse"><a name="62">62</a>Nazítří, po pátku, shromáždili se velekněží a farizeové u Piláta</span> <span class="verse"><a name="63">63</a>a řekli: "Pane, vzpomněli jsme si, že ten podvodník řekl ještě za svého života: 'Po třech dnech budu vzkříšen.'</span> <span class="verse"><a name="64">64</a>Dej proto rozkaz, ať je po tři dny hlídán jeho hrob,aby nepřišli jeho učedníci, neukradli ho a neřekli lidu, že byl vzkříšen z mrtvých; to by pak byl poslední podvod horší než první."</span> <span class="verse"><a name="65">65</a>Pilát jim odpověděl: "Zde máte stráž, dejte hrob hlídat, jak uznáte za dobré."</span> <span class="verse"><a name="66">66</a>Oni odešli, zapečetili kámen a postavili k hrobu stráž.</span> </p></div</div></div></body></html>