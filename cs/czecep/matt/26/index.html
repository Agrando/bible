<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/matt/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/matt">Matthew</a> &gt <strong>Chapter 26</strong></div><p><span class="verse"><a name="1">1</a>Když Ježíš dokončil všechna tato slova, řekl svým učedníkům:</span> <span class="verse"><a name="2">2</a>"Víte, že za dva dny jsou velikonoce, a Syn člověka bude vydán, aby byl ukřižován."</span> <span class="verse"><a name="3">3</a>Tehdy se sešli velekněží a starší lidu ve dvoře velekněze, který se jmenoval Kaifáš,</span> <span class="verse"><a name="4">4</a>a uradili se, že se Ježíš zmocní lstí a že ho zabijí.</span> <span class="verse"><a name="5">5</a>Říkali: "Jen ne při svátečním shromáždění, aby se lid nebouřil."</span> <span class="verse"><a name="6">6</a>Když byl Ježíš v Betanii v domě Šimona Malomocného,</span> <span class="verse"><a name="7">7</a>přišla za ním žena, která měla alabastrovou nádobku drahocenného oleje, a vylila ji na jeho hlavu, jak seděl u stolu.</span> <span class="verse"><a name="8">8</a>Když to viděli učedníci, hněvali se: "Nač taková ztráta?</span> <span class="verse"><a name="9">9</a>Mohlo se to prodat za mnoho peněz a ty dát chudým!"</span> <span class="verse"><a name="10">10</a>Ježíš to zpozoroval a řekl jim: "Proč trápíte tu ženu? Vykonala dobrý skutek.</span> <span class="verse"><a name="11">11</a>Vždyť chudé máte stále kolem sebe, mne však nemáte stále.</span> <span class="verse"><a name="12">12</a>Když vylila ten olej na mé tělo, učinila to k mému pohřbu.</span> <span class="verse"><a name="13">13</a>Amen, pravím vám, všude, po celém světě, kde bude kázáno toto evangelium, bude se mluvit na její památku o tom, co ona učinila."</span> <span class="verse"><a name="14">14</a>Tehdy šel jeden z dvanácti, jménem Jidáš Iškariotský, k velekněžím</span> <span class="verse"><a name="15">15</a>a řekl: "Co mi dáte? Já vám ho zradím." Oni mu určili třicet stříbrných.</span> <span class="verse"><a name="16">16</a>Od té chvíle hledal vhodnou příležitost, aby ho zradil.</span> <span class="verse"><a name="17">17</a>Prvního dne o svátcích nekvašených chlebů přišli učedníci za Ježíšem a řekli: "Kde chceš, abychom ti připravili velikonoční večeři?"</span> <span class="verse"><a name="18">18</a>On je poslal do města k jistému člověku, aby mu řekli: "Mistr vzkazuje: Můj čas je blízko, u tebe budu jíst se svými učedníky velikonočního beránka."</span> <span class="verse"><a name="19">19</a>Učedníci učinili, jak jim Ježíš nařídil, a připravili velikonočního beránka.</span> <span class="verse"><a name="20">20</a>Navečer usedl s Dvanácti ke stolu,</span> <span class="verse"><a name="21">21</a>a když jedli, řekl jim: "Amen, pravím vám, že jeden z vás mne zradí."</span> <span class="verse"><a name="22">22</a>Velice je to zarmoutilo a začali se ho jeden po druhém ptát: "Snad to nejsem já, Pane?"</span> <span class="verse"><a name="23">23</a>On odpověděl: "Kdo se mnou omočil ruku v míse, ten mě zradí.</span> <span class="verse"><a name="24">24</a>Syn člověka sice odchází, jak je o něm psáno; ale běda tomu, který Syna člověka zrazuje. Pro toho by bylo lépe, kdyby se byl vůbec nenarodil!"</span> <span class="verse"><a name="25">25</a>Na to řekl Jidáš, který ho zrazoval: "Jsem to snad já, Mistře?" Řekl mu: "Ty sám jsi to řekl."</span> <span class="verse"><a name="26">26</a>Když jedli, vzal Ježíš chléb, požehnal, lámal a dával učedníkům se slovy: "Vezměte, jezte, toto jest mé tělo."</span> <span class="verse"><a name="27">27</a>Pak vzal i kalich, vzdal díky a podal jim ho se slovy: "Pijte z něho všichni.</span> <span class="verse"><a name="28">28</a>Neboť toto jest má krev, která zpečeťuje smlouvu a prolévá se za mnohé na odpuštění hříchů.</span> <span class="verse"><a name="29">29</a>Pravím vám, že již nebudu pít z tohoto plodu vinné révy až do toho dne, kdy budu s vámi pít kalich nový v království svého Otce."</span> <span class="verse"><a name="30">30</a>Potom zazpívali chvalozpěv a vyšli na Olivovou horu.</span> <span class="verse"><a name="31">31</a>Tu jim Ježíš řekl: "Vy všichni ode mne této noci odpadnete, neboť jest psáno: 'Budu bít pastýře a rozprchnou se ovce stáda.'</span> <span class="verse"><a name="32">32</a>Po svém vzkříšení však vás předejdu do Galileje."</span> <span class="verse"><a name="33">33</a>Na to mu řekl Petr: "Kdyby všichni od tebe odpadli, já nikdy ne!"</span> <span class="verse"><a name="34">34</a>Ježíš mu odpověděl: "Amen, pravím ti, že ještě této noci, dřív než kohout zakokrhá, třikrát mě zapřeš."</span> <span class="verse"><a name="35">35</a>Petr prohlásil: "I kdybych měl s tebou umřít, nezapřu tě." Podobně mluvili všichni učedníci.</span> <span class="verse"><a name="36">36</a>Tu s nimi Ježíš přišel na místo zvané Getsemane a řekl učedníkům: "Počkejte zatím zde, já půjdu dál, abych se modlil."</span> <span class="verse"><a name="37">37</a>Vzal s sebou Petra a oba syny Zebedeovy; tu na něho padl zármutek a úzkost.</span> <span class="verse"><a name="38">38</a>Tehdy jim řekl: "Má duše je smutná až k smrti. Zůstaňte zde a bděte se mnou!"</span> <span class="verse"><a name="39">39</a>Poodešel od nich, padl tváří k zemi a modlil se: "Otče můj, je-li možné, ať mne mine tento kalich; avšak ne jak já chci, ale jak ty chceš."</span> <span class="verse"><a name="40">40</a>Potom přišel k učedníkům a zastihl je v spánku. Řekl Petrovi: "To jste nemohli jedinou hodinu bdít se mnou?</span> <span class="verse"><a name="41">41</a>Bděte a modlete se, abyste neupadli do pokušení. Váš duch je odhodlán, ale tělo slabé."</span> <span class="verse"><a name="42">42</a>Odešel podruhé a modlil se: "Otče můj, není-li možné, aby mne tento kalich minul, a musím-li jej pít, staň se tvá vůle."</span> <span class="verse"><a name="43">43</a>A když se vrátil, zastihl je opět spící; nemohli oči udržet.</span> <span class="verse"><a name="44">44</a>Nechal je, zase odešel a potřetí se modlil stejnými slovy.</span> <span class="verse"><a name="45">45</a>Potom přišel k učedníkům a řekl jim: "Ještě spíte a odpočíváte? Hle, přiblížila se hodina, a Syn člověka je vydáván do rukou hříšníků.</span> <span class="verse"><a name="46">46</a>Vstaňte, pojďme! Hle, přiblížil se ten, který mě zrazuje!"</span> <span class="verse"><a name="47">47</a>Ještě ani nedomluvil a přišel Jidáš, jeden z dvanácti. Velekněží a starší s ním poslali zástup, ozbrojený meči a holemi.</span> <span class="verse"><a name="48">48</a>Jeho zrádce s nimi domluvil znamení: "Koho políbím, ten to je; toho zatkněte."</span> <span class="verse"><a name="49">49</a>A hned přistoupil k Ježíšovi a řekl: "Buď zdráv, Mistře", a políbil ho.</span> <span class="verse"><a name="50">50</a>Ježíš mu odpověděl: "Příteli, konej svůj úkol!" Tu přistoupili k Ježíšovi, vztáhli na něho ruce a zmocnili se ho.</span> <span class="verse"><a name="51">51</a>Jeden z těch, kdo byli s ním, sáhl po meči, napadl veleknězova sluhu a uťal mu ucho.</span> <span class="verse"><a name="52">52</a>Ježíš mu řekl: "Vrať svůj meč na jeho místo; všichni, kdo se chápou meče, mečem zajdou.</span> <span class="verse"><a name="53">53</a>Či myslíš, že bych nemohl poprosit svého Otce, a poslal by mi ihned víc než dvanáct legií andělů?</span> <span class="verse"><a name="54">54</a>Ale jak by se potom splnila Písma, že to tak musí být?"</span> <span class="verse"><a name="55">55</a>V té hodině řekl Ježíš zástupům: "Vyšli jste na mne jako na povstalce s meči a holemi, abyste mě zajali. Denně jsem sedával v chrámě a učil, a nezmocnili jste se mne.</span> <span class="verse"><a name="56">56</a>Toto všechno se však stalo, aby se splnilo, co psali proroci." A tu ho všichni učedníci opustili a utekli.</span> <span class="verse"><a name="57">57</a>Ti, kteří Ježíše zatkli, odvedli ho k veleknězi Kaifášovi, kde se shromáždili zákoníci a starší.</span> <span class="verse"><a name="58">58</a>Petr šel za ním zpovzdálí až do veleknězova dvora; vstoupil dovnitř a posadil se mezi sluhy, aby viděl konec.</span> <span class="verse"><a name="59">59</a>Velekněží a celá rada hledali křivé svědectví proti Ježíšovi, aby ho mohli odsoudit k smrti.</span> <span class="verse"><a name="60">60</a>Ale nenalezli, ačkoli předstupovalo mnoho křivých svědků. Konečně přišli dva</span> <span class="verse"><a name="61">61</a>a vypovídali: "On řekl: Mohu zbořit chrám a ve třech dnech jej vystavět."</span> <span class="verse"><a name="62">62</a>Tu velekněz vstal a řekl mu: "Nic neodpovídáš na to, co tihle proti tobě svědčí?"</span> <span class="verse"><a name="63">63</a>Ale Ježíš mlčel. A velekněz mu řekl: "Zapřísahám tě při Bohu živém, abys nám řekl, jsi-li Mesiáš, Syn Boží!"</span> <span class="verse"><a name="64">64</a>Ježíš odpověděl: "Ty sám jsi to řekl. Ale pravím vám, od nynějška uzříte Syna člověka sedět po pravici Všemohoucího a přicházet s oblaky nebeskými."</span> <span class="verse"><a name="65">65</a>Tu velekněz roztrhl svá roucha a řekl: "Rouhal se! Nač ještě potřebujeme svědky? Hle, teď jste slyšeli rouhání!</span> <span class="verse"><a name="66">66</a>Co o tom soudíte?" Jejich výrok zněl: "Je hoden smrti."</span> <span class="verse"><a name="67">67</a>Pak mu plivali do obličeje, bili ho po hlavě, někteří ho tloukli do tváře</span> <span class="verse"><a name="68">68</a>a říkali: "Hádej, Mesiáši, kdo tě udeřil!"</span> <span class="verse"><a name="69">69</a>Petr seděl venku v nádvoří. Tu k němu přistoupila jedna služka a řekla: "I ty jsi byl s tím Galilejským Ježíšem!"</span> <span class="verse"><a name="70">70</a>A on přede všemi zapřel: "Nevím, co mluvíš."</span> <span class="verse"><a name="71">71</a>Vyšel k bráně, ale uviděla ho jiná a řekla těm, kdo tam byli: "Tenhle byl s tím Nazaretským Ježíšem."</span> <span class="verse"><a name="72">72</a>On znovu zapřel s přísahou: "Neznám toho člověka."</span> <span class="verse"><a name="73">73</a>Ale zakrátko přistoupili ti, kdo tam stáli, a řekli Petrovi: "Jistě i ty jsi jeden z nich, vždyť i tvé nářečí tě prozrazuje!"</span> <span class="verse"><a name="74">74</a>Tu se začal zaklínat a zapřísahat: "Neznám toho člověka." V tom zakokrhal kohout;</span> <span class="verse"><a name="75">75</a>tu se Petr rozpomněl na slova, která mu Ježíš řekl: 'Dříve než kohout zakokrhá, třikrát mě zapřeš.' Vyšel ven a hořce se rozplakal.</span> </p></div</div></div></body></html>