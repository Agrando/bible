<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/matt/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/matt">Matthew</a> &gt <strong>Chapter 13</strong></div><p><span class="verse"><a name="1">1</a>Toho dne vyšel Ježíš z domu a posadil se u moře.</span> <span class="verse"><a name="2">2</a>Shromáždil se k němu tak veliký zástup, že musel vstoupit na loď; posadil se v ní a celý zástup stál na břehu.</span> <span class="verse"><a name="3">3</a>I mluvil k nim mnoho v podobenstvích: "Vyšel rozsévač rozsívat.</span> <span class="verse"><a name="4">4</a>Když rozsíval, padla některá zrna podél cesty, a přilétli ptáci a sezobali je.</span> <span class="verse"><a name="5">5</a>Jiná padla na skalnatou půdu, kde neměla dost země, a hned vzešla, protože nebyla hluboko v zemi.</span> <span class="verse"><a name="6">6</a>Ale když vyšlo slunce, spálilo je; a protože neměla kořen, uschla.</span> <span class="verse"><a name="7">7</a>Jiná zas padla mezi trní; trní vzrostlo a udusilo je.</span> <span class="verse"><a name="8">8</a>A jiná zrna padla do dobré země a dala užitek, některé sto zrn, jiné šedesát a jiné třicet.</span> <span class="verse"><a name="9">9</a>Kdo má uši, slyš!"</span> <span class="verse"><a name="10">10</a>Učedníci k němu přistoupili a řekli: "Proč k nim mluvíš v podobenstvích?"</span> <span class="verse"><a name="11">11</a>On jim odpověděl: "Protože vám je dáno znáti tajemství království nebeského, jim však není dáno.</span> <span class="verse"><a name="12">12</a>Kdo má, tomu bude dáno a bude mít ještě víc; ale kdo nemá, tomu bude odňato i to, co má.</span> <span class="verse"><a name="13">13</a>Proto k nim mluvím v podobenstvích, že hledíce nevidí a slyšíce neslyší a nechápou.</span> <span class="verse"><a name="14">14</a>A plní se na nich proroctví Izaiášovo: 'Budete stále poslouchat, a nepochopíte, ustavičně budete hledět a neuvidíte.</span> <span class="verse"><a name="15">15</a>Neboť obrostlo tukem srdce tohoto lidu, ušima nedoslýchají a oči zavřeli, takže nevidí očima a ušima neslyší, srdcem nepochopí a neobrátí se - a já je neuzdravím.'</span> <span class="verse"><a name="16">16</a>Blažené vaše oči, že vidí, i vaše uši, že slyší.</span> <span class="verse"><a name="17">17</a>Amen, pravím vám, že mnozí proroci a spravedliví toužili vidět, na co vy hledíte, ale neviděli, a slyšet, co vy slyšíte, a neslyšeli.</span> <span class="verse"><a name="18">18</a>Vy tedy slyšte výklad podobenství o rozsévači.</span> <span class="verse"><a name="19">19</a>Pokaždé, když někdo slyší slovo o království a nechápe, přichází ten zlý a vyrve, co bylo zaseto do jeho srdce; to je ten, u koho se zaselo podél cesty.</span> <span class="verse"><a name="20">20</a>U koho bylo zaseto na skalnatou půdu, to je ten, kdo slyší slovo a hned je s radostí přijímá;</span> <span class="verse"><a name="21">21</a>ale nezakořenilo v něm a je nestálý: když přijde tíseň nebo pronásledování pro to slovo, hned odpadá.</span> <span class="verse"><a name="22">22</a>U koho bylo zaseto do trní, to je ten, kdo slyší slovo, ale časné starosti a vábivost majetku slovo udusí, a zůstane bez úrody.</span> <span class="verse"><a name="23">23</a>U koho bylo zaseto do dobré země, to je ten, kdo slovo slyší i chápe a přináší úrodu, jeden stonásobnou, druhý šedesátinásobnou, třetí třicetinásobnou."</span> <span class="verse"><a name="24">24</a>Předložil jim jiné podobenství: "S královstvím nebeským je to tak, jako když jeden člověk zasel dobré semeno na svém poli.</span> <span class="verse"><a name="25">25</a>Když však lidé spali, přišel nepřítel, nasel plevel do pšenice a odešel.</span> <span class="verse"><a name="26">26</a>Když vyrostlo stéblo a nasadilo klas, tu ukázal se i plevel.</span> <span class="verse"><a name="27">27</a>Přišli sluhové toho hospodáře a řekli mu: 'Pane, cožpak jsi nezasel na svém poli dobré semeno? Kde se vzal ten plevel?'</span> <span class="verse"><a name="28">28</a>On jim odpověděl: 'To udělal nepřítel.' Sluhové mu řeknou: 'Máme jít a plevel vytrhat?'</span> <span class="verse"><a name="29">29</a>On však odpoví: 'Ne, protože při trhání plevele byste vyrvali z kořenů i pšenici.</span> <span class="verse"><a name="30">30</a>Nechte, ať spolu roste obojí až do žně; a v čas žně řeknu žencům: Seberte nejprve plevel a svažte jej do otýpek k spálení, ale pšenici shromážděte do mé stodoly.'"</span> <span class="verse"><a name="31">31</a>Ještě jiné podobenství jim předložil: "Království nebeské je jako hořčičné zrno, které člověk zaseje na svém poli;</span> <span class="verse"><a name="32">32</a>je sice menší, než všecka semena, ale když vyroste, je větší, než ostatní byliny a je z něho strom, takže přilétají ptáci a hnízdí v jeho větvích."</span> <span class="verse"><a name="33">33</a>Pověděl jim i toto podobenství: "Království nebeské je jako kvas, který žena vmísí do tří měřic mouky, až se všecko prokvasí."</span> <span class="verse"><a name="34">34</a>Toto vše mluvil Ježíš k zástupům v podobenstvích; bez podobenství k nim vůbec nemluvil,</span> <span class="verse"><a name="35">35</a>aby se splnilo, co bylo řečeno ústy proroka: 'Otevřu v podobenstvích ústa svá, vyslovím, co je skryto od založení světa.'</span> <span class="verse"><a name="36">36</a>Potom opustil zástupy a vešel do domu. Učedníci za ním přišli a řekli mu: "Vylož nám to podobenství o plevelu na poli!"</span> <span class="verse"><a name="37">37</a>On jim odpověděl: "Rozsévač, který rozsívá dobré semeno, je Syn člověka</span> <span class="verse"><a name="38">38</a>a pole je tento svět. Dobré semeno, to jsou synové království,plevel jsou synové toho zlého;</span> <span class="verse"><a name="39">39</a>nepřítel, který jej nasel, je ďábel. Žeň je skonání věku a ženci jsou andělé.</span> <span class="verse"><a name="40">40</a>Tak jako se tedy sbírá plevel a pálí ohněm, tak bude i při skonání věku.</span> <span class="verse"><a name="41">41</a>Syn člověka pošle své anděly, ti vyberou z jeho království každé pohoršení a každého, kdo se dopouští nepravosti,</span> <span class="verse"><a name="42">42</a>a hodí je do ohnivé pece; tam bude pláč a skřípění zubů.</span> <span class="verse"><a name="43">43</a>Tehdy spravedliví zazáří jako slunce v království svého Otce. Kdo má uši, slyš!"</span> <span class="verse"><a name="44">44</a>"Království nebeské je jako poklad ukrytý v poli, který někdo najde a skryje; z radosti nad tím jde, prodá všecko, co má, a koupí to pole.</span> <span class="verse"><a name="45">45</a>Anebo je království nebeské jako když obchodník, který kupuje krásné perly,</span> <span class="verse"><a name="46">46</a>objeví jednu drahocennou perlu; jde, prodá všecko, co má, a koupí ji.</span> <span class="verse"><a name="47">47</a>Anebo je království nebeské jako síť, která se spustí do moře a zahrne všecko možné;</span> <span class="verse"><a name="48">48</a>když je plná, vytáhnou ji na břeh, sednou, a co je dobré, vybírají do nádob, co je špatné, vyhazují ven.</span> <span class="verse"><a name="49">49</a>Tak bude i při skonání věku: vyjdou andělé, oddělí zlé od spravedlivých</span> <span class="verse"><a name="50">50</a>a hodí je do ohnivé pece; tam bude pláč a skřípění zubů."</span> <span class="verse"><a name="51">51</a>"Pochopili jste to všecko?" Odpověděli: "Ano."</span> <span class="verse"><a name="52">52</a>A on jim řekl: "Proto každý zákoník, který se stal učedníkem království nebeského, je jako hospodář, který vynáší ze svého pokladu nové i staré."</span> <span class="verse"><a name="53">53</a>Když Ježíš dokončil tato podobenství, odebral se odtud.</span> <span class="verse"><a name="54">54</a>Přišel do svého domova a učil v jejich synagóze, takže v úžasu říkali: "Odkud se u toho člověka vzala taková moudrost a mocné činy?</span> <span class="verse"><a name="55">55</a>Což to není syn tesaře? Což se jeho matka nejmenuje Maria a jeho bratři Jakub, Josef, Šimon a Juda?</span> <span class="verse"><a name="56">56</a>A nejsou všechny jeho sestry u nás? Odkud to tedy ten člověk všecko má?"</span> <span class="verse"><a name="57">57</a>A byl jim kamenem úrazu. Ale Ježíš jim řekl: "Prorok není beze cti, leda ve své vlasti a ve svém domě."</span> <span class="verse"><a name="58">58</a>A neučinil tam mnoho mocných činů pro jejich nevěru.</span> </p></div</div></div></body></html>