<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/matt/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/matt">Matthew</a> &gt <strong>Chapter 2</strong></div><p><span class="verse"><a name="1">1</a>Když se narodil Ježíš v Judském Betlémě za dnů krále Heroda, hle, mudrci od východu se objevili v Jeruzalémě a ptali se:</span> <span class="verse"><a name="2">2</a>"Kde je ten právě narozený král Židů? Viděli jsme na východě jeho hvězdu a přišli jsme se mu poklonit."</span> <span class="verse"><a name="3">3</a>Když to uslyšel Herodes, znepokojil se a s ním celý Jeruzalém;</span> <span class="verse"><a name="4">4</a>svolal proto všechny velekněze a zákoníky lidu a vyptával se jich, kde se má Mesiáš narodit.</span> <span class="verse"><a name="5">5</a>Oni mu odpověděli: "V judském Betlémě; neboť tak je psáno u proroka:</span> <span class="verse"><a name="6">6</a>'A ty Betléme v zemi judské, zdaleka nejsi nejmenší mezi knížaty judskými, neboť z tebe vyjde vévoda, který bude pastýřem mého lidu, Izraele.'"</span> <span class="verse"><a name="7">7</a>Tedy Herodes tajně povolal mudrce a podrobně se jich vyptal na čas, kdy se hvězda ukázala. Potom je poslal do Betléma a řekl:</span> <span class="verse"><a name="8">8</a>"Jděte a pátrejte důkladně po tom dítěti; a jakmile je naleznete, oznamte mi, abych se mu i já šel poklonit."</span> <span class="verse"><a name="9">9</a>Oni krále vyslechli a dali se na cestu. A hle,hvězda, kterou viděli na východě, šla před nimi, až se zastavila nad místem, kde bylo to dítě.</span> <span class="verse"><a name="10">10</a>Když spatřili hvězdu, zaradovali se velikou radostí.</span> <span class="verse"><a name="11">11</a>Vešli do domu a uviděli dítě s Marií, jeho matkou; padli na zem, klaněli se mu a obětovali mu přinesené dary - zlato, kadidlo a myrhu.</span> <span class="verse"><a name="12">12</a>Potom, na pokyn ve snu, aby se nevraceli k Herodovi, jinudy odcestovali do své země.</span> <span class="verse"><a name="13">13</a>Když odešli, hle, anděl Hospodinův se ukázal Josefovi ve snu a řekl: "Vstaň, vezmi dítě i jeho matku, uprchni do Egypta a buď tam, dokud ti neřeknu; neboť Herodes bude hledat dítě, aby je zahubil."</span> <span class="verse"><a name="14">14</a>On tedy vstal, vzal v noci dítě i jeho matku, odešel do Egypta</span> <span class="verse"><a name="15">15</a>a byl tam až do smrti Herodovy. Tak se splnilo, co řekl Pán ústy proroka: 'Z Egypta jsem povolal svého syna.'</span> <span class="verse"><a name="16">16</a>Když Herodes poznal, že ho mudrci oklamali, rozlítil se a dal povraždit všechny chlapce v Betlémě a v celém okolí ve stáří do dvou let, podle času, který vyzvěděl od mudrců.</span> <span class="verse"><a name="17">17</a>Tehdy se splnilo, co je řečeno ústy proroka Jeremiáše:</span> <span class="verse"><a name="18">18</a>'Hlas v Ráma je slyšet, pláč a veliký nářek; Ráchel oplakává své děti a nedá se utešit, protože jich není.'</span> <span class="verse"><a name="19">19</a>Ale když Herodes umřel, hle, anděl Hospodinův se ukázal Josefovi v Egyptě</span> <span class="verse"><a name="20">20</a>a řekl: "Vstaň, vezmi dítě i jeho matku a jdi do země izraelské; neboť již zemřeli ti, kteří ukládali dítěti o život."</span> <span class="verse"><a name="21">21</a>On tedy vstal, vzal dítě i jeho matku a vrátil se do izraelské země.</span> <span class="verse"><a name="22">22</a>Když však uslyšel, že Archelaos kraluje v Judsku po svém otci Herodovi, bál se tam jít; ale na pokyn ve snu se obrátil do končin galilejských</span> <span class="verse"><a name="23">23</a>a usadil se v městě zvaném Nazaret - aby se splnilo, co je řečeno ústy proroků, že bude nazván Nazaretský.</span> </p></div</div></div></body></html>