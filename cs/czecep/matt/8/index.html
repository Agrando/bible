<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/matt/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/matt">Matthew</a> &gt <strong>Chapter 8</strong></div><p><span class="verse"><a name="1">1</a>Když sestoupil z hory, šly za ním velké zástupy.</span> <span class="verse"><a name="2">2</a>Tu k němu přistoupil malomocný, padl před ním na zem a řekl: "Pane, chceš-li, můžeš mě očistit."</span> <span class="verse"><a name="3">3</a>On vztáhl ruku, dotkl se ho a řekl: "Chci, buď čist." A hned byl očištěn od svého malomocenství.</span> <span class="verse"><a name="4">4</a>Tu mu Ježíš pravil: "Ne abys o tom někomu říkal! Ale jdi, ukaž se knězi a obětuj dar, který Mojžíš přikázal - jim na svědectví."</span> <span class="verse"><a name="5">5</a>Tu když přišel do Kafarnaum, přistoupil k němu jeden setník a prosil ho:</span> <span class="verse"><a name="6">6</a>"Pane, můj sluha leží doma ochrnutý a hrozně trpí."</span> <span class="verse"><a name="7">7</a>Řekl mu: "Já přijdu a uzdravím ho."</span> <span class="verse"><a name="8">8</a>Setník však odpověděl: "Pane, nejsem hoden, abys vstoupil pod mou střechu; ale řekni jen slovo, a můj sluha bude uzdraven.</span> <span class="verse"><a name="9">9</a>Vždyť i já podléhám rozkazům a vojákům rozkazuji; řeknu-li některému 'jdi', pak jde; jinému 'pojď sem', pak přijde; a svému otroku 'udělej to', pak to udělá."</span> <span class="verse"><a name="10">10</a>Když to Ježíš uslyšel, podivil se, a řekl těm, kdo ho následovali: "Amen, amen, pravím vám, tak velikou víru jsem v Izraeli nenalezl u nikoho.</span> <span class="verse"><a name="11">11</a>Pravím vám, že mnozí od východu i západu přijdou a budou stolovat s Abrahamem, Izákem a Jákobem v království nebeském;</span> <span class="verse"><a name="12">12</a>ale synové království budou vyvrženi ven do tmy; tam bude pláč a skřípění zubů."</span> <span class="verse"><a name="13">13</a>Potom řekl Ježíš setníkovi: "Jdi, a jak jsi uvěřil, tak se ti staň." A v tu chvíli se sluha uzdravil.</span> <span class="verse"><a name="14">14</a>Když Ježíš vstoupil do domu Petrova, spatřil, že jeho tchyně leží v horečce.</span> <span class="verse"><a name="15">15</a>Dotkl se její ruky a horečka ji opustila; i vstala a obsluhovala ho.</span> <span class="verse"><a name="16">16</a>Když nastal večer, přinesli k němu mnoho posedlých; i vyhnal duchy svým slovem a všechny nemocné uzdravil,</span> <span class="verse"><a name="17">17</a>aby se naplnilo, co je řečeno ústy proroka Izaiáše: 'On slabosti naše na sebe vzal a nemoci nesl.'</span> <span class="verse"><a name="18">18</a>Když Ježíš viděl kolem sebe zástup, rozkázal odjet na druhý břeh.</span> <span class="verse"><a name="19">19</a>Jeden zákoník přišel a řekl mu: "Mistře, budu tě následovat, kamkoli půjdeš."</span> <span class="verse"><a name="20">20</a>Ale Ježíš mu odpověděl: "Lišky mají doupata a ptáci hnízda, ale Syn člověka nemá, kde by hlavu složil."</span> <span class="verse"><a name="21">21</a>Jiný z učedníků mu řekl: "Pane, dovol mi napřed odejít a pochovat svého otce."</span> <span class="verse"><a name="22">22</a>Ale Ježíš mu řekl: "Následuj mě a nech mrtvé, ať pochovávají své mrtvé."</span> <span class="verse"><a name="23">23</a>Vstoupil na loď a učedníci ho následovali.</span> <span class="verse"><a name="24">24</a>V tom se strhla na moři veliká bouře, takže loď už mizela ve vlnách; ale on spal.</span> <span class="verse"><a name="25">25</a>I přistoupili a probudili ho se slovy: "Pane, zachraň nás, nebo zahyneme!"</span> <span class="verse"><a name="26">26</a>Řekl jim: "Proč jste tak ustrašeni, malověrní?" Vstal, pohrozil větrům i moři; a nastalo veliké ticho.</span> <span class="verse"><a name="27">27</a>Lidé užasli a říkali: "Kdo to jen je, že ho poslouchají větry i moře?"</span> <span class="verse"><a name="28">28</a>Když přijel na druhý břeh moře do gadarenské krajiny, vyšli proti němu dva posedlí, kteří vystoupili z hrobů; byli velmi nebezpeční, takže se nikdo neodvážil tudy chodit.</span> <span class="verse"><a name="29">29</a>A dali se do křiku: "Co je ti po nás, Synu Boží? Přišel jsi nás trápit dříve, než nastal čas?"</span> <span class="verse"><a name="30">30</a>Opodál se páslo veliké stádo vepřů.</span> <span class="verse"><a name="31">31</a>A zlí duchové ho prosili: "Když už nás vyháníš, pošli nás do toho stáda vepřů!"</span> <span class="verse"><a name="32">32</a>On jim řekl: "Jděte!" Tu vyšli a vešli do vepřů; a hle, celé stádo se hnalo střemhlav po srázu do moře a zahynulo ve vodách.</span> <span class="verse"><a name="33">33</a>Pasáci utekli, přišli do města a vyprávěli všechno, i o těch posedlých.</span> <span class="verse"><a name="34">34</a>A celé město vyšlo naproti Ježíšovi, a když ho spatřili, prosili ho, aby se vzdálil z jejich končin.</span> </p></div</div></div></body></html>