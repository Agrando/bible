<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/matt/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/matt">Matthew</a> &gt <strong>Chapter 19</strong></div><p><span class="verse"><a name="1">1</a>Když Ježíš dokončil tato slova, odebral se z Galileje do krajin judských za Jordán.</span> <span class="verse"><a name="2">2</a>Velké zástupy šly za ním, a on je tam uzdravil.</span> <span class="verse"><a name="3">3</a>Tu k němu přišli farizeové a pokoušeli ho: "Je dovoleno propustit manželku z jakékoli příčiny?"</span> <span class="verse"><a name="4">4</a>Odpověděl jim: "Nečetli jste, že Stvořitel od počátku 'muže a ženu učinil je'?</span> <span class="verse"><a name="5">5</a>A řekl: 'Proto opustí muž otce i matku a připojí se ke své manželce, a budou ti dva jedno tělo';</span> <span class="verse"><a name="6">6</a>takže již nejsou dva, ale jeden. A proto co Bůh spojil, člověk nerozlučuj!"</span> <span class="verse"><a name="7">7</a>Namítnou mu: "Proč tedy Mojžíš ustanovil, že muž smí propustit svou manželku tím, že jí dá rozlukový lístek?"</span> <span class="verse"><a name="8">8</a>Odpoví jim: "Pro tvrdost vašeho srdce vám Mojžíš dovolil propustit manželku. Od počátku to však nebylo.</span> <span class="verse"><a name="9">9</a>Pravím vám, kdo propustí svou manželku z jiného důvodu než pro smilstvo a vezme si jinou, cizoloží."</span> <span class="verse"><a name="10">10</a>Učedníci mu řekli: "Jestliže je to s mužem a ženou takové, pak je lépe se neženit."</span> <span class="verse"><a name="11">11</a>On jim odpověděl: "Ne všichni pochopí to slovo; jen ti, kterým je dáno.</span> <span class="verse"><a name="12">12</a>Někteří nežijí v manželství, protože jsou k tomu od narození nezpůsobilí; jiní nežijí v manželství, protože je nezpůsobilými učinili lidé; a někteří nežijí v manželství, protože se ho zřekli pro království nebeské. Kdo to může pochopit, pochop.</span> <span class="verse"><a name="13">13</a>Tehdy k němu přinášeli děti, aby na ně vložil ruce a pomodlil se; ale učedníci jim to zakazovali.</span> <span class="verse"><a name="14">14</a>Ježíš však řekl: "Nechte děti a nebraňte jim jít ke mně; neboť takovým patří království nebeské."</span> <span class="verse"><a name="15">15</a>Požehnal jim a šel dál.</span> <span class="verse"><a name="16">16</a>A hle, kdosi k němu přišel a zeptal se ho: "Mistře, co dobrého mám udělat, abych získal věčný život?"</span> <span class="verse"><a name="17">17</a>On mu řekl: "Proč se mě ptáš na dobré? Jediný je dobrý! A chceš-li vejít do života, zachovávej přikázání!"</span> <span class="verse"><a name="18">18</a>Otázal se ho: "Která?" Ježíš odpověděl: "Nebudeš zabíjet, cizoložit, krást, křivě svědčit,</span> <span class="verse"><a name="19">19</a>cti otce a matku, miluj svého bližního jako sám sebe."</span> <span class="verse"><a name="20">20</a>Mladík mu řekl: "To jsem všechno dodržoval! Co mi ještě schází?"</span> <span class="verse"><a name="21">21</a>Ježíš mu odpověděl: "Chceš-li být dokonalý, jdi, prodej, co ti patří, rozdej chudým, a budeš mít poklad v nebi; pak přijď a následuj mne."</span> <span class="verse"><a name="22">22</a>Když mladík uslyšel to slovo, smuten odešel, neboť měl mnoho majetku.</span> <span class="verse"><a name="23">23</a>Ježíš řekl svým učedníkům: "Amen, pravím vám, že bohatý těžko vejde do království nebeského.</span> <span class="verse"><a name="24">24</a>Znovu vám říkám, snáze projde velbloud uchem jehly než bohatý do Božího království."</span> <span class="verse"><a name="25">25</a>Když to učedníci slyšeli, velice se zhrozili a řekli: "Kdo potom může být spasen?"</span> <span class="verse"><a name="26">26</a>Ježíš na ně pohleděl a řekl: "U lidí je to nemožné, ale u Boha je možné všecko."</span> <span class="verse"><a name="27">27</a>Na to mu řekl Petr: "Hle, my jsme opustili všecko a šli jsme za tebou! Co tedy budeme mít?"</span> <span class="verse"><a name="28">28</a>Ježíš jim řekl: "Amen, pravím vám, až se Syn člověka při obnovení všeho posadí na trůn své slávy, tehdy i vy, kteří jste mě následovali, usednete na dvanáct trůnů a budete soudit dvanáct pokolení Izraele.</span> <span class="verse"><a name="29">29</a>A každý, kdo opustil domy nebo bratry nebo sestry nebo otce nebo matku nebo děti nebo pole pro mé jméno, stokrát víc dostane a bude mít podíl na věčném životě.</span> <span class="verse"><a name="30">30</a>Mnozí první budou poslední a poslední první."</span> </p></div</div></div></body></html>