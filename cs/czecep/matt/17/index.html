<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/matt/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/matt">Matthew</a> &gt <strong>Chapter 17</strong></div><p><span class="verse"><a name="1">1</a>Po šesti dnech vzal s sebou Ježíš Petra a Jakuba a jeho bratra Jana a vyvedl je na vysokou horu, kde byli sami.</span> <span class="verse"><a name="2">2</a>A byl proměněn před jejich očima; jeho tvář zářila jako slunce a jeho šat byl oslnivě bílý.</span> <span class="verse"><a name="3">3</a>A hle, zjevil se jim Mojžíš a Eliáš, jak s ním rozmlouvají.</span> <span class="verse"><a name="4">4</a>Nato promluvil Petr a řekl Ježíšovi: "Pane, je dobré, že jsme zde; chceš-li, udělám tu tři stany, jeden tobě, jeden Mojžíšovi a jeden Eliášovi."</span> <span class="verse"><a name="5">5</a>Ještě nedomluvil, a hle, světlý oblak je zastínil a z oblaku promluvil hlas: "Toto jest můj milovaný Syn, kterého jsem si vyvolil; toho poslouchejte."</span> <span class="verse"><a name="6">6</a>Když to učedníci uslyšeli, padli tváří k zemi a velmi se báli.</span> <span class="verse"><a name="7">7</a>Ale Ježíš k nim přistoupil, dotkl se jich a řekl: "Vstaňte a nebojte se."</span> <span class="verse"><a name="8">8</a>Oni pozvedli oči a neviděli už nikoho jiného, než Ježíše samotného.</span> <span class="verse"><a name="9">9</a>Když sestupovali s hory, přikázal jim Ježíš: "Nikomu o tom vidění neříkejte, dokud Syn člověka nebude vzkříšen z mrtvých."</span> <span class="verse"><a name="10">10</a>Učedníci se ho ptali: "Jak to, že říkají zákoníci, že napřed musí přijít Eliáš?"</span> <span class="verse"><a name="11">11</a>On jim odpověděl: "Ano, Eliáš přijde a obnoví všecko.</span> <span class="verse"><a name="12">12</a>Avšak pravím vám, že Eliáš již přišel, ale nepoznali ho a udělali s ním, co se jim zlíbilo; tak i syn člověka bude od nich trpět."</span> <span class="verse"><a name="13">13</a>Tehdy učedníci pochopili, že mluvil o Janu Křtiteli.</span> <span class="verse"><a name="14">14</a>Když přišli k zástupu, přistoupil k němu jeden člověk a na kolenou prosil:</span> <span class="verse"><a name="15">15</a>"Pane, smiluj se nad mým synem, neboť je náměsíčný a je na tom zle: často padá do ohně a často do vody.</span> <span class="verse"><a name="16">16</a>A přivedl jsem ho k tvým učedníkům a nemohli ho uzdravit."</span> <span class="verse"><a name="17">17</a>Ježíš odpověděl: "Pokolení nevěřící a zvrácené, jak dlouho ještě budu s vámi? Jak dlouho vás ještě mám snášet? Přiveďte mi ho sem!"</span> <span class="verse"><a name="18">18</a>Ježíš mu pohrozil, a zlý duch z něho vyšel; od té chvíle byl chlapec zdráv.</span> <span class="verse"><a name="19">19</a>Když byli učedníci s Ježíšem sami, přistoupili k němu a řekli: "Proč jsme ho nemohli vyhnat my?"</span> <span class="verse"><a name="20">20</a>On jim řekl: "Pro vaši malověrnost! Amen, pravím vám, budete-li mít víru jako zrnko hořčice, řeknete této hoře: 'Přejdi odtud tam', a přejde; a nic vám nebude nemožné."</span> <span class="verse"><a name="21">21</a>Takový duch nevyjde jinak než modlitbou a postem.</span> <span class="verse"><a name="22">22</a>Když byli spolu v Galileji, řekl jim Ježíš: "Syn člověka bude vydán do rukou lidí;</span> <span class="verse"><a name="23">23</a>zabijí ho, a třetí den bude vzkříšen." Velice se zarmoutili.</span> <span class="verse"><a name="24">24</a>Když přišli do Kafarnaum, přistoupili k Petrovi výběrčí chrámové daně a řekli: "Váš Mistr neplatí chrámovou daň?"</span> <span class="verse"><a name="25">25</a>On řekl: "Platí!" Když přišel domů, ještě než promluvil, řekl mu Ježíš: "Co myslíš, Šimone, od koho vybírají pozemští králové poplatky a daně? Od svých synů nebo od cizích lidí?"</span> <span class="verse"><a name="26">26</a>Když odpověděl: "Od cizích", pravil mu Ježíš: "Synové jsou tedy svobodni.</span> <span class="verse"><a name="27">27</a>Ale abychom je nepohoršili, jdi k moři, hoď udici; vytáhni rybu, která se první chytí, otevři jí ústa a najdeš peníz; ten vezmi a dej jim za mne i za sebe."</span> </p></div</div></div></body></html>