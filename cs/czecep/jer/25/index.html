<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/jer/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/jer">Jeremiah</a> &gt <strong>Chapter 25</strong></div><p><span class="verse"><a name="1">1</a>Slovo, které se stalo k Jeremjášovi o veškerém lidu judském čtvrtého roku vlády Jójakíma, syna Jóšijášova, krále judského, což byl první rok Nebúkadnesara, krále babylónského.</span> <span class="verse"><a name="2">2</a>To slovo prorok Jeremjáš mluvil o veškerém lidu judském a o všech obyvatelích Jeruzaléma:</span> <span class="verse"><a name="3">3</a>"Slovo Hospodinovo se ke mně stávalo od třináctého roku vlády Jóšijáše, syna Amónova, krále judského, až dodnes, tedy dvacet tři léta. Já jsem k vám mluvil, nepřetržitě jsem mluvil, ale vy jste neposlouchali.</span> <span class="verse"><a name="4">4</a>Hospodin k vám posílal všechny své služebníky proroky, nepřetržitě je posílal, ale neposlouchali jste, ucho jste k slyšení nenaklonili.</span> <span class="verse"><a name="5">5</a>Říkávali: »Ať se každý odvrátí od své zlé cesty a od svých zlých skutků a budete přebývat v zemi, kterou Hospodin dal vám a vašim otcům od věků na věky.</span> <span class="verse"><a name="6">6</a>Nechoďte za jinými bohy, neslužte jim a neklaňte se jim. Neurážejte mě dílem svých rukou a já s vámi nenaložím zle.«</span> <span class="verse"><a name="7">7</a>Ale neposlouchali jste mě, je výrok Hospodinův, dílem svých rukou jste mě uráželi, sobě k zlému."</span> <span class="verse"><a name="8">8</a>Proto Hospodin zástupů praví toto: "Že jste neposlouchali má slova,</span> <span class="verse"><a name="9">9</a>hle, já pošlu pro všechny čeledi severu, je výrok Hospodinův, i pro Nebúkadnesara, krále babylónského, svého služebníka, a přivedu je na tuto zemi i na všechny její obyvatele i na všechny tyto okolní pronárody a vyhubím je jako klaté. Způsobím, že budou vzbuzovat úděs a posměch a budou troskami navěky.</span> <span class="verse"><a name="10">10</a>Způsobím jim, že se ztratí hlas veselí a hlas radosti, hlas ženicha a hlas nevěsty, hlas mlýnku i světlo lampy.</span> <span class="verse"><a name="11">11</a>Tak se stane celá tato země troskami a bude budit úděs. Tyto pronárody budou sloužit králi babylónskému po sedmdesát let.</span> <span class="verse"><a name="12">12</a>Až se naplní sedmdesát let, budu stíhat na králi babylónském a na onom pronárodu, totiž na zemi Kaldejců, jejich vinu, je výrok Hospodinův, a způsobím, že bude navěky zpustošena.</span> <span class="verse"><a name="13">13</a>Uvedu na tuto zemi všechna svá slova, která jsem proti ní mluvil, všechno, co je zapsáno v této knize, co prorokoval Jeremjáš proti všem pronárodům.</span> <span class="verse"><a name="14">14</a>I oni budou sloužit četným pronárodům a velkým králům. Odplatím jim podle jejich skutků a podle díla jejich rukou."</span> <span class="verse"><a name="15">15</a>Toto mi řekl Hospodin, Bůh Izraele: "Vezmi z mé ruky tuto číši vína rozhořčení a napoj jím všechny pronárody, k nimž tě posílám,</span> <span class="verse"><a name="16">16</a>ať pijí a vrávorají a třeští před mečem, který mezi ně pošlu!"</span> <span class="verse"><a name="17">17</a>Vzal jsem číši z Hospodinovy ruky a napojil jsem všechny pronárody, k nimž mě Hospodin poslal:</span> <span class="verse"><a name="18">18</a>Jeruzalém i judská města, jeho krále, jeho velmože, abych je obrátil v trosky, aby vzbuzovali úděs, posměch a zlořečení, jak je tomu dodnes.</span> <span class="verse"><a name="19">19</a>Napojil jsem i faraóna, krále egyptského, jeho služebníky, jeho velmože a všechen jeho lid</span> <span class="verse"><a name="20">20</a>i všechen přimíšený lid, všechny krále země Úsu, všechny krále země pelištejské, Aškalón, Gázu, Ekrón i pozůstatek lidu ašdódského,</span> <span class="verse"><a name="21">21</a>Edóma, Moába, Amónovce</span> <span class="verse"><a name="22">22</a>i všechny krále Týru, všechny krále Sidónu i krále zámořských ostrovů,</span> <span class="verse"><a name="23">23</a>také Dedána, Tému, Búza a všechny, kdo si vyholují skráně,</span> <span class="verse"><a name="24">24</a>všechny krále Arábie i všechny krále přimíšeného lidu, kteří pobývají v poušti,</span> <span class="verse"><a name="25">25</a>všechny krále Zimrí, všechny krále Élamu i všechny krále Médie,</span> <span class="verse"><a name="26">26</a>všechny krále severu, blízké i vzdálené, jednoho po druhé, i všechna království země, co jich je na zemi. Po nich bude pít král Šéšak.</span> <span class="verse"><a name="27">27</a>Řekneš jim: "Toto praví Hospodin zástupů, Bůh Izraele: Pijte, opijte se, zvracejte a padněte. Už nepovstanete před mečem, který mezi vás pošlu."</span> <span class="verse"><a name="28">28</a>Budou-li se zdráhat vzít číši z tvé ruky a pít z ní, řekneš jim: "Toto praví Hospodin zástupů: Musíte pít.</span> <span class="verse"><a name="29">29</a>Hle, v městě, které se nazývá mým jménem, již začínám ono zlo, a vy byste zůstali bez trestu? Nezůstanete bez trestu, neboť povolám meč na všechny obyvatele země, je výrok Hospodina zástupů."</span> <span class="verse"><a name="30">30</a>Ty jim budeš prorokovat všechna tato slova. Řekneš jim: "Hospodin vydá řev z výšiny, ze svého svatého obydlí vydá svůj hlas. Hlasitě řve nad svou nivou - zní to jak výskání těch, kdo lisují víno-, řve na všechny obyvatele země.</span> <span class="verse"><a name="31">31</a>Hukot vřavy dolehne až do končin země, neboť Hospodin vede spor s pronárody, soudí se sám s veškerým tvorstvem, svévolníky vydá meči, je výrok Hospodinův."</span> <span class="verse"><a name="32">32</a>Toto praví Hospodin zástupů: "Hle, vyjde zlo od pronároda k pronárodu, přižene se veliký vichr z nejodlehlejších koutů země."</span> <span class="verse"><a name="33">33</a>Ti, které Hospodin v onen den skolí, zůstanou ležet od jednoho konce země ke druhému. Nebude se nad nimi naříkat, nebudou sebráni, nebudou pohřbeni, budou jak hnůj na povrchu země.</span> <span class="verse"><a name="34">34</a>Kvilte, pastýři, a úpěte, válejte se v prachu, vznešení vůdcové stáda! Vaše dny se naplnily, půjdete na porážku, rozpráším vás, padnete, jako když spadne vzácná nádoba.</span> <span class="verse"><a name="35">35</a>Pro pastýře nebude žádného útočiště, nebude úniku pro vznešené vůdce stáda.</span> <span class="verse"><a name="36">36</a>Slyš! Úpění pastýřů, kvílení vznešených vůdců stáda, neboť Hospodin pustoší jejich pastvu.</span> <span class="verse"><a name="37">37</a>Pokojné nivy zajdou Hospodinovým planoucím hněvem.</span> <span class="verse"><a name="38">38</a>Opouští svůj úkryt jako lvíče. Jejich země bude zpustošena, až se jeho hudící hněv rozpálí, až jeho hněv vzplane.</span> </p></div</div></div></body></html>