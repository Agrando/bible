<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/jer/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/jer">Jeremiah</a> &gt <strong>Chapter 30</strong></div><p><span class="verse"><a name="1">1</a>Slovo, které se stalo k Jeremjáši od Hospodina:</span> <span class="verse"><a name="2">2</a>"Toto praví Hospodin, Bůh Izraele: Napiš si do knihy všechna slova, která jsem k tobě mluvil.</span> <span class="verse"><a name="3">3</a>Neboť hle, přicházejí dny, je výrok Hospodinův, že změním úděl svého lidu, Izraele i Judy, praví Hospodin, a přivedu je zpět do země, kterou jsem dal jejich otcům. A obsadí ji."</span> <span class="verse"><a name="4">4</a>Toto jsou slova, která promluvil Hospodin o Izraeli a Judovi.</span> <span class="verse"><a name="5">5</a>Toto praví Hospodin: "Slyšeli jsme děsuplný hlas. Strach a nikde pokoj.</span> <span class="verse"><a name="6">6</a>Jen se ptejte, podívejte se, zda rodí muž. Proč jsem viděl každého muže s rukama na bedrách jako rodičku, a všechny tváře byly sinalé.</span> <span class="verse"><a name="7">7</a>Běda, bude to veliký den, bez obdoby, čas soužení pro Jákoba, ale bude z něho zachráněn."</span> <span class="verse"><a name="8">8</a>"V onen den, je výrok Hospodina zástupů, zlomím jeho jho na tvé šíji a zpřetrhám tvá pouta. Nebudou už sloužit cizáků,</span> <span class="verse"><a name="9">9</a>budou sloužit Hospodinu, svému Bohu, a Davidovi, svému králi, kterého jim vzbudím."</span> <span class="verse"><a name="10">10</a>"Ty, Jákobe, můj služebníku, neboj se, je výrok Hospodinův, neděs se, Izraeli. Hle, já tě zachráním, i když jsi daleko, i tvé potomky, ze země zajetí. Jákob se vrátí a bude žít v míru, bezstarostně, a nikdo jej nevyděsí.</span> <span class="verse"><a name="11">11</a>Já budu s tebou, je výrok Hospodinův, a zachráním tě. Učiním konec všem pronárodům, mezi než jsem tě rozprášil, ale s tebou neskončím docela. Potrestám tě ovšem podle práva, bez trestu tě neponechám."</span> <span class="verse"><a name="12">12</a>Toto praví Hospodin: "Nevyléčitelné je tvé poranění, bolestná je tvá rána.</span> <span class="verse"><a name="13">13</a>Nikdo nevede tvou při, tvá otevřená rána se nehojí, nezaceluje.</span> <span class="verse"><a name="14">14</a>Všichni tvoji milenci na tebe zapomněli, nevyhledávají tě. Ranou nepřítele jsem tě ranil, nelítostným pokáráním pro množství tvých nepravostí, pro tvé nesčíslné hříchy.</span> <span class="verse"><a name="15">15</a>Proč křičíš pro svou těžkou ránu, že je tvá bolest nevyléčitelná? Způsobil jsem ti to pro množství tvých nepravostí, pro tvé nesčíslné hříchy.</span> <span class="verse"><a name="16">16</a>Avšak všichni, kdo tě požírají, budou pozřeni, všichni tvoji protivníci do jednoho půjdou do zajetí. Kdo tě plení, budou popleněni, všechny, kdo tě loupí, vydám k oloupení.</span> <span class="verse"><a name="17">17</a>Zahojím a vyléčím tvé rány, je výrok Hospodinův. Nazývali tě zapuzenou: říkali o tobě: »To je ten Sijón, nikdo jej nevyhledává.«"</span> <span class="verse"><a name="18">18</a>Toto praví Hospodin: "Hle, změním úděl Jákobových stanů, slituji se nad jeho příbytky. Město bude vystavěno na svých sutinách a palác bude obýván podle svého řádu.</span> <span class="verse"><a name="19">19</a>Zazní jejich děkovná píseň a hlasitý smích. Rozmnožím je, nebude jich ubývat, oslavím je, nebude jich málo.</span> <span class="verse"><a name="20">20</a>Jeho synů bude jako kdysi, jeho pospolitost přede mnou obstojí. Všechny jeho utlačovatele ztrestám.</span> <span class="verse"><a name="21">21</a>Jeho vznešený vůdce bude pocházet z něho, jeho vládce vzejde z jeho středu. Dovolím mu přiblížit se a on bude ke mně přistupovat. Kdo by se sám mohl odvážit ke mně přistupovat? je výrok Hospodinův.</span> <span class="verse"><a name="22">22</a>Budete mým lidem a já vám budu Bohem."</span> <span class="verse"><a name="23">23</a>Hle, vichr Hospodinův! Vzplálo rozhořčení. Vichr je tu hostem, stáčí se na hlavu svévolníků.</span> <span class="verse"><a name="24">24</a>Hospodinův planoucí hněv se neodvrátí, dokud nevykoná a nesplní záměry jeho srdce. V posledních dnech to pochopíte.</span> </p></div</div></div></body></html>