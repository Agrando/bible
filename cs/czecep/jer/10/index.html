<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/jer/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/jer">Jeremiah</a> &gt <strong>Chapter 10</strong></div><p><span class="verse"><a name="1">1</a>Dome izraelský, slyšte slovo, které proti vám promluvil Hospodin.</span> <span class="verse"><a name="2">2</a>Toto praví Hospodin: "Neučte se cestě pronárodů a neděste se nebeských znamení, i když se jich děsí pronárody.</span> <span class="verse"><a name="3">3</a>To, čím se řídí národy, je pouhý přelud, dřevo poražené v lese, výrobek přitesaný řemeslnou rukou.</span> <span class="verse"><a name="4">4</a>Krášlí jej stříbrem a zlatem, hřebíky a kladivy upevňují, aby to nebylo vratké.</span> <span class="verse"><a name="5">5</a>Jsou jako strašák v okurkovém poli. Nemluví, musí se nosit, sami neudělají ani krok. Nebojte se jich, nemohou udělat nic zlého ani dobrého."</span> <span class="verse"><a name="6">6</a>Nikdo není jako ty, Hospodine, jsi veliký a veliké je tvé jméno pro tvou bohatýrskou sílu.</span> <span class="verse"><a name="7">7</a>Kdo by se tě nebál, Králi pronárodů? Úcta patří jenom tobě! Ze všech mudrců pronárodů a ze všech království není nikdo jako ty.</span> <span class="verse"><a name="8">8</a>Jsou tupí a hloupí do jednoho, dají se vodit přeludy, pouhým dřevem,</span> <span class="verse"><a name="9">9</a>tepaným stříbrem dovezeným z Taršíše a zlatem z Úfazu, výrobkem řemeslníka a rukou zlatníkových; je oděno purpurem a nachem, ale vše je výrobek dovedných řemeslníků.</span> <span class="verse"><a name="10">10</a>Avšak Hospodin je Bůh pravý. On je Bůh živý a Král věčný. Před jeho rozlícením se chvěje země, pronárody neobstojí před jeho hrozným hněvem.</span> <span class="verse"><a name="11">11</a>Řekněte jim toto: "Bohové, kteří neudělali nebe ani zemi, zmizí ze země i zpod nebes."</span> <span class="verse"><a name="12">12</a>On svou silou učinil zemi, svou moudrostí upevnil svět, svým rozumem napjal nebesa.</span> <span class="verse"><a name="13">13</a>Když vydá hlas, shlukují se na nebi vody, přivádí mlhu od končin země, déšť provází blesky, ze svých zásobnic vyvádí vítr.</span> <span class="verse"><a name="14">14</a>Každý člověk je tupec, neví-li, že se každý zlatník pro své modly dočká hanby. Vždyť jeho lité modly jsou klam, ducha v nich není.</span> <span class="verse"><a name="15">15</a>Jsou přelud, podvodný výtvor. V čase, kdy je budu trestat, zhynou.</span> <span class="verse"><a name="16">16</a>Díl Jákobův není jako oni, vždyť všechno vytvořil on. Izrael je dědičným kmenem toho, jehož jméno je Hospodin zástupů.</span> <span class="verse"><a name="17">17</a>Seber ze země svůj uzlík, ty která sídlíš v obležení.</span> <span class="verse"><a name="18">18</a>Toto praví Hospodin: "Hle, tentokrát začnu metat z praku obyvatele země a budu je soužit, aby to pocítili."</span> <span class="verse"><a name="19">19</a>Běda mi pro mou těžkou ránu, jsem proboden, raněn. Řekl jsem: Je to nemoc, kterou musím snášet.</span> <span class="verse"><a name="20">20</a>Můj stan je zpustošen a všechna má stanová lana zpřetrhána. Moji synové ode mne odešli, nejsou tu. Není tu nikdo, kdo by ještě postavil můj stan a napjal mé stanové houně.</span> <span class="verse"><a name="21">21</a>Pastýři jsou tupí, nedotazují se Hospodina. Nejsou prozíraví, všechna jejich stáda jsou rozprášena.</span> <span class="verse"><a name="22">22</a>Slyš, zpráva! Hle, přichází: "Velké dunění ze severní země učiní z judských měst zpustošený kraj, domov šakalů."</span> <span class="verse"><a name="23">23</a>Je mi známo, Hospodine, že cesta nezávisí na člověku ani jistota kroku na tom, kdo jde.</span> <span class="verse"><a name="24">24</a>Potrestej mě, Hospodine, podle práva, ale ne ve hněvu, abys mě nezničil.</span> <span class="verse"><a name="25">25</a>Vylej svoje rozhořčení na pronárody, jež neznají se k tobě, na čeledi, které nevzývají tvoje jméno, vždyť pozřely Jákoba, pozřely ho zcela, zpustošily jeho nivy.</span> </p></div</div></div></body></html>