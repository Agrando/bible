<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 51</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/jer/51"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/jer">Jeremiah</a> &gt <strong>Chapter 51</strong></div><p><span class="verse"><a name="1">1</a>Toto praví Hospodin: "Hle vzbudím proti Babylónu zkázonosný vítr, proti obyvatelům onoho 'srdce mých protivníků'.</span> <span class="verse"><a name="2">2</a>Pošlu na Babylón cizáky a ti jej rozptýlí, vylidní jeho zemi, budou proti němu ze všech stran v jeho zlý den.</span> <span class="verse"><a name="3">3</a>Tomu, kdo mocně napíná luk a vypíná se ve svém pancíři, pravím: S jeho jinochy nemějte soucit, všechen jeho zástup zasvěťte záhubě.</span> <span class="verse"><a name="4">4</a>V kaldejské zemi budou padat skolení a probodení na ulicích Babylóna.</span> <span class="verse"><a name="5">5</a>Izrael a Juda nebudou však opuštěni jako vdova od svého Boha, od Hospodina zástupů, přestože se jejich země tolik provinila proti Svatému Izraele.</span> <span class="verse"><a name="6">6</a>Utečte z Babylóna, zachraňte se každý, ať pro jeho nepravost nezajdete, neboť toto je čas Hospodinovy pomsty, on mu odplatí za to, co spáchal.</span> <span class="verse"><a name="7">7</a>Zlatým kalichem byl Babylón v Hospodinově ruce, opájel všechny země; pronárody pily jeho víno, proto pronárody třeštily.</span> <span class="verse"><a name="8">8</a>Avšak Babylón náhle padne a roztříští se. Kvilte pro něho, na jeho bolest vezměte balzám, snad bude vyléčen.</span> <span class="verse"><a name="9">9</a>Léčili jsme Babylón, ale k vyléčení není. Opusťte jej, pojďme každý do své země! Soud nad ním se dotýká nebes, až do oblak sahá."</span> <span class="verse"><a name="10">10</a>Hospodin nechal vzejít naší spravedlnost. Pojďte, budeme na Sijónu vyprávět o díle Hospodina, svého Boha.</span> <span class="verse"><a name="11">11</a>Naostřete šípy, chystejte štíty! Hospodin vzbudí ducha médských králů, protože hodlá uvrhnout Babylón do zkázy. A Hospodinova pomsta bude pomstou za jeho chrám.</span> <span class="verse"><a name="12">12</a>Vztyčte na babylónských hradbách korouhev, zesilte stráže, postavte strážné, připravte zálohy! K čemu se Hospodin odhodlal, to vykoná, to, co promluvil proti obyvatelům Babylóna.</span> <span class="verse"><a name="13">13</a>Dcero babylónská, jež přebýváš u hojných vod a oplýváš poklady, přišel tvůj konec, míra tvé zištnosti je dovršena.</span> <span class="verse"><a name="14">14</a>Hospodin zástupů přísahá při sobě samém: "Naplním tě lidmi jako žravými kobylkami a budou nad tebou zpívat a výskat."</span> <span class="verse"><a name="15">15</a>On svou silou učinil zemi, svou moudrostí upevnil svět, svým rozumem napjal nebesa.</span> <span class="verse"><a name="16">16</a>Když vydá hlas, shlukují se na nebi vody, přivádí mlhu od končin země, déšť provází blesky, ze svých zásobnic vyvádí vítr.</span> <span class="verse"><a name="17">17</a>Každý člověk je tupec, neví-li, že se každý zlatník pro své modly dočká hanby. Vždyť jeho lité modly jsou klam, ducha v nich není.</span> <span class="verse"><a name="18">18</a>Jsou přelud, podvodný výtvor. V čase, kdy budu trestat, zhynou.</span> <span class="verse"><a name="19">19</a>Díl Jákobův není jako oni, vždyť všechno vytvořil on. Izrael je dědičným kmenem toho, jehož jméno je Hospodin zástupů.</span> <span class="verse"><a name="20">20</a>"Tys byl mé kladivo, má válečná výzbroj, tebou jsem rozrážel pronárody, tebou jsem vrhal do zkázy království.</span> <span class="verse"><a name="21">21</a>Tebou jsem rozrazil koně i jeho jezdce, tebou jsem rozrazil vůz i jeho osádku.</span> <span class="verse"><a name="22">22</a>Tebou jsem rozrazil muže i ženu, tebou jsem rozrazil starce i mladíka, tebou jsem rozrazil jinocha i pannu.</span> <span class="verse"><a name="23">23</a>Tebou jsem rozrazil pastýře i jeho stádo, tebou jsem rozrazil oráče i jeho spřežení, tebou jsem rozrazil místodržitele i zemské správce."</span> <span class="verse"><a name="24">24</a>Odplatím před vašimi zraky Babylónu a všem obyvatelům Kaldejska za všechno to zlo, jež spáchali na Sijónu, je výrok Hospodinův.</span> <span class="verse"><a name="25">25</a>"Chystám se na tebe, horo zkázy, je výrok Hospodinův, horo zkázy pro celou zemi! Napřáhnu na tebe svou ruku, svalím tě ze skal, změním tě v horu - spáleniště.</span> <span class="verse"><a name="26">26</a>Nevezmou z tebe úhelný kámen ani kámen do základů, budeš věčně zpustošeným místem, je výrok Hospodinův.</span> <span class="verse"><a name="27">27</a>Vztyčte v zemi korouhev, zatrubte mezi pronárody na polnici, posvěťte proti němu k boji pronárody, svolejte proti němu království Ararat, Miní a Aškenaz. Ustanovte proti němu úředníky, vyveďte koňstvo jako roje kobylek.</span> <span class="verse"><a name="28">28</a>Posvěťte proti němu k boji pronárody, krále médské, místodržitele a všechny zemské správce i všechny země jimž vládne.</span> <span class="verse"><a name="29">29</a>Země se bude třást a svíjet bolestí, neboť Hospodin povstal proti Babylónu a zamýšlí proměnit babylónskou zemi ve zpustošený kraj bez obyvatele.</span> <span class="verse"><a name="30">30</a>Babylónští bohatýři ustanou v boji a usadí se na nepřístupných vrcholcích skal, jejich bohatýrská síla vyschne, budou jako ženy. Jejich příbytky budou vypáleny, závory Babylóna budou rozraženy.</span> <span class="verse"><a name="31">31</a>Běžec se bude potkávat s běžcem, posel se bude potkávat s poslem, aby babylónskému králi podali zprávu, že okraj jeho města je dobyt,</span> <span class="verse"><a name="32">32</a>že byly zabrány brody, že i to rákosí spálili ohněm a bojovníci že jsou naplněni hrůzou."</span> <span class="verse"><a name="33">33</a>Toto praví Hospodin zástupů, Bůh Izraele: "Dcera babylónská je jak humno v čase, kdy se dusá. Ještě maličko, a nastane jí čas žně.</span> <span class="verse"><a name="34">34</a>»Stravuje mě, ve zmatek mě uvedl Nebúkadnesar, král babylónský. Odložil mě, nádobu vyprázdněnou, chtěl mě spolknout jako drak, naplnil si břicho mými rozkošemi, teď mne odhodil.</span> <span class="verse"><a name="35">35</a>Násilí spáchané na mně a mém těle padni na Babylón,« praví ta, jež sídlí na Sijónu. »Moje krev na kaldejské obyvatele,« praví Jeruzalém."</span> <span class="verse"><a name="36">36</a>Proto praví Hospodin toto: "Ujmu se tvé pře, vykonám za tebe pomstu, jeho moře vysuším, zasáhnu suchem jeho prameny.</span> <span class="verse"><a name="37">37</a>Babylón bude hromadou kamení, domovem šakalů, bude k úděsu a posměchu, bez obyvatele.</span> <span class="verse"><a name="38">38</a>Společně budou řvát jak mladí lvi, skučet jako lví mláďata.</span> <span class="verse"><a name="39">39</a>Až se rozpálí, uspořádám jim hostinu, opojím je tak, že se rozjaří, ale pak usnou spánkem věčným a neprocitnou, je výrok Hospodinův.</span> <span class="verse"><a name="40">40</a>Povedu je na na porážku jako jehňata, jako berany s kozly."</span> <span class="verse"><a name="41">41</a>"Jak je lapen Šéšak, zajata chlouba celé země! Jak je zpustošen Babylón mezi pronárody!</span> <span class="verse"><a name="42">42</a>Nad Babylón vystoupí moře, bude přikryt jeho hučícím vlnobitím.</span> <span class="verse"><a name="43">43</a>Jeho města budou zpustošena, budou zemí bezvodou a pustou, zemí, v níž se nikdo neusadí, jíž člověk neprojde.</span> <span class="verse"><a name="44">44</a>Ztrestám Béla v Babylóně, vyrvu mu z úst, co zhltl, nebudou již k němu proudit pronárody, hradby Babylóna padnou.</span> <span class="verse"><a name="45">45</a>Vyjděte z něho, můj lide, zachraňte se každý před Hospodinovým planoucím hněvem."</span> <span class="verse"><a name="46">46</a>Nezoufejte, nebojte se zprávy, která se v zemi proslýchá; v tomto roce přijde jedna zpráva a v dalším roce další zpráva: Násilí vládne v zemi a vládce bude proti vládci.</span> <span class="verse"><a name="47">47</a>A tak, hle, přicházejí dny, kdy ztrestám modly Babylóna. Celá jeho země se bude stydět a všichni v něm padnou skoleni.</span> <span class="verse"><a name="48">48</a>Nad Babylónem budou plesat nebesa i země se vším, co je v nich, neboť od severu přijdou na něj zhoubci, je výrok Hospodinův.</span> <span class="verse"><a name="49">49</a>Také na Babylón dojde. Jako padali skolení v Izraeli, tak i v Babylóně budou padat skolení po celé zemi.</span> <span class="verse"><a name="50">50</a>Vy, kteří jste vyvázli před mečem, jděte, nestůjte, až budete daleko, vzpomeňte na Hospodina a mějte na srdci Jeruzalém.</span> <span class="verse"><a name="51">51</a>Stydíme se, vždyť jsme museli vyslechnout tupení. Hanba pokryla naše tváře, protože do svatyně Hospodinova domu vstoupili cizáci.</span> <span class="verse"><a name="52">52</a>"Právě proto, je výrok Hospodinův, přicházejí dny, kdy ztrestám jeho modly a po celé jeho zemi budou naříkat skolení.</span> <span class="verse"><a name="53">53</a>I kdyby Babylón až k nebi vystoupil a vyhnal mocné opevnění až k výšinám, přijdou na něj ode mne zhoubci, je výrok Hospodinův."</span> <span class="verse"><a name="54">54</a>Úpěnlivé volání z Babylóna! Zkáza veliká v kaldejské zemi!</span> <span class="verse"><a name="55">55</a>Hospodin hubí Babylón, vyhladí z něho velký hřmot; i kdyby jeho vlnobití hlučelo jako mnohé vody, jejich hřmot pomine.</span> <span class="verse"><a name="56">56</a>Neboť přišel na něj, na Babylón, zhoubce, lapeni budou jeho bohatýři, jejich luky se polámou, neboť Bohem odplaty je Hospodin, vrchovatě jim odplatí.</span> <span class="verse"><a name="57">57</a>"Opojím jeho velmože, mudrce, místodržitele, zemské správce a bohatýry a usnou věčným spánkem a neprocitnou," je výrok Krále, jehož jméno je Hospodin zástupů.</span> <span class="verse"><a name="58">58</a>Toto praví Hospodin zástupů: "Babylónské široké hradby budou strženy do základů, jeho vysoké brány budou vypáleny ohněm. Lidé se namáhají pro nic za nic, národy se lopotí a pozře to oheň."</span> <span class="verse"><a name="59">59</a>Slovo, jež přikázal prorok Jeremjáš Serajášovi, synu Nerijáše, syna Machsejášova, který se vypravil do Babylóna se Sidkijášem, králem judským, ve čtvrtém roce jeho kralování. Serajáš byl velitelem ležení při odpočinku.</span> <span class="verse"><a name="60">60</a>Všechno zlo, jež mělo postihnout Babylón, zapsal Jeremjáš do jedné knihy; všechna ta slova jsou napsána proti Babylónu.</span> <span class="verse"><a name="61">61</a>Jeremjáš řekl Serajášovi: "Až přijdeš do Babylóna, až jej spatříš, budeš všechna tato slova předčítat.</span> <span class="verse"><a name="62">62</a>Řekneš: »Hospodine, ty jsi prohlásil o tomto místě, že je vyhladíš, takže v něm nebude obyvatele, vyhladíš lidi i dobytek a stane se místem věčně zpustošeným.«</span> <span class="verse"><a name="63">63</a>Až skončíš předčítání z této knihy, přivaž k ní kámen a hoď ji doprostřed Eufratu.</span> <span class="verse"><a name="64">64</a>Řekni: »Tak bude potopen Babylón a nepovstane ze zla, které já na něj uvedu.« Všichni zemdlejí." Zde končí slova Jeremjášova.</span> </p></div</div></div></body></html>