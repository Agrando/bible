<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/jer/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/jer">Jeremiah</a> &gt <strong>Chapter 6</strong></div><p><span class="verse"><a name="1">1</a>"Prchejte do bezpečí, synové Benjamínovi, utečte z Jeruzaléma, v Tekóji zatrubte na polnici, vztyčte znamení nad Bét-keremem, protože ze severu vyhlíží zlo a veliká zkáza.</span> <span class="verse"><a name="2">2</a>Líbeznou a rozkošnou dceru sijónskou umlčím.</span> <span class="verse"><a name="3">3</a>Přitáhnou k ní pastýři se svými stády, postaví si kolem ní stany a každý spase, co bude moci.</span> <span class="verse"><a name="4">4</a>Posvěťte se k boji proti ní, vstaňte, vyrazme za poledne! Běda nám, neboť den se nachýlil a dlouží se večerní stíny.</span> <span class="verse"><a name="5">5</a>Vstaňte, vyrazme v noci a její paláce zničme!"</span> <span class="verse"><a name="6">6</a>Toto praví Hospodin zástupů: "Zporážejte stromy a navršte proti Jeruzalému násep. To město musí být celé potrestáno, uprostřed něho je útisk.</span> <span class="verse"><a name="7">7</a>Jako studna uchovává vodu čerstvou, tak ono uchovává své zlo. Je v něm slyšet o násilí a zhoubě, stále mám před sebou jeho chorobu a ránu.</span> <span class="verse"><a name="8">8</a>Jeruzaléme, nech se napomenout, jinak se od tebe odloučím, jinak tě obrátím v zpustošený kraj, v zemi neobyvatelnou."</span> <span class="verse"><a name="9">9</a>Toto praví Hospodin zástupů: "Jako vinici ať paběrkují pozůstatek Izraele. Jako vinař vlož znovu svou ruku na úponky."</span> <span class="verse"><a name="10">10</a>Ke komu mám mluvit, koho varovat, aby to slyšel? Hle, jejich uši jsou neobřezané, nemohou tomu věnovat pozornost. Hle, Hospodinovo slovo je jim potupou, nelíbí se jim.</span> <span class="verse"><a name="11">11</a>Jsem naplněn Hospodinovým rozhořčením, marně se snažím je ztlumit. "Vylej je na děti v ulicích i na skupiny jinochů; polapen bude zároveň muž i žena, stařec i ten, kdo dovršil své dny.</span> <span class="verse"><a name="12">12</a>Jejich domy, pole, spolu s nimi i ženy dostanou jiní, neboť napřáhnu svou ruku na obyvatele země, je výrok Hospodinův.</span> <span class="verse"><a name="13">13</a>Od nejmenšího až po největšího všichni propadli chamtivosti, od proroka až po kněze všichni klamou.</span> <span class="verse"><a name="14">14</a>Těžkou ránu mého lidu léčí lehkovážnými slovy: »Pokoj, pokoj!« Ale žádný pokoj není.</span> <span class="verse"><a name="15">15</a>Zastyděli se, že páchali ohavnosti? Ne, ti se nestydí, neznají zahanbení. Proto padnou s padajícími, klopýtnou v čase, kdy je budu trestat, praví Hospodin."</span> <span class="verse"><a name="16">16</a>Toto praví Hospodin: "Stůjte na cestách a vyhlížejte, ptejte se na stezky věčnosti: Kde je ta dobrá cesta? Vydejte se po ní a vaše duše naleznou klid. Ale oni řekli: »Nepůjdeme.«</span> <span class="verse"><a name="17">17</a>Ustanovil jsem nad vámi strážné: Věnujte pozornost hlasu polnice! Ale oni řekli: »Nebudeme dávat pozor.«</span> <span class="verse"><a name="18">18</a>Proto slyšte, pronárody, poznej, pospolitosti, co se s nimi bude dít!</span> <span class="verse"><a name="19">19</a>Slyš, země: Hle, já uvedu na tento lid zlé věci, ovoce jejich úmyslů, neboť nevěnovali pozornost mým slovům a můj zákon si zprotivili.</span> <span class="verse"><a name="20">20</a>Nač je mi kadidlo, které přichází z Šeby, nejlepší vonné koření z daleké země? Vaše zápalné oběti nedojdou zalíbení, vaše obětní hody mi nejsou příjemné."</span> <span class="verse"><a name="21">21</a>Proto praví Hospodin toto: "Hle, kladu před tento lid překážky a klopýtnou o ně otcové spolu se syny, sousedé i druhové zhynou."</span> <span class="verse"><a name="22">22</a>Toto praví Hospodin: "Hle, ze severní země přichází lid, pronárod veliký povstává z nejodlehlejších koutů země.</span> <span class="verse"><a name="23">23</a>Chopí se luku a oštěpu, budou krutí a nebudou znát slitování, jejich hlas bude hučet jako moře, přijedou na koních seřazeni jako muži k boji proti tobě, dcero sijónská."</span> <span class="verse"><a name="24">24</a>Jen jsme o něm zaslechli zprávu, ochably nám ruce, zachvátila nás úzkost a bolestné křeče jako rodičku.</span> <span class="verse"><a name="25">25</a>Nevycházej na pole, nechoď na cestu, nepřítel má meč. Kolkolem děs!</span> <span class="verse"><a name="26">26</a>Opásej se žínicí, dcero mého lidu, válej se v popelu, konej smuteční obřady jako nad jednorozeným, přehořce truchli, neboť náhle přitáhne na nás zhoubce.</span> <span class="verse"><a name="27">27</a>"Ustanovil jsem tě, abys přezkoušel můj lid, zkoumal jeho ryzost. Poznáš a přezkoušíš jejich cestu.</span> <span class="verse"><a name="28">28</a>Všichni jsou to umíněnci umínění, utrhají, kudy chodí, jsou z bronzu a ze železa, všichni jsou to zhoubci.</span> <span class="verse"><a name="29">29</a>Měch supí, z ohně vytéká olovo, tavič nadarmo přetavuje, zlí se neodloučí.</span> <span class="verse"><a name="30">30</a>Nazvou je stříbrem odvrženým, neboť je odvrhl Hospodin."</span> </p></div</div></div></body></html>