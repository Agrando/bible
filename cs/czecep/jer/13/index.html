<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/jer/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/jer">Jeremiah</a> &gt <strong>Chapter 13</strong></div><p><span class="verse"><a name="1">1</a>Toto mi řekl Hospodin: "Jdi si koupit lněný pás, dej si jej kolem beder a nesmáčej jej ve vodě."</span> <span class="verse"><a name="2">2</a>Koupil jsem si tedy pás, jak ke mně Hospodin promluvil, a dal jsem si jej kolem beder.</span> <span class="verse"><a name="3">3</a>Slovo Hospodinovo stalo se ke mně podruhé:</span> <span class="verse"><a name="4">4</a>"Vezmi pás, který sis koupil a jejž máš kolem beder, vstaň a jdi k Eufratu a tam jej ukryj ve skalní trhlině."</span> <span class="verse"><a name="5">5</a>I šel jsem a ukryl jsem jej u Eufratu, jak mi Hospodin přikázal.</span> <span class="verse"><a name="6">6</a>Po uplynutí mnoha dnů mi Hospodin opět řekl: "Vstaň a jdi k Eufratu a vezmi odtud pás, který jsem ti přikázal tam ukrýt."</span> <span class="verse"><a name="7">7</a>Šel jsem tedy k Eufratu a vyhrabal jsem pás z místa, kam jsem jej ukryl. A hle, pás byl zničen, k ničemu se nehodil.</span> <span class="verse"><a name="8">8</a>Tu se ke mně stalo slovo Hospodinovo:</span> <span class="verse"><a name="9">9</a>"Toto praví Hospodin: Tak zničím pýchu Judy a nesmírnou pýchu Jeruzaléma.</span> <span class="verse"><a name="10">10</a>Tento zlý lid, který se vzpírá slyšet má slova a žije si podle svého zarputilého srdce, chodí za jinými bohy, slouží jim a klaní se jim, bude jako tento pás, který se k ničemu nehodí.</span> <span class="verse"><a name="11">11</a>Jako pás přilne k bedrům muže, tak jsem k sobě přimkl celý dům izraelský a dům judský, je výrok Hospodinův, aby se mi stali lidem, jménem, chválou a oslavou. Ale neuposlechli."</span> <span class="verse"><a name="12">12</a>Proto jim vyřídíš toto slovo: "Toto praví Hospodin, Bůh Izraele: Každý měch se plní vínem. Namítnou ti: »Cožpak nevíme, že se každý měch plní vínem?«</span> <span class="verse"><a name="13">13</a>Nato jim řekneš: Toto praví Hospodin: Hle, já opojím všechny obyvatele této země, krále, kteří sedí na Davidovoě trůnu, kněze a proroky i všechny obyvatele Jeruzaléma,</span> <span class="verse"><a name="14">14</a>a roztříštím je jednoho o druhého, otce i syny, je výrok Hospodinův; budu bez soucitu, bez lítosti a bez slitování, až je budu ničit."</span> <span class="verse"><a name="15">15</a>Slyšte a naslouchejte, nebuďte domýšliví, tak promluvil Hospodin.</span> <span class="verse"><a name="16">16</a>Vzdejte slávu Hospodinu, svému Bohu, dříve než způsobí tmu, dříve než nohama narazíte o zšeřelé hory. S nadějí se upínáte k světlu, ale on učinil z něho šero smrti, obestřel je černým mračnem.</span> <span class="verse"><a name="17">17</a>Jestliže o tom nechcete slyšet, vskrytu bude plakat má duše kvůli vaší povýšenosti, slzy mi proudem potečou z očí, až bude Hospodinovo stádce vedeno do zajetí.</span> <span class="verse"><a name="18">18</a>Poruč králi a královně: "Seďte v ponížení, vždyť spadla z vašich hlav koruna, která vás zdobila.</span> <span class="verse"><a name="19">19</a>Města na jihu byla uzavřena a není nikoho, kdo by je otevřel. Celý Juda byl přestěhován, přestěhován do jednoho."</span> <span class="verse"><a name="20">20</a>Pozvedni oči a hleď na ty, kdo přicházejí od severu. "Kde je tobě svěřené stádo, ovce, jež byly tvou ozdobou?</span> <span class="verse"><a name="21">21</a>Co řekneš, až nad tebou ustanoví tvými pohlaváry a vůdci ty, které jsi učila? Což tě pak nezachvátí porodní bolesti jako rodičku?</span> <span class="verse"><a name="22">22</a>Řekneš-li si v srdci: »Proč mě to potkalo?« Pro množství tvých nepravostí byla ti vyhrnuta sukně a bylas vydána násilí.</span> <span class="verse"><a name="23">23</a>Může snad Kúšijec změnit svou kůži? Či levhart svou skvrnitost? Jak vy byste mohli jednat dobře, když jste se naučili páchat zlo? -</span> <span class="verse"><a name="24">24</a>Rozptýlím je jako stébla slámy, jež poletují ve větru z pouště."</span> <span class="verse"><a name="25">25</a>"To je tvůj los, úděl, jejž jsem ti vyměřil, je výrok Hospodinův. Poněvadž jsi na mě zapomněla, spoléhala ses na klam.</span> <span class="verse"><a name="26">26</a>To já jsem ti zvedl sukni přes tvář a byla vidět tvá hanba,</span> <span class="verse"><a name="27">27</a>tvé cizoložství a tvá vášnivost, mrzký skutek tvého smilstva. Na pahorcích v poli jsem viděl tvé ohyzdné modly. Běda tobě, Jeruzaléme. Nejsi čistý! Jak dlouho ještě?"</span> </p></div</div></div></body></html>