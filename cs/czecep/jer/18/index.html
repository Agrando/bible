<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/jer/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/jer">Jeremiah</a> &gt <strong>Chapter 18</strong></div><p><span class="verse"><a name="1">1</a>Slovo, které se stalo od Hospodina k Jeremjášovi:</span> <span class="verse"><a name="2">2</a>"Vstaň a sestup do hrnčířova domu a tam ti ohlásím svá slova."</span> <span class="verse"><a name="3">3</a>Sestoupil jsem tedy do hrnčířova domu, právě když pracoval na hrnčířském kruhu.</span> <span class="verse"><a name="4">4</a>Ale nádoba, kterou vlastní rukou z hlíny zhotovoval, se nepovedla. Začal znovu a udělal z ní nádobu jinou; dělal, co se mu zdálo být správné.</span> <span class="verse"><a name="5">5</a>I stalo se ke mně slovo Hospodinovo:</span> <span class="verse"><a name="6">6</a>"Cožpak nemohu naložit s vámi jako ten hrnčíř, dome izraelský? je výrok Hospodinův. Hle, jste v mých rukou jako hlína v rukou hrnčířových, dome izraelský.</span> <span class="verse"><a name="7">7</a>Jednou promluvím proti pronárodu a proti království, že je vyvrátím, podvrátím a zničím.</span> <span class="verse"><a name="8">8</a>Avšak odvrátí-li se onen pronárod od zla, jež páchal a proti němuž jsem mluvil, budu litovat toho, že jsem zamýšlel způsobit mu něco zlého.</span> <span class="verse"><a name="9">9</a>Jindy promluvím o pronárodu a o království, že je vybuduji a zasadím.</span> <span class="verse"><a name="10">10</a>Budou-li se však dopouštět toho, co je zlé v mých očích, a nebudou mě poslouchat, budu litovat toho, že jsem slíbil prokázat jim dobré věci.</span> <span class="verse"><a name="11">11</a>A nyní vyřiď mužům judským a obyvatelům Jeruzaléma: Toto praví Hospodin: Hle, já připravuji proti vám zlo, to zamýšlím proti vám. Navraťte se už každý ze své zlé cesty, napravte své cesty a své skutky."</span> <span class="verse"><a name="12">12</a>Oni však řekli: "Zbytečné řeči. Půjdeme za svými úmysly, každý z nás bude jednat podle svého zarputilého a zlého srdce."</span> <span class="verse"><a name="13">13</a>Proto praví Hospodin toto: "Jen se dotažte mezi pronárody! Kdo kdy slyšel něco takového? Hrůzostrašné věci se dopustila panna izraelská.</span> <span class="verse"><a name="14">14</a>Zmizí sněhová pole ze skal Libanónu? Vyschnou snad tyto cizí vody, chladné a bystré?</span> <span class="verse"><a name="15">15</a>Na mne však můj lid zapomněl, pálí kadidlo falešným bohům. Přivedu je k pádu na jejich cestách, na stezkách věčnosti, půjdou po neschůdných, neupravených cestách.</span> <span class="verse"><a name="16">16</a>Jejich země bude vzbuzovat úděs a věčný posměch, každý kolemjdoucí bude nad ní v úděsu potřásat hlavou.</span> <span class="verse"><a name="17">17</a>Jako východním větrem, tak je rozptýlím před nepřítelem. Obrátím se k nim zády, a ne tváří, v den jejich běd."</span> <span class="verse"><a name="18">18</a>Ale oni řekli: "Pojďme a něco si na Jeremjáše vymyslíme. Knězi přece nechybí zákon, mudrci úradek, proroku slovo. Pojďme, utlučeme ho jazykem, nedáme na žádné jeho slovo."</span> <span class="verse"><a name="19">19</a>Pozornost mi věnuj, Hospodine, a slyš hlas těch, kdo se mnou vedou spor.</span> <span class="verse"><a name="20">20</a>Což má být odměňováno dobro zlem, že mi kopu jámu? Pamatuj, jak jsem před tebou stával a mluvil v jejich prospěch a odvracel od nich tvé rozhořčení.</span> <span class="verse"><a name="21">21</a>Proto vydej jejich syny hladu, vydej je na pospas meči, jejich ženy ať jsou bez dětí a ovdovělé a muže ať skolí smrt, jejich jinoši ať jsou pobiti v boji mečem.</span> <span class="verse"><a name="22">22</a>Z jejich domů ať se rozléhá úpění, přiveď na ně znenadání hordu, neboť vykopali jámu, aby mě polapili, nastražili osidla mým nohám.</span> <span class="verse"><a name="23">23</a>Ty, Hospodine, víš o každém jejich záměru, že mi chtějí způsobit smrt. Nezprošťuj je viny, jejich hřích ať u tebe smazán není, ať jsou před tebou přivedeni k pádu, tak s nimi nalož v čas svého hněvu.</span> </p></div</div></div></body></html>