<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 48</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/jer/48"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/jer">Jeremiah</a> &gt <strong>Chapter 48</strong></div><p><span class="verse"><a name="1">1</a>O Moábovi: Toto praví Hospodin zástupů, Bůh Izraele: "Běda, zahubeno bude Nebó. Zahanben, dobyt bude Kirjatajim. Zahanben bude nedobytný hrad a naplněn děsem.</span> <span class="verse"><a name="2">2</a>Už je po chloubě Moábově v Chešbónu, zamýšlejí proti němu zlo: »Vzhůru, vyhlaďme jej, ať není ani pronárodem!« Také ty, Madméne, zajdeš, meč půjde za tebou.</span> <span class="verse"><a name="3">3</a>Slyš křik z Chóronajimu. »Zhouba a veliká zkáza!«</span> <span class="verse"><a name="4">4</a>Roztříštěn je Moáb! Je slyšet úpění jeho nejmenších.</span> <span class="verse"><a name="5">5</a>Do svahu lúchítského půjde v usedavém pláči. Ze stráně chóronajimské uslyší protivníci úpění nad zkázou.</span> <span class="verse"><a name="6">6</a>»Utecte, zachraňte se, budete jako jalovec na poušti!«</span> <span class="verse"><a name="7">7</a>Protože spoléháš na své činy a na své poklady, i ty budeš dobyt! A Kemóš půjde s přesídlenci, spolu s ním jeho kněží a velmožové.</span> <span class="verse"><a name="8">8</a>Na každé město přitáhne zhoubce, žádné město se nezachrání. Dolina zahyne, rovina bude zahlazena, jak praví Hospodin.</span> <span class="verse"><a name="9">9</a>Dejte Moábovi květ, neboť musí odejít, jeho města budou zpustošena, nikdo v nich nebude bydlet.</span> <span class="verse"><a name="10">10</a>Proklet buď, kdo koná Hospodinovo dílo nespolehlivě! Proklet buď, kdo odpírá jeho meči krev!"</span> <span class="verse"><a name="11">11</a>"Moáb byl bezstarostný od svého mládí, klidně si hověl na svém kalu. Nebyl přelíván z nádoby do nádoby, nebyl přestěhován. Proto si podržel svou příchuť, jeho vůně se nezměnila."</span> <span class="verse"><a name="12">12</a>"Proto hle, přicházejí dny, je výrok Hospodinův, a pošlu na něj ty, kdo stáčejí víno, a ti jej stočí, jeho nádoby vyprázdní a jejich měchy roztrhají.</span> <span class="verse"><a name="13">13</a>A Moáb bude zahanben kvůli Kemóšovi tak, jak byl zahanben dům izraelský kvůli Bét-elu, v nějž doufal."</span> <span class="verse"><a name="14">14</a>"Jak můžete říkat: »Jsme bohatýři, válečníci schopní boje?«</span> <span class="verse"><a name="15">15</a>Zahuben bude Moáb, na jeho města vytáhne nepřítel, jeho nejlepší jinoši klesnou jako na porážce, je výrok Krále, jehož jméno je Hospodin zástupů.</span> <span class="verse"><a name="16">16</a>Blíží se bědy, jež dolehnou na Moába. Zlo se na něj rychle řítí.</span> <span class="verse"><a name="17">17</a>Projevte mu účast všichni, kdo jste kolem něho, všichni, kdo znáte jeho jméno. Povězte: »Jak byla zlomena silná hůl, překrásný prut!«</span> <span class="verse"><a name="18">18</a>Ustup ze slávy, seď a žízni, trůnící dcero díbónská. Vytáhl na tebe zhoubce Moábu, tvé pevnosti zničil.</span> <span class="verse"><a name="19">19</a>Stůj na cestě a vyhlížej, ty, jež bydlíš v Aróeru. Ptej se toho, kdo utekl, a té, která unikla. Zeptej se: »Co se stalo?«</span> <span class="verse"><a name="20">20</a>Moáb byl zahanben, ztroskotal! Kvilte a úpějte! Oznamte v údolí Arnónu, že Moáb je zahuben."</span> <span class="verse"><a name="21">21</a>Soud přišel na rovinatou zemi, na Cholón, na Jahasu, proti Méfaatu,</span> <span class="verse"><a name="22">22</a>proti Díbónu, proti Nebó, proti Bét-diblatajimu,</span> <span class="verse"><a name="23">23</a>proti Kirjatajimu, proti Bét-gamúlu, proti Bét-meónu,</span> <span class="verse"><a name="24">24</a>proti Kerijótu a proti Bosře i proti všem městům moábské země, vzdáleným i blízkým.</span> <span class="verse"><a name="25">25</a>"Moábův roh byl odseknut, jeho paže roztříštěna, je výrok Hospodinův.</span> <span class="verse"><a name="26">26</a>Opojte ho, protože se vyvyšoval nad Hospodina! Moáb se udáví svým zvratkem, také on bude na posměch.</span> <span class="verse"><a name="27">27</a>Což tobě nebyl Izrael na posměch? Byl snad dopaden mezi zloději, že potřásáš hlavou, kdykoli o něm mluvíš?"</span> <span class="verse"><a name="28">28</a>"Opusťte města, usaďte se na skalisku, obyvatelé Moábu! Buďte jako holubice, která hnízdí nad samou propastí.</span> <span class="verse"><a name="29">29</a>Slýchali jsme o pýše Moába přepyšného, o jeho domýšlivosti, o pyšné jeho povýšenosti, o jeho nadutém srdci.</span> <span class="verse"><a name="30">30</a>Já znám, je výrok Hospodinův, jeho zpupnost, k ničemu nejsou jeho žvásty, k ničemu není, co dělají.</span> <span class="verse"><a name="31">31</a>Proto kvílím nad Moábem, kvůli celému Moábu úpím, nad muži Kír-cheresu se bude lkát.</span> <span class="verse"><a name="32">32</a>Pláču nad tebou, sibemská vinná révo, víc než jsem plakal nad Jaezerem! Tvé úponky pronikly za moře, až k moři, Jaezeru, dosahovaly. Na tvou letní sklizeň i na tvé vinobraní vpadl zhoubce.</span> <span class="verse"><a name="33">33</a>Přestaly radost a jásot v sadu i v celé moábské zemi. Zastavil jsem víno, z lisu nepoteče, nebude se už lisovat s výskáním. Výskání nebude!"</span> <span class="verse"><a name="34">34</a>"Protože křik Chešbónu dolehl až do Eleále, až do Jahasu, vydávají svůj hlas od Sóaru až do Chóronajimu a Eglat-šelišije; i povodí Nimrímu bude zpustošeným krajem.</span> <span class="verse"><a name="35">35</a>Učiním přítrž Moábovi, je výrok Hospodinův, tomu, jenž vystupuje na posvátné návrší a pálí kadidlo svým bohům.</span> <span class="verse"><a name="36">36</a>Proto mi bude kvůli Moábovi hlučet srdce jako píšťaly, mé srdce bude hlučet jako píšťaly pro muže Kír-cheresu, protože všechno, co zanechal, zahyne.</span> <span class="verse"><a name="37">37</a>Na každé hlavě bude lysina, každá brada bude přistřižena, na všech rukou budou smuteční zářezy a na bedrech žíněné suknice.</span> <span class="verse"><a name="38">38</a>Na všech moábských střechách a na všech jeho prostranstvích se budou konat smuteční obřady, protože jsem roztříštil Moába jako nádobu, která se nelíbí, je výrok Hospodinův.</span> <span class="verse"><a name="39">39</a>Jak ztroskotal! Kvilte! Jak se Moáb zahanbeně obrátil zády! Moáb bude předmětem posměchu a zděšení všem, kteří jsou kolem něho."</span> <span class="verse"><a name="40">40</a>Neboť toto praví Hospodin: "Hle, zhoubce se vrhne dolů jako orel a roztáhne křídla nad Moábem,</span> <span class="verse"><a name="41">41</a>dobyta budou města i hrady zdolány, srdce moábských bohatýrů v onen den bude jako srdce ženy sevřené bolestí.</span> <span class="verse"><a name="42">42</a>Moáb bude vyhlazen, už nebude lidem, protože se vyvyšoval nad Hospodina.</span> <span class="verse"><a name="43">43</a>Postrach, propast, past na tebe, obyvateli Moábu, je výrok Hospodinův.</span> <span class="verse"><a name="44">44</a>Kdo uteče před postrachem, padne do propasti, a kdo vyleze z propasti, do pasti se lapí, protože na něj, na Moába uvedu rok potrestání, je výrok Hospodinův.</span> <span class="verse"><a name="45">45</a>Ve stínu Chešbónu stanou vysílení utečenci, avšak z Chešbónu vyšlehne oheň a z prostředku Síchonu plamen a pozře skráně Moába, temeno hřmotícího lidu.</span> <span class="verse"><a name="46">46</a>Moábe, běda tobě, Kemóšův lid zhyne. Tvoji synové budou odvedeni do zajetí, do zajetí půjdou i tvé dcery.</span> <span class="verse"><a name="47">47</a>Ale v posledních dnech úděl Moábův změním, je výrok Hospodinův." - Až potud soud nad Moábem.</span> </p></div</div></div></body></html>