<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/jer/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/jer">Jeremiah</a> &gt <strong>Chapter 4</strong></div><p><span class="verse"><a name="1">1</a>"Obrátíš-li se, Izraeli, je výrok Hospodinův, obrať se ke mně! Jestliže odstraníš své ohyzdné modly, abych je neměl na očích, a nebudeš se toulat,</span> <span class="verse"><a name="2">2</a>Budeš-li přísahat: »Jakože živ je Hospodin« a dbát pravdy, soudu a spravedlnosti, pak si budou jeho jménem žehnat pronárody a budou se jím chlubit."</span> <span class="verse"><a name="3">3</a>Toto praví Hospodin mužům judským i jeruzalémským: "Zorejte si úhor, nesejte do trní!</span> <span class="verse"><a name="4">4</a>Obřežte se kvůli Hospodinu, obřežte svá neobřezaná srdce, mužové judští, obyvatelé Jeruzaléma, aby mé rozhořčení nevyšlehlo jako oheň a nehořelo a nikdo by je neuhasil, a to pro vaše zlé skutky.</span> <span class="verse"><a name="5">5</a>Oznamte v Judsku, rozhlaste v Jeruzalémě, mluvte, trubte na polnici v té zemi, volejte naplno a vyřiďte: »Shromážděte se! Vejděme do opevněných měst.«</span> <span class="verse"><a name="6">6</a>Vztyčte korouhev na Sijónu! Bez prodlení prchněte do bezpečí! Od severu přivedu zlo a velikou zkázu.</span> <span class="verse"><a name="7">7</a>Z houštiny vystoupil lev. Ničitel pronárodů vyrazil vpřed, vyšel ze svého místa, aby z tvé země učinil spoušť. Tvá města budou vylidněna, budou bez obyvatel.</span> <span class="verse"><a name="8">8</a>Proto se opásejte žíněnou suknicí, naříkejte a bědujte, neboť se od nás neodvrátil Hospodinův planoucí hněv."</span> <span class="verse"><a name="9">9</a>"A stane se v onen den, je výrok Hospodinův, král ztratí rozvahu, ztratí rozvahu i velmožové, kněží budou naplněni děsem a proroci budou trnout."</span> <span class="verse"><a name="10">10</a>Říkám: "Ach, Panovníku Hospodine, podvedl jsi tento lid i Jeruzalém. Řekl jsi: »Budete mít pokoj« a zatím meč pronikl až k duši."</span> <span class="verse"><a name="11">11</a>V onen čas bude řečeno tomuto lidu i Jeruzalému: "Žene se žhoucí vítr přes holá návrší v poušti na dceru mého lidu, nebude převívat, nebude pročišťovat.</span> <span class="verse"><a name="12">12</a>Přižene se ke mně vítr silnější než oni; teď také já nad nimi vyhlásím soud.</span> <span class="verse"><a name="13">13</a>Hle, vystupuje jako mračna, jako vichřice je jeho vozba, jeho koně jsou rychlejší než orlové. »Běda nám budeme vyhubeni!«</span> <span class="verse"><a name="14">14</a>Smyj ze svého srdce zlo, Jeruzaléme, a budeš spasen. Jak dlouho budeš v svém nitru přechovávat ničemné myšlenky?</span> <span class="verse"><a name="15">15</a>Z Danu je slyšet zprávu, z Efrajimského pohoří zlověst.</span> <span class="verse"><a name="16">16</a>Hle, připomeňte pronárodům, rozhlaste po Jeruzalémě: »Přicházejí hlídky z daleké země, jejich hlas se rozléhá nad judskými městy.</span> <span class="verse"><a name="17">17</a>Budou kolem Jeruzaléma jako ti, kdo hlídají pole, protože se proti mně vzbouřil, je výrok Hospodinův.«</span> <span class="verse"><a name="18">18</a>Způsobí ti to tvá cesta a tvé skutky. Je to plod tvé zloby, zhořkne ti a zasáhne tvé srdce!"</span> <span class="verse"><a name="19">19</a>Nitro, mé nitro! Jak se chvěji! Srdce se mi svírá, srdce mi buší, nemohu mlčet. Slyšíš, má duše, hlas polnice, válečný ryk?</span> <span class="verse"><a name="20">20</a>Zkáza za zkázou se hlásí, celá země je zpleněna. Náhle byly vypleněny mé stany, znenadání mé stanové houně.</span> <span class="verse"><a name="21">21</a>Jak dlouho budu vidět korouhev, slyšet hlas polnice?</span> <span class="verse"><a name="22">22</a>"Můj lid je pošetilý, nezná se ke mně, jsou to synové pomatení, nemají rozum. Jsou moudří, ale ke zlému, dobro konat nedovedou."</span> <span class="verse"><a name="23">23</a>Viděl jsem zemi, a hle, je pustá a prázdná, nebesa jsou beze světla.</span> <span class="verse"><a name="24">24</a>Viděl jsem hory, a hle, třesou se, všechny pahorky se otřásají.</span> <span class="verse"><a name="25">25</a>Viděl jsem, a hle, nikde žádný člověk, i všechno nebeské ptactvo odletělo.</span> <span class="verse"><a name="26">26</a>Viděl jsem, a hle, sad je pouští, všechna města v něm jsou podvrácena Hospodinem, jeho planoucím hněvem.</span> <span class="verse"><a name="27">27</a>Toto praví Hospodin: "Celá země bude zpustošená, ale neskončím s ní docela.</span> <span class="verse"><a name="28">28</a>Země nad tím bude truchlit, zachmuří se nebe shůry, neboť jsem vyhlásil, co mám v úmyslu, a neželím toho a od toho neupustím."</span> <span class="verse"><a name="29">29</a>Před hřmotem jezdců a lučištníků prchá celé město, zalezli do houští, vystoupili na skaliska. Celé město je opuštěné, není žádného, kdo by v něm bydlel.</span> <span class="verse"><a name="30">30</a>Ale ty, vypleněná, co to děláš? Odíváš se karmínem, zdobíš se zlatými ozdobami, líčíš si oči? Nadarmo se krášlíš, záletníci tebou pohrdají, budou ti ukládat o život.</span> <span class="verse"><a name="31">31</a>Slyším křik, jako když se rodička bolestí svíjí, sténání, jako když rodí poprvé, křik dcery sijónské, po dechu lapá, rozprostírá dlaně: "Běda mi, jsem tak bezmocná, vydána vrahů!"</span> </p></div</div></div></body></html>