<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/nah/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/nah">Nahum</a> &gt <strong>Chapter 3</strong></div><p><span class="verse"><a name="1">1</a>Běda městu, jež se brodí v krvi! Je samá přetvářka, je plné loupeží, kořistění nebere konce.</span> <span class="verse"><a name="2">2</a>Slyš! Bičů svist, dunění kol! Dusot koní, hřmot vozby!</span> <span class="verse"><a name="3">3</a>Útok jezdců, zášlehy mečů, blýskání kopí! Přemnoho skolených, hromady mrtvých těl, bezpočet mrtvol, až přes ně klopýtají!</span> <span class="verse"><a name="4">4</a>To všechno pro mnohá smilstva Nevěstky, přesvůdné mistryně kouzel. Svým smilstvem kupčí s pronárody, svými kouzly kupčí s čeleděmi.</span> <span class="verse"><a name="5">5</a>Chystám se však na tebe, je výrok Hospodina zástupů. Až přes tvář ti vyhrnu sukni a ukáži tvou nahotu pronárodům, královstvím tvou hanbu.</span> <span class="verse"><a name="6">6</a>Nakydám na tebe neřád, potupím tě, postavím na pranýř.</span> <span class="verse"><a name="7">7</a>Kdokoli tě spatří, prchne od tebe. Řekne: "Ninive propadlo záhubě, kdo se nad ním ustrne?" Kde vyhledám ty, kdo by tě potěšili?</span> <span class="verse"><a name="8">8</a>Jsi snad lepší, než byly Théby Amónovy, trůnící mezi proudy, obklopeny vodami? Moře jim bylo valem, jejich hradby se zdvihaly z moře.</span> <span class="verse"><a name="9">9</a>Kúš tak mocný, Egypt nekonečný, Pút i Lúbim byly tvými pomocníky.</span> <span class="verse"><a name="10">10</a>I Théby byly přesídleny, odešly do zajetí. Jejich nemluvňata byla drcena na rozích všech ulic; o jejich slavné se losovalo, všichni jejich velmožové byli spoutáni řetězy.</span> <span class="verse"><a name="11">11</a>I ty se opojíš a budeš omámeno. I ty budeš hledat záštitu před nepřítelem.</span> <span class="verse"><a name="12">12</a>Všechny tvé pevnosti však budou jako fíkovníky s ranými plody: až se jimi zatřese, spadnou do úst tomu, kdo je chce jíst.</span> <span class="verse"><a name="13">13</a>Tvůj lid uprostřed tebe jsou baby. Brány tvé země se dokořán otevřou tvým nepřátelům, tvé závory pozře oheň.</span> <span class="verse"><a name="14">14</a>Navaž si vodu, než budeš obleženo! Zpevni svá opevnění! Šlapej jíl, hněť hlínu, chop se formy na cihly!</span> <span class="verse"><a name="15">15</a>Oheň tě tam pozře, vytne meč, pozře tě jako brouci. Byť vás bylo spousta jako brouků, byť vás bylo spousta jako kobylek,</span> <span class="verse"><a name="16">16</a>byť tvých překupníků bylo víc než nebeských hvězd, brouci se vykuklí a odlétnou.</span> <span class="verse"><a name="17">17</a>Tvoji strážci jsou jak kobylky, tvoji úředníci jak hejna sarančat: v zimním čase zalezou do škvír zídek, ale jak vysvitne slunce, ulétnou a nevíš, kam se poděly.</span> <span class="verse"><a name="18">18</a>Již dřímou tvoji pastýři, asyrský králi, ulehli tvoji vznešení. Tvůj lid je rozehnán po horách, nikdo jej neshromáždí.</span> <span class="verse"><a name="19">19</a>Nikdo neošetří tvé těžké poranění, bolestná zůstane tvá rána. Všichni, kdo o tobě uslyší, zatleskají nad tebou v dlaně. Vždyť na koho nedoléhala bez přestání tvá zloba?</span> </p></div</div></div></body></html>