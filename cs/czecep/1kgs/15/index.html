<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/1kgs/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/1kgs">1 Kings</a> &gt <strong>Chapter 15</strong></div><p><span class="verse"><a name="1">1</a>V osmnáctém roce vlády krále Jarobeáma, syna Nebatova, se stal králem nad Judou Abijám.</span> <span class="verse"><a name="2">2</a>Kraloval v Jeruzalémě tři léta. Jeho matka se jmenovala Maaka; byla to dcera Abíšalómova.</span> <span class="verse"><a name="3">3</a>Chodil ve všech hříších svého otce, jichž se před ním dopouštěl, a jeho srdce nebylo cele při Hospodinu, jeho Bohu, jako srdce jeho otce Davida.</span> <span class="verse"><a name="4">4</a>Ale pro Davida mu dal Hospodin, jeho Bůh, v Jeruzalémě planoucí světlo; vzbudil po něm jeho syna a upevnil Jeruzalém.</span> <span class="verse"><a name="5">5</a>To proto, že David činil to, co je správné v Hospodinových očích, a po celý svůj život se neodchýlil od ničeho, co mu on přikázal, kromě té věci s Chetejcem Urijášem.</span> <span class="verse"><a name="6">6</a>Válka mezi Rechabeámem a Jarobeámem trvala po všechna léta Abijámova života.</span> <span class="verse"><a name="7">7</a>O ostatních příbězích Abijámových, o všem, co konal, se píše, jak známo, v Knize letopisů králů judských. Válka mezi Abijámem a Jarobeámem trvala dál.</span> <span class="verse"><a name="8">8</a>I ulehl Abijám ke svým otcům a pohřbili ho v Městě Davidově. Po něm se stal králem jeho syn Ása.</span> <span class="verse"><a name="9">9</a>Ve dvacátém roce vlády izraelského krále Jarobeáma se stal králem Ása, král judský.</span> <span class="verse"><a name="10">10</a>Kraloval v Jeruzalémě jedenačtyřicet let. Jeho matka se jmenovala Maaka; byla to dcera Abíšalómova.</span> <span class="verse"><a name="11">11</a>Ása činil to, co je správné v Hospodinových očích, jako jeho otec David.</span> <span class="verse"><a name="12">12</a>Vymýtil ze země ty, kdo se oddávali modlářskému smilstvu, a odstranil všechny hnusné modly, které udělali jeho otcové.</span> <span class="verse"><a name="13">13</a>Také svou matku Maaku zbavil jejího královského postavení za to, že udělala nestvůrnou modlu pro Ašéru. Ása její nestvůrnou modlu podťal a spálil v Kidrónském úvalu.</span> <span class="verse"><a name="14">14</a>I když nebyla odstraněna posvátná návrší, přece bylo srdce Ásovo po všechny jeho dny cele při Hospodinu.</span> <span class="verse"><a name="15">15</a>Svaté dary svého otce i své svaté dary, stříbro, zlato a různé předměty, přinesl do Hospodinova domu.</span> <span class="verse"><a name="16">16</a>Válka mezi Ásou a Baešou, králem izraelským, trvala po všechny jejich dny.</span> <span class="verse"><a name="17">17</a>Izraelský král Baeša vytáhl proti Judsku. Vystavěl Rámu, aby zabránil judskému králi Ásovi vycházet a vcházet.</span> <span class="verse"><a name="18">18</a>Ása vzal všechno stříbro a zlato, které zbylo v pokladech domu Hospodinova, i poklady domu královského a předal je svým služebníkům. Ty pak poslal král Ása k aramejskému králi Ben-hadadovi, synu Tabrimóna, syna Chezjóna, který sídlil v Damašku, se vzkazem:</span> <span class="verse"><a name="19">19</a>"Máme spolu smlouvu, měli ji i můj a tvůj otec. Zde ti posílám stříbro a zlato jako úplatu. Nuže, zruš svou smlouvu s izraelským králem Baešou, ať ode mne odtáhne."</span> <span class="verse"><a name="20">20</a>Ben-hadad krále Ásu uposlechl a poslal velitele se svými vojsky proti izraelským městům. Vybil Ijón, Ábel-bét-maaku, celý Kinerót a celou zemi Neftalí.</span> <span class="verse"><a name="21">21</a>Když to Baeša uslyšel, přestal stavět Rámu. Sídlil v Tirse.</span> <span class="verse"><a name="22">22</a>Král Ása vyzval celé Judsko, všechny bez výjimky, aby z Rámy odnášeli kámen a dřevo, z nichž stavěl Baeša. Král Ása z toho vystavěl Gebu Benjamínovu a Mispu.</span> <span class="verse"><a name="23">23</a>O všech ostatních příbězích Ásových, o všech jeho bohatýrských činech, o všem, co konal, i o městech, která vystavěl, se píše, jak známo, v Knize letopisů králů judských; pouze ve stáří byl nemocen na nohy.</span> <span class="verse"><a name="24">24</a>I ulehl Ása ke svým otcům a byl pohřben vedle svých otců v městě svého otce Davida. Po něm se stal králem jeho syn Jóšafat.</span> <span class="verse"><a name="25">25</a>V druhém roce vlády judského krále Ásy se stal králem nad Izraelem Nádab, syn Jarobeámův. Kraloval nad Izraelem dva roky.</span> <span class="verse"><a name="26">26</a>Dopouštěl se toho, co je zlé v Hospodinových očích. Chodil po cestě svého otce, v jeho hříchu, jímž svedl k hříchu Izraele.</span> <span class="verse"><a name="27">27</a>Proti němu zosnoval spiknutí Baeša, syn Achijášův, z domu Isacharova. V Gibetónu, který patří Pelištejcům, ho Baeša zabil. Nádab a všechen Izrael totiž Gibetón obléhali.</span> <span class="verse"><a name="28">28</a>Baeša ho usmrtil v třetím roce vlády judského krále Ásy a kraloval místo něho.</span> <span class="verse"><a name="29">29</a>Když se ujal kralování, vybil všechen dům Jarobeámův, nezanechal Jarobeámovi nic, co mělo dech; vyhladil jej podle slova Hospodinova, které ohlásil skrze svého služebníka Achijáše Šíloského.</span> <span class="verse"><a name="30">30</a>To pro Jarobeámovy hříchy, jichž se dopouštěl a jimiž svedl k hříchu Izraele, pro jeho urážky, jimiž urážel Hospodina, Boha Izraele.</span> <span class="verse"><a name="31">31</a>O ostatních příbězích Nádabových, o všem, co konal, se píše, jak známo, v Knize letopisů králů izraelských.</span> <span class="verse"><a name="32">32</a>Válka mezi Ásou a izraelským králem Baešou trvala po všechny jejich dny.</span> <span class="verse"><a name="33">33</a>V třetím roce vlády judského krále Ásy se stal králem nad celým Izraelem Baeša, syn Achijášův. Kraloval v Tirse dvacet čtyři roky.</span> <span class="verse"><a name="34">34</a>Dopouštěl se toho, co je zlé v Hospodinových očích. Chodil po cestě Jarobeámově, v jeho hříchu, jímž svedl k hříchu Izraele.</span> </p></div</div></div></body></html>