<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/1kgs/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/1kgs">1 Kings</a> &gt <strong>Chapter 7</strong></div><p><span class="verse"><a name="1">1</a>Svůj dům stavěl Šalomoun třináct let, než jej zcela dokončil:</span> <span class="verse"><a name="2">2</a>Vystavěl dům Libanónského lesa, dlouhý sto loket, široký padesát loket a vysoký třicet loket, na čtyřech řadách cedrových sloupů; na sloupech byly cedrové trámy.</span> <span class="verse"><a name="3">3</a>Byl přikryt cedrovým dřevem spočívajícím na nosnících, které byly na sloupech. Těch bylo čtyřicet pět, po patnácti v jedné řadě.</span> <span class="verse"><a name="4">4</a>A dal udělat tři řady okenních ostění, takže třikrát bylo okno proti oknu.</span> <span class="verse"><a name="5">5</a>Všechny vchody s veřejemi měly obdélníková ostění a třikrát bylo okno proti oknu.</span> <span class="verse"><a name="6">6</a>Udělal také sloupovou síň dlouhou padesát loket a širokou třicet loket. Vpředu byla předsíň se sloupy a schodištěm.</span> <span class="verse"><a name="7">7</a>Udělal i trůnní síň, kde soudil; soudní síň byla obložena cedrovým dřevem od podlahy ke stropu.</span> <span class="verse"><a name="8">8</a>Jeho dům, v němž sídlil, byl v jiném nádvoří stranou soudní síně a byl udělán jako ona. Šalomoun udělal stejným způsobem jako onu síň také dům pro dceru faraónovu, kterou pojal za ženu.</span> <span class="verse"><a name="9">9</a>Všechno uvnitř i zvenčí bylo z ušlechtilého kamene, z kvádrů řezaných na míru pilou, a to od základu až k horním okrajům a od vnějšku až do velkého nádvoří.</span> <span class="verse"><a name="10">10</a>Základy byly z ušlechtilého kamene, z velkých kamenů, z kamenů o deseti a osmi loktech,</span> <span class="verse"><a name="11">11</a>a nad tím kvádry z ušlechtilého kamene, řezané na míru, a cedrové dřevo.</span> <span class="verse"><a name="12">12</a>Kolem bylo velké nádvoří ohražené zdí ze tří vrstev kamenných kvádrů a z jedné vrstvy cedrových trámů po vzoru vnitřního nádvoří domu Hospodinova a předsíně toho domu.</span> <span class="verse"><a name="13">13</a>Král Šalomoun poslal pro Chírama z Týru.</span> <span class="verse"><a name="14">14</a>Byl to syn jedné vdovy z pokolení Neftalíova; jeho otec byl Týřan, řemeslník obrábějící měď. Byl naplněn moudrostí, rozumností a poznáním, takže se vyznal v každé práci s mědí. Přišel ke králi Šalomounovi a konal všechnu svěřenou práci.</span> <span class="verse"><a name="15">15</a>Vytvořil dva bronzové sloupy; jeden sloup byl vysoký osmnáct loket a dal se obepnout šňůrou dvanáct loket dlouhou; stejně tak sloup druhý.</span> <span class="verse"><a name="16">16</a>Udělal též dvě hlavice, odlité z bronzu, a nasadil je na vrchol sloupů; jedna i druhá hlavice byly vysoké pět loket.</span> <span class="verse"><a name="17">17</a>Na hlavicích, které byly na vrcholu sloupů, bylo proplétané mřížování s řetízkovými ozdobami. Sedm jich bylo na jedné i na druhé hlavici.</span> <span class="verse"><a name="18">18</a>Ke sloupům udělal dvě řady granátových jablek kolem každého mřížování přikrývajícího hlavici na vrcholu sloupu; stejně to udělal s druhou hlavicí.</span> <span class="verse"><a name="19">19</a>Hlavice na vrcholu sloupů u chrámové předsíně byly zakončeny lilií čtyři lokte vysokou.</span> <span class="verse"><a name="20">20</a>Na obou sloupech bylo nahoře kolem vydutí hlavic připevněno k mřížování dvě stě granátových jablek v řadách, u obou hlavic.</span> <span class="verse"><a name="21">21</a>Sloupy postavil u předsíně chrámu. Postavil pravý sloup a dal mu jméno Jakín. Pak postavil levý sloup a dal mu jméno Bóaz.</span> <span class="verse"><a name="22">22</a>Sloupy byly na vrcholku zakončeny lilií. Tak byla dohotovena práce na sloupech.</span> <span class="verse"><a name="23">23</a>Odlil také moře o průměru deseti loket, okrouhlé, pět loket vysoké; dalo se obepnout měřicí šňůrou dlouhou třicet loket.</span> <span class="verse"><a name="24">24</a>Pod jeho okrajem je dokola vroubilo věncoví, deset ozdob na jeden loket; lemovaly moře dokola. Věncoví bylo odlito ve dvou řadách spolu s ním.</span> <span class="verse"><a name="25">25</a>Moře spočívalo na dvanácti býcích; tři byli obráceni na sever, tři na západ, tři na jih a tři na východ. Na nich bylo moře položeno a zadky všech byly obráceny dovnitř.</span> <span class="verse"><a name="26">26</a>Bylo na dlaň silné a jeho okraj byl udělán jako okraj poháru nebo rozkvetlé lilie. Pojalo dva tisíce batů.</span> <span class="verse"><a name="27">27</a>Udělal také deset bronzových stojanů; každý stojan byl čtyři lokte dlouhý, čtyři lokte široký a tři lokte vysoký.</span> <span class="verse"><a name="28">28</a>Stojany byly udělány tak, že jejich kostru tvořily lišty spojované příčkami.</span> <span class="verse"><a name="29">29</a>Na lištách mezi příčkami byli znázorněni lvi, býci a cherubové a nad příčkami pod lvy a býky se vinuly věnce.</span> <span class="verse"><a name="30">30</a>Každý stojan měl čtyři bronzová kola s bronzovými osami. Jeho čtyři rohové sloupky vybíhaly v ramena. Ramena byla odlita vždy proti věncům a nesla nádrž.</span> <span class="verse"><a name="31">31</a>Okraj nádrže vyčníval nad prstenec stojanu o jeden loket. Byl kruhový, přiměřeně udělaný, široký jeden a půl lokte, a také na něm byla odlita výzdoba. Lišty stojanů však tvořily čtyřúhelníky, nikoli kruhy.</span> <span class="verse"><a name="32">32</a>Pod lištami byla čtyři kola s osami vsazenými do stojanu a každé kolo bylo vysoké jeden a půl lokte.</span> <span class="verse"><a name="33">33</a>Kola byla stejná jako u válečného vozu; jejich osy, loukotě, paprsky a náboje byly celé lité.</span> <span class="verse"><a name="34">34</a>Na čtyřech rozích každého stojanu byla čtyři ramena; ramena vycházela ze stojanu.</span> <span class="verse"><a name="35">35</a>Nahoře měl stojan dokola obrubu půl lokte vysokou a držadla spojená s lištami.</span> <span class="verse"><a name="36">36</a>Na plochy držadel a lišt vyryl cheruby, lvy a palmy na každé volné místo a věnce kolem.</span> <span class="verse"><a name="37">37</a>Všech deset stojanů udělal týmž způsobem: všechny byly jednotně odlity, měly jednotnou míru a jednotný tvar.</span> <span class="verse"><a name="38">38</a>Udělal také deset bronzových nádrží. Každá nádrž měla obsah čtyřicet batůa v průměru měla čtyři lokte. Na každém z deseti stojanů byla jedna nádrž.</span> <span class="verse"><a name="39">39</a>Pět stojanů postavil při pravé straně domu a pět při levé; moře postavil po pravé straně domu k jihovýchodu.</span> <span class="verse"><a name="40">40</a>Chíram také udělal kotlíky, lopaty a kropenky. Tak dokončil Chíram veškerou práci, kterou dělal králi Šalomounovi pro Hospodinův dům:</span> <span class="verse"><a name="41">41</a>dva sloupy a kulovité hlavice na vrchol obou sloupů, dvoje mřížování, aby obě kulovité hlavice na vrcholu sloupů přikrývalo,</span> <span class="verse"><a name="42">42</a>čtyři sta granátových jablek k obojímu mřížování, po dvou řadách granátových jablek na jedno mřížování, aby obě kulovité hlavice na sloupech přikrývaly,</span> <span class="verse"><a name="43">43</a>dále deset stojanů a deset nádrží na stojany,</span> <span class="verse"><a name="44">44</a>jedno moře a dvanáct býků jako podstavce pod moře,</span> <span class="verse"><a name="45">45</a>i hrnce, lopaty a kropenky a všechny ty předměty, které udělal Chíram králi Šalomounovi pro Hospodinův dům; byly z leštěného bronzu.</span> <span class="verse"><a name="46">46</a>Král je dal odlévat v jordánském okrsku mezi Sukótem a Saretanem do forem v zemi.</span> <span class="verse"><a name="47">47</a>Šalomoun upustil od vážení všech předmětů, protože jich bylo převeliké množství; na váhu mědi se nehledělo.</span> <span class="verse"><a name="48">48</a>Šalomoun tedy udělal všechny předměty, které byly pro Hospodinův dům: zlatý oltář a zlatý stůl, na nějž se kladl předkladný chléb,</span> <span class="verse"><a name="49">49</a>svícny potažené lístkovým zlatem, pět napravo a pět nalevo před svatostánkem, jejich květy, kahánky a kleště na knoty ze zlata,</span> <span class="verse"><a name="50">50</a>misky, nože, kropenky, číše a pánve potažené lístkovým zlatem; zlaté byly i stěžeje ke dveřím velesvatyně uvnitř domu a ke dveřím hlavní chrámové lodi.</span> <span class="verse"><a name="51">51</a>Tak byla ukončena všechna práce, kterou vykonal král Šalomoun pro Hospodinův dům. Šalomoun tam pak vnesl svaté dary svého otce Davida; stříbrné a zlaté i ostatní předměty uložil mezi poklady Hospodinova domu.</span> </p></div</div></div></body></html>