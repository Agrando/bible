<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/1kgs/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/1kgs">1 Kings</a> &gt <strong>Chapter 13</strong></div><p><span class="verse"><a name="1">1</a>Když Jarobeám stanul u oltáře, aby pálil kadidlo, přišel do Bét-elu z Judska muž Boží s Hospodinovým slovem.</span> <span class="verse"><a name="2">2</a>Volal proti oltáři na Hospodinův pokyn: "Oltáři, oltáři, toto praví Hospodin: »Hle, Davidovu domu se narodí syn jménem Jóšijáš. Ten bude na tobě obětovat kněze posvátných návrší, kteří na tobě pálí kadidlo. Budou se na tobě spalovat i lidské kosti.«"</span> <span class="verse"><a name="3">3</a>Téhož dne dal i věštecké znamení: "Toto je věštecké znamení, které ohlásil Hospodin: Hle, oltář se roztrhne a popel z obětí, který je na něm, se rozsype."</span> <span class="verse"><a name="4">4</a>Když uslyšel král Jarobeám slovo muže Božího, které zvolal proti oltáři v Bét-elu, vztáhl od oltáře svou ruku a poručil: "Chopte se ho!" Ale ruka, kterou proti němu vztáhl, strnula, takže ji nemohl přitáhnout k sobě zpět.</span> <span class="verse"><a name="5">5</a>Oltář se roztrhl a popel z obětí se z oltáře rozsypal podle věšteckého znamení, které muž Boží učinil na Hospodinův pokyn.</span> <span class="verse"><a name="6">6</a>Král se na muže Božího obrátil se slovy: "Prosím, pros Hospodina, svého Boha, o shovívavost a modli se za mne, abych mohl přitáhnout ruku k sobě zpět." Muž Boží prosil Hospodina o shovívavost a král přitáhl ruku k sobě zpět a byla zase jako dřív.</span> <span class="verse"><a name="7">7</a>Král k muži Božímu promluvil: "Pojď se mnou do domu, posilni se a dám ti dar."</span> <span class="verse"><a name="8">8</a>Muž Boží králi odvětil: "I kdybys mi dal polovinu svého domu, nepůjdu s tebou. Na tomto místě nebudu jíst chléb ani pít vodu,</span> <span class="verse"><a name="9">9</a>neboť tak mi přikázal Hospodin svým slovem: »Nebudeš jíst chléb ani pít vodu a nevrátíš se zpět cestou, kterou jsi šel.«"</span> <span class="verse"><a name="10">10</a>Muž Boží pak odešel jinou cestou a nevracel se cestou, po níž do Bét-elu přišel.</span> <span class="verse"><a name="11">11</a>V Bét-elu bydlel jeden starý prorok. Jeho synové přišli a vyprávěli mu o všech činech, které toho dne vykonal muž Boží v Bét-elu. Vyprávěli svému otci i o tom, co promluvil ke králi.</span> <span class="verse"><a name="12">12</a>Nato se jich otec zeptal: "Kterou cestou odešel?" Jeho synové viděli, kudy muž Boží, který přišel z Judska, odešel.</span> <span class="verse"><a name="13">13</a>Poručil tedy synům: "Osedlejte mi osla!" Osedlali mu osla, on na něj nasedl</span> <span class="verse"><a name="14">14</a>a jel za mužem Božím. Našel jej, jak sedí pod posvátným stromem. Řekl mu: "Ty jsi ten muž Boží, který přišel z Judska?" Odpověděl: "Jsem."</span> <span class="verse"><a name="15">15</a>Nato mu řekl: "Pojď se mnou do domu a pojez chléb."</span> <span class="verse"><a name="16">16</a>Muž Boží pravil: "Nemohu se s tebou vrátit, nepůjdu s tebou. Na tomto místě nebudu jíst chléb ani s tebou pít vodu,</span> <span class="verse"><a name="17">17</a>neboť tak mi nařídil Hospodin svým slovem: »Nebudeš tam jíst chléb ani pít vodu ani se nevrátíš cestou, po níž jsi šel.«"</span> <span class="verse"><a name="18">18</a>On mu však řekl: "I já jsem prorok jako ty. Na Hospodinův pokyn ke mně promluvil anděl: »Přiveď ho s sebou zpátky do svého domu, ať pojí chléb a napije se vody.«" Tak ho obelhal.</span> <span class="verse"><a name="19">19</a>I vrátil se s ním, jedl chléb v jeho domě a pil vodu.</span> <span class="verse"><a name="20">20</a>Když ještě seděli za stolem, stalo se slovo Hospodinovo k proroku, který ho přivedl zpět.</span> <span class="verse"><a name="21">21</a>Zvolal na muže Božího, který přišel z Judska: "Toto praví Hospodin: »Poněvadž ses vzepřel rozkazu Hospodinovu a nedodržel jsi příkaz, který ti dal Hospodin, tvůj Bůh,</span> <span class="verse"><a name="22">22</a>ale vrátil ses a jedls chléb a pils vodu na místě, o němž ti řekl: Nebudeš tam jíst chléb ani pít vodu, nedostane se tvé mrtvé tělo do hrobu tvých otců.«"</span> <span class="verse"><a name="23">23</a>Když prorok, kterého přivedl zpět, pojedl a napil se, osedlal mu osla</span> <span class="verse"><a name="24">24</a>a on odejel. Na cestě ho přepadl lev a usmrtil ho. Jeho mrtvola ležela na cestě a vedle ní stál osel; i lev stál vedle mrtvoly.</span> <span class="verse"><a name="25">25</a>Tu šli kolem nějací muži a viděli na cestě ležící mrtvolu i lva stojícího vedle té mrtvoly. Přišli do města, v němž bydlel ten starý prorok, a vykládali o tom.</span> <span class="verse"><a name="26">26</a>Když to uslyšel prorok, který ho přivedl z cesty zpět, řekl: "To je muž Boží, který se vzepřel Hospodinovu rozkazu. Hospodin jej vydal lvu a ten ho roztrhal a usmrtil podle slova, které k němu Hospodin promluvil."</span> <span class="verse"><a name="27">27</a>Pak rozkázal svým synům: "Osedlejte mi osla!" Osedlali mu ho.</span> <span class="verse"><a name="28">28</a>Odejel a nalezl mrtvolu ležící na cestě; vedle mrtvoly stál osel i lev. Lev nesežral mrtvolu ani neroztrhal osla.</span> <span class="verse"><a name="29">29</a>Prorok zvedl mrtvolu muže Božího, naložil ji na osla a vezl ji zpět. Ten starý prorok přišel do města, naříkal nad ním a pohřbil ho.</span> <span class="verse"><a name="30">30</a>Jeho mrtvé tělo uložil do svého hrobu a naříkali nad ním: "Běda, můj bratře!"</span> <span class="verse"><a name="31">31</a>Po pohřbu řekl svým synům: "Až umřu, pochovejte mě do hrobu, v němž je pohřben muž Boží. Vedle jeho kostí uložte i mé kosti.</span> <span class="verse"><a name="32">32</a>Jistě se stane to, co na Hospodinův pokyn volal proti oltáři v Bét-elu i proti všem domům na posvátných návrších v samařských městech."</span> <span class="verse"><a name="33">33</a>Ani po této události se Jarobeám neodvrátil od své zlé cesty, ale dál dělal kněze posvátných návrší ze spodiny lidu. Kdo chtěl, toho pověřil, aby byl knězem posvátných návrší.</span> <span class="verse"><a name="34">34</a>Touto věcí se Jarobeámův dům prohřešil, a proto musel být zničen a vyhlazen z povrchu země.</span> </p></div</div></div></body></html>