<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/1kgs/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/1kgs">1 Kings</a> &gt <strong>Chapter 17</strong></div><p><span class="verse"><a name="1">1</a>Elijáš Tišbejský z přistěhovalců gileádských řekl Achabovi: "Jakože živ je Hospodin, Bůh Izraele, v jehož jsem službách, v těchto letech nebude rosa ani déšť, leč na mé slovo."</span> <span class="verse"><a name="2">2</a>I stalo se k němu slovo Hospodinovo:</span> <span class="verse"><a name="3">3</a>"Jdi odtud a obrať se na východ a skryj se u potoka Kerítu proti Jordánu.</span> <span class="verse"><a name="4">4</a>Z potoka budeš pít a přikázal jsem havranům, aby tě tam opatřovali potravou."</span> <span class="verse"><a name="5">5</a>Šel tedy a učinil, jak řekl Hospodin. Usadil se u potoka Kerítu proti Jordánu.</span> <span class="verse"><a name="6">6</a>A havrani mu přinášeli chléb i maso ráno a chléb i maso večer a z potoka pil.</span> <span class="verse"><a name="7">7</a>Uplynula řada dnů a potok vyschl, protože v zemi nenastaly deště.</span> <span class="verse"><a name="8">8</a>I stalo se k němu slovo Hospodinovo:</span> <span class="verse"><a name="9">9</a>"Vstaň a jdi do Sarepty, jež je u Sidónu, a usaď se tam. Hle, přikázal jsem tam jedné vdově, aby tě opatřovala potravou."</span> <span class="verse"><a name="10">10</a>Vstal tedy a šel do Sarepty. Přišel ke vchodu do města, a hle, jedna vdova tam sbírá dříví. Zavolal na ni: "Naber mi prosím trochu vody do nádoby, abych se napil."</span> <span class="verse"><a name="11">11</a>Když ji šla nabrat, zavolal na ni: "Vezmi pro mě prosím s sebou skývu chleba."</span> <span class="verse"><a name="12">12</a>Řekla: "Jakože živ je Hospodin, tvůj Bůh, nemám nic upečeno, mám ve džbánu jen hrst mouky a v láhvi trochu oleje. Hle, sbírám trochu dříví. Pak to půjdu připravit pro sebe a svého syna. Najíme se a zemřeme."</span> <span class="verse"><a name="13">13</a>Elijáš jí řekl: "Neboj se. Jdi a udělej, co jsi řekla. Jen mi z toho nejdřív připrav malý podpopelný chléb a přines mi jej. Potom připravíš jídlo pro sebe a svého syna,</span> <span class="verse"><a name="14">14</a>neboť toto praví Hospodin, Bůh Izraele: »Mouka ve džbánu neubude a olej v láhvi nedojde až do dne, kdy dá Hospodin zemi déšť.«"</span> <span class="verse"><a name="15">15</a>Šla a udělala, jak Elijáš řekl, a měla co jíst po mnoho dní ona i on i její dům.</span> <span class="verse"><a name="16">16</a>Mouka ve džbánu neubývala a olej v láhvi nedocházel podle slova Hospodinova, které ohlásil skrze Elijáše.</span> <span class="verse"><a name="17">17</a>Po těchto událostech onemocněl syn té ženy, paní domu. V nemoci se mu přitížilo, ba již přestal dýchat.</span> <span class="verse"><a name="18">18</a>Tu řekla Elijášovi: "Co ti bylo do mých věcí, muži Boží? Přišel jsi ke mně, abys mi připomněl mou nepravost a mému synu přivodil smrt?"</span> <span class="verse"><a name="19">19</a>On jí řekl: "Dej mi svého syna!" Vzal jí ho z klína, vynesl jej do pokojíka na střeše, kde bydlel, a položil ho na své lože.</span> <span class="verse"><a name="20">20</a>Pak volal k Hospodinu: "Hospodine, můj Bože, cožpak i té vdově, u které jsem hostem, způsobíš zlo a přivodíš jejímu synu smrt?"</span> <span class="verse"><a name="21">21</a>Třikrát se nad dítětem sklonil a volal k Hospodinu: "Hospodine, můj Bože, ať se prosím vrátí do tohoto dítěte život!"</span> <span class="verse"><a name="22">22</a>Hospodin Elijášův hlas vyslyšel, do dítěte se navrátil život a ožilo.</span> <span class="verse"><a name="23">23</a>Elijáš dítě vzal, snesl je z pokojíka na střeše do domu, dal je jeho matce a řekl: "Pohleď, tvůj syn je živ."</span> <span class="verse"><a name="24">24</a>Žena Elijášovi odpověděla: "Nyní jsem poznala, že jsi muž Boží a že slovo Hospodinovo v tvých ústech je pravdivé."</span> </p></div</div></div></body></html>