<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/1kgs/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/1kgs">1 Kings</a> &gt <strong>Chapter 1</strong></div><p><span class="verse"><a name="1">1</a>Král David zestárl a dosáhl vysokého věku. Přikrývali ho pokrývkami, ale nemohl se zahřát.</span> <span class="verse"><a name="2">2</a>Proto mu jeho služebníci navrhli: "Ať vyhledají králi, našemu pánu, dívku pannu, aby byla králi k službám a opatrovala ho; bude též uléhat po tvém boku a zahřívat krále, našeho pána."</span> <span class="verse"><a name="3">3</a>Hledali tedy po celém izraelském území krásnou dívku, až našli Šúnemanku Abíšagu a přivedli ji ke králi.</span> <span class="verse"><a name="4">4</a>Byla to překrásná dívka; opatrovala krále a obsluhovala ho. Král ji však nepoznal.</span> <span class="verse"><a name="5">5</a>Adónijáš, syn Chagítin, se vynášel: "Kralovat budu já." A opatřil si vůz, koně a padesát mužů, kteří běhali před ním.</span> <span class="verse"><a name="6">6</a>Otec ho po celý ten čas nezarmoutil otázkou: "Co to děláš?" Také on byl velmi pěkné postavy; narodil se po Abšalómovi.</span> <span class="verse"><a name="7">7</a>Dohodl se s Jóabem, synem Serújiným, a s knězem Ebjátarem. Ti Adónijáše podporovali.</span> <span class="verse"><a name="8">8</a>Avšak kněz Sádok a Benajáš, syn Jójadův, ani prorok Nátan a Šimeí, Reí a Davidovi bohatýři při Adónijášovi nestáli.</span> <span class="verse"><a name="9">9</a>Adónijáš připravil obětní hod, brav, skot a vykrmený dobytek, u kamene Zócheletu, který je vedle pramene Rogelu, a pozval všechny své bratry, královy syny, i všechny judské muže, královy služebníky.</span> <span class="verse"><a name="10">10</a>Ale proroka Nátana, Benajáše, bohatýry a svého bratra Šalomouna nepozval.</span> <span class="verse"><a name="11">11</a>I řekl Nátan Bat-šebě, matce Šalomounově: "Neslyšela jsi, že se Adónijáš, syn Chagítin, stal králem? A David, náš pán, o tom neví.</span> <span class="verse"><a name="12">12</a>Pojď tedy, poradím ti, jak se zachráníš ty i tvůj syn Šalomoun.</span> <span class="verse"><a name="13">13</a>Nuže, vejdi ke králi Davidovi a zeptej se ho: »Což jsi ty sám, králi, můj pane, nepřísahal své otrokyni: Tvůj syn Šalomoun bude po mně králem, ten dosedne na můj trůn? Proč se tedy stal králem Adónijáš?«</span> <span class="verse"><a name="14">14</a>Zatímco tam ještě budeš s králem mluvit, přijdu za tebou a potvrdím tvá slova."</span> <span class="verse"><a name="15">15</a>Bat-šeba tedy vešla do pokojíka ke králi. Král totiž byl už velmi starý a Šúnemanka Abíšag ho obsluhovala.</span> <span class="verse"><a name="16">16</a>Bat-šeba před králem padla na kolena a poklonila se mu. Král se otázal: "Co si přeješ?"</span> <span class="verse"><a name="17">17</a>Odpověděla mu: "Můj pane, ty jsi své otrokyni přísahal při Hospodinu, svém Bohu: »Tvůj syn Šalomoun bude po mně králem, ten dosedne na můj trůn«.</span> <span class="verse"><a name="18">18</a>A hle, teď se stal králem Adónijáš, a ty, králi, můj pane, o tom nevíš.</span> <span class="verse"><a name="19">19</a>Už připravil obětní hod, býky a velké množství vykrmeného dobytka a bravu, a pozval všechny královy syny, kněze Ebjátara a velitele vojska Jóaba, ale tvého služebníka Šalomouna nepozval.</span> <span class="verse"><a name="20">20</a>K tobě, králi, můj pane, se upírají oči celého Izraele, abys jim oznámil, kdo po tobě dosedne na trůn krále, mého pána.</span> <span class="verse"><a name="21">21</a>Kdyby se stalo, že by král, můj pán, ulehl ke svým otcům, budeme tu stát já a můj syn Šalomoun jako hříšníci."</span> <span class="verse"><a name="22">22</a>Zatímco ještě mluvila s králem, přišel prorok Nátan.</span> <span class="verse"><a name="23">23</a>Oznámili králi: "Je tu prorok Nátan." Vstoupil před krále a klaněl se mu tváří až k zemi.</span> <span class="verse"><a name="24">24</a>Pak se Nátan otázal: "Králi, můj pane, což jsi řekl: »Po mně bude králem Adónijáš, ten dosedne na můj trůn«?</span> <span class="verse"><a name="25">25</a>Dnes totiž sestoupil a připravil obětní hod, býky a množství vykrmeného dobytka a bravu, a pozval všechny královy syny i velitele vojska a kněze Ebjátara a oni s ním jedí a pijí a provolávají: »Ať žije král Adónijáš!«</span> <span class="verse"><a name="26">26</a>Ale mne, tvého služebníka, ani kněze Sádoka a Benajáše, syna Jójadova, ani tvého služebníka Šalomouna nepozval.</span> <span class="verse"><a name="27">27</a>Pochází tento rozkaz vskutku od krále, mého pána? Neuvědomil jsi svého služebníka o tom, kdo po tobě dosedne na trůn, králi, můj pane."</span> <span class="verse"><a name="28">28</a>Král David odpověděl: "Zavolejte mi Bat-šebu." Vešla před krále a zůstala před ním stát.</span> <span class="verse"><a name="29">29</a>Král se zapřisáhl: "Jakože živ je Hospodin, který mě vykoupil z každého soužení,</span> <span class="verse"><a name="30">30</a>jak jsem ti přísahal při Hospodinu, Bohu Izraele, králem bude po mně tvůj syn Šalomoun, ten dosedne na můj trůn místo mne; učiním tak ještě dnes."</span> <span class="verse"><a name="31">31</a>Bat-šeba padla na kolena, poklonila se králi tváří k zemi a řekla: "Ať navěky žije král David, můj pán."</span> <span class="verse"><a name="32">32</a>Potom král David nařídil: "Zavolejte mi kněze Sádoka, proroka Nátana a Benajáše, syna Jójadova." Když předstoupili před krále,</span> <span class="verse"><a name="33">33</a>král jim řekl: "Vezměte s sebou služebníky svého pána, posaďte mého syna Šalomouna na mou mezkyni a doveďte ho dolů ke Gichónu.</span> <span class="verse"><a name="34">34</a>Tam ho kněz Sádok a prorok Nátan pomažou za krále nad Izraelem. Zatroubíte na polnici a budete volat: »Ať žije král Šalomoun!«</span> <span class="verse"><a name="35">35</a>Pak půjdete za ním vzhůru a on přijde, dosedne na můj trůn a bude králem místo mne. Je to můj příkaz, aby on byl vévodou nad Izraelem i nad Judou."</span> <span class="verse"><a name="36">36</a>Benajáš, syn Jójadův, králi odpověděl: "Stane se! Tak rozhodl Hospodin, Bůh krále, mého pána.</span> <span class="verse"><a name="37">37</a>Jako byl Hospodin při králi, mém pánu, tak ať je při Šalomounovi a ať vyvýší jeho trůn nad trůn krále Davida, mého pána."</span> <span class="verse"><a name="38">38</a>Kněz Sádok, prorok Nátan a Benajáš, syn Jójadův, i Keretejci a Peletejci sešli dolů; Šalomouna posadili na mezkyni krále Davida a vedli ho ke Gichónu.</span> <span class="verse"><a name="39">39</a>Kněz Sádok vzal ze stanu Hospodinova roh s olejem a Šalomouna pomazal. Zatroubili na polnici a všechen lid provolal: "Ať žije král Šalomoun!"</span> <span class="verse"><a name="40">40</a>Všechen lid pak šel vzhůru za ním, pískal na píšťaly a převelice se radoval; země od toho hluku až pukala.</span> <span class="verse"><a name="41">41</a>Adónijáš a všichni pozvaní, kteří byli s ním, to uslyšeli, když hostina končila. Jóab zaslechl zvuk polnice a otázal se: "Co je to ve městě za velký halas?"</span> <span class="verse"><a name="42">42</a>Zatímco ještě mluvil, přišel Jónatan, syn kněze Ebjátara, a Adónijáš mu řekl: "Pojď, ty jsi statečný muž a jistě přinášíš dobrou zvěst."</span> <span class="verse"><a name="43">43</a>Ale Jónatan Adónijášovi odpověděl: "Naopak. Král David, náš pán, ustanovil za krále Šalomouna.</span> <span class="verse"><a name="44">44</a>Král s ním poslal kněze Sádoka, proroka Nátana a Benajáše, syna Jójadova, i Keretejce a Peletejce a posadili ho na královu mezkyni.</span> <span class="verse"><a name="45">45</a>Kněz Sádok a prorok Nátan ho u Gichónu pomazali za krále, a když šli odtamtud radostně vzhůru, město halasilo. To byl ten zvuk, který jste zaslechli.</span> <span class="verse"><a name="46">46</a>Šalomoun už dosedl na královský trůn.</span> <span class="verse"><a name="47">47</a>Královi služebníci přišli rovněž a dobrořečili našemu pánu, králi Davidovi: »Ať tvůj Bůh učiní jméno Šalomounovo slavnějším než tvé jméno a ať vyvýší jeho trůn nad tvůj trůn.« A král se na svém lůžku poklonil.</span> <span class="verse"><a name="48">48</a>Poté král řekl: »Požehnán buď Hospodin, Bůh Izraele, že nám dal dnes toho, kdo bude sedět na mém trůnu, a že to mé oči vidí.«"</span> <span class="verse"><a name="49">49</a>Tu se všichni pozvaní, kteří byli při Adónijášovi, roztřásli, vstali a každý šel svou cestou.</span> <span class="verse"><a name="50">50</a>I Adónijáš vstal a ze strachu před Šalomounem šel a chytil se rohů oltáře.</span> <span class="verse"><a name="51">51</a>Šalomounovi oznámili: "Hle, Adónijáš se bojí krále Šalomouna, drží se rohů oltáře a říká: »Ať mi dnes král Šalomoun odpřisáhne, že svého služebníka neusmrtí mečem.«"</span> <span class="verse"><a name="52">52</a>Šalomoun řekl: "Bude-li se chovat jako statečný muž, ani vlas mu nespadne na zem, bude-li však na něm shledáno něco zlého, zemře."</span> <span class="verse"><a name="53">53</a>Král Šalomoun ho dal odvést od oltáře a on přišel a poklonil se králi Šalomounovi. Šalomoun mu řekl: "Jdi do svého domu."</span> </p></div</div></div></body></html>