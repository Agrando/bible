<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/1kgs/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/1kgs">1 Kings</a> &gt <strong>Chapter 6</strong></div><p><span class="verse"><a name="1">1</a>Čtyři sta osmdesát let po vyjití Izraelců z egyptské země, čtvrtého roku svého kralování nad Izraelem, v měsíci zívu, což je druhý měsíc, začal Šalomoun budovat dům Hospodinu.</span> <span class="verse"><a name="2">2</a>Dům, který král Šalomoun budoval Hospodinu, byl dlouhý šedesát loket, široký dvacet a vysoký třicet loket.</span> <span class="verse"><a name="3">3</a>Délka předsíně před lodí chrámovou byla dvacet loket podle šířky domu a před domem byla široká deset loket.</span> <span class="verse"><a name="4">4</a>V domě dal udělat také okna se zužujícím se ostěním.</span> <span class="verse"><a name="5">5</a>Při zdi domu dal kolem vybudovat přístavbu, při zdech domu kolem lodi chrámové a svatostánku; tak udělal kolem ochozy.</span> <span class="verse"><a name="6">6</a>Přístavba byla dole široká pět loket; ve střední části šest loket a v třetí části sedm loket; dal totiž udělat na vnější zdi domu kolem římsovité výstupky, aby stropní trámy nezasahovaly do zdí domu.</span> <span class="verse"><a name="7">7</a>Když byl dům budován, budovali jej z kamene opracovaného již v lomu. V domě nebylo při budování slyšet kladivo ani dláto, vůbec žádné železné nástroje.</span> <span class="verse"><a name="8">8</a>Vchod ke střednímu ochozu byl na pravé zdi domu; po točitých schodech se vystupovalo na střední ochoz a ze středního do třetího.</span> <span class="verse"><a name="9">9</a>Tak budoval Šalomoun dům a dokončil jej. Přikryl jej cedrovými trámy a cedrovým obložením.</span> <span class="verse"><a name="10">10</a>Při celém domě dal vybudovat přístavbu vysokou vždy pět loket a spojil ji s domem cedrovými kmeny.</span> <span class="verse"><a name="11">11</a>I stalo se slovo Hospodinovo k Šalomounovi:</span> <span class="verse"><a name="12">12</a>"Pokud jde o tento dům, který buduješ: Budeš-li se řídit mými nařízeními, budeš-li uplatňovat má práva, dodržovat všechna má přikázání a podle nich žít, splním na tobě své slovo, které jsem dal tvému otci Davidovi,</span> <span class="verse"><a name="13">13</a>budu bydlet uprostřed Izraelců a Izraele, svůj lid, neopustím."</span> <span class="verse"><a name="14">14</a>Šalomoun budování domu dokončil.</span> <span class="verse"><a name="15">15</a>Obložil také stěny domu uvnitř cedrovými deskami; od podlahy domu až ke stropu obložil vnitřek dřevem a podlahu domu položil z cypřišových desek.</span> <span class="verse"><a name="16">16</a>Dvacet loket od zadní strany domu vybudoval přepážku z cedrových desek od podlahy až ke stropu a uvnitř vybudoval svatostánek, velesvatyni.</span> <span class="verse"><a name="17">17</a>Dům, to je chrámová loď před velesvatyní, měřil čtyřicet loket.</span> <span class="verse"><a name="18">18</a>Uvnitř domu bylo všechno z cedru; v něm byly vyřezány kalichy květů a věncoví z květin. Kámen nebylo vidět.</span> <span class="verse"><a name="19">19</a>V nejvnitřnější části domu zřídil svatostánek, aby tam umístil schránu Hospodinovy smlouvy.</span> <span class="verse"><a name="20">20</a>Před svatostánkem, který byl dvacet loket dlouhý, dvacet loket široký a dvacet loket vysoký a který obložil lístkovým zlatem, umístil oltář z cedrového dřeva a obložil jej.</span> <span class="verse"><a name="21">21</a>Uvnitř obložil Šalomoun dům lístkovým zlatem a oddělil zlatými řetězy prostor před svatostánkem obloženým zlatem.</span> <span class="verse"><a name="22">22</a>Vůbec celý dům obložil zlatem, úplně celý; také oltář, který patřil ke svatostánku, obložil celý zlatem.</span> <span class="verse"><a name="23">23</a>Pro svatostánek zhotovil dva cheruby z olivového dřeva; jejich výška byla deset loket.</span> <span class="verse"><a name="24">24</a>Pět loket měřilo jedno křídlo cheruba a pět loket druhé křídlo, od jednoho konce křídla ke druhému bylo deset loket.</span> <span class="verse"><a name="25">25</a>Také druhý cherub měřil deset loket. Oba cherubové měli stejnou míru a stejný tvar.</span> <span class="verse"><a name="26">26</a>Výška prvního i druhého cheruba byla deset loket.</span> <span class="verse"><a name="27">27</a>Cheruby umístil do nejvnitřnější části domu. Rozprostírali křídla tak, že křídlo jednoho se dotýkalo jedné stěny a křídlo druhého se dotýkalo druhé stěny; jejich druhá křídla se uprostřed domu navzájem dotýkala.</span> <span class="verse"><a name="28">28</a>Také cheruby obložil zlatem.</span> <span class="verse"><a name="29">29</a>Na všechny stěny přední i zadní části domu dal vyřezat dokola řezby cherubů, palem a věncoví z květin.</span> <span class="verse"><a name="30">30</a>Rovněž podlahu přední i zadní části domu obložil zlatem.</span> <span class="verse"><a name="31">31</a>Vchod svatostánku opatřil dveřmi z olivového dřeva; pilíř a veřeje byly pětihranné.</span> <span class="verse"><a name="32">32</a>Obě křídla dveří byla z olivového dřeva. Na ně dal vyřezat řezby cherubů, palem a věncoví z květin a obložil je zlatem. I na cheruby a palmy nanesl zlato.</span> <span class="verse"><a name="33">33</a>Podobně dal zhotovit i pro vchod do chrámové lodi veřeje z olivového dřeva, ale čtverhranné,</span> <span class="verse"><a name="34">34</a>a dvojité dveře z cypřišového dřeva; jedno dveřní křídlo bylo dvojdílné a otáčelo se, též druhé křídlo bylo dvojdílné a otáčelo se.</span> <span class="verse"><a name="35">35</a>A dal na nich vyřezat cheruby, palmy a věncoví z květin a vyryté pak obložit tepaným zlatem.</span> <span class="verse"><a name="36">36</a>Vybudoval také zeď vnitřního nádvoří ze tří vrstev kamenných kvádrů a z jedné vrstvy otesaných cedrových trámů.</span> <span class="verse"><a name="37">37</a>Hospodinův dům byl založen ve čtvrtém roce v měsíci zívu.</span> <span class="verse"><a name="38">38</a>V jedenáctém roce v měsíci búlu, což je osmý měsíc, král dům dokončil podle všech svých směrnic a pokynů. Stavěl jej sedm let.</span> </p></div</div></div></body></html>