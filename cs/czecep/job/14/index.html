<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 14</strong></div><p><span class="verse"><a name="1">1</a>Člověk narozený z ženy má krátký věk, avšak nepokoje do sytosti.</span> <span class="verse"><a name="2">2</a>Jako květ vzejde a zvadne, prchá jako stín a neobstojí.</span> <span class="verse"><a name="3">3</a>Přesto na něj upíráš svůj zrak a přivádíš mě na soud s tebou.</span> <span class="verse"><a name="4">4</a>Kdo dokáže, aby čisté vzešlo z nečistého? Vůbec nikdo.</span> <span class="verse"><a name="5">5</a>Jestliže jsou stanoveny jeho dny, počet jeho měsíců je ve tvé moci, nepřekročí cíl, jejž jsi mu vytkl.</span> <span class="verse"><a name="6">6</a>Odvrať od něho své oči, ať si pooddechne jako nádeník, který je rád, že má den za sebou.</span> <span class="verse"><a name="7">7</a>Stromu zbývá aspoň naděje, že i když podťat, začne rašit znovu a že jeho výhonky růst nepřestanou,</span> <span class="verse"><a name="8">8</a>byť odumřel jeho kořen v zemi a na prach ztrouchnivěl jeho pařez.</span> <span class="verse"><a name="9">9</a>Jak ucítí vodu, pučí znovu, rozvětví se jako mladý stromek.</span> <span class="verse"><a name="10">10</a>Zemře-li muž, rozpadne se. Zhyne-li člověk, kam se poděl?</span> <span class="verse"><a name="11">11</a>Z moře se vytratí vody, řeka opadne a vyschne;</span> <span class="verse"><a name="12">12</a>člověk ulehne a nepovstane a dokud nebesa budou, neprocitne, ze spánku se neprobudí.</span> <span class="verse"><a name="13">13</a>Kéž bys mě skryl v podsvětí a schoval mě, než pomine tvůj hněv, stanovil mi lhůtu a pamatoval na mě.</span> <span class="verse"><a name="14">14</a>Kdyby mohl ožít muž, jenž zemřel, čekal bych po všechny dny své služby, až budu vystřídán.</span> <span class="verse"><a name="15">15</a>Zavolal bys a já bych se ozval, až se ti zasteskne po díle tvých rukou.</span> <span class="verse"><a name="16">16</a>A kdybys pak počítal mé kroky, nedbal bys už mého hříchu,</span> <span class="verse"><a name="17">17</a>zapečetěna by byla do uzlíku má nevěrnost, moji nepravost bys zastřel.</span> <span class="verse"><a name="18">18</a>Také hora se rozpadne a zřítí, i skála se pohne z místa;</span> <span class="verse"><a name="19">19</a>voda kameny omílá, svým proudem odplaví prach země; tak ničíš naději člověka.</span> <span class="verse"><a name="20">20</a>Dotíráš na něho vytrvale, dokud neodejde, měníš jeho tvář a vyhostíš ho.</span> <span class="verse"><a name="21">21</a>Neví, jsou-li jeho synové ve cti, není mu známo, jsou-li v nevážnosti.</span> <span class="verse"><a name="22">22</a>Tělo bolestmi ho souží, sám nad sebou truchlí."</span> </p></div</div></div></body></html>