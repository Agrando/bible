<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 33</strong></div><p><span class="verse"><a name="1">1</a>Ty, Jóbe, slyš dobře mou řeč, všem mým slovům dopřej sluchu.</span> <span class="verse"><a name="2">2</a>Pohleď, otevírám ústa, pod mým patrem promlouvá můj jazyk.</span> <span class="verse"><a name="3">3</a>Má řeč tryská z upřímného srdce, mé rty mluví o poznání vytříbeném.</span> <span class="verse"><a name="4">4</a>Boží duch mě učinil, dech Všemocného mě oživil.</span> <span class="verse"><a name="5">5</a>Můžeš-li, odpovídej, předlož mi svou při, postav se!</span> <span class="verse"><a name="6">6</a>Hle, já budu tvými ústy před Bohem, i já jsem jen kus hlíny.</span> <span class="verse"><a name="7">7</a>Hle, nemusí tě přepadat strach ze mne, ani moje naléhání tebe tížit.</span> <span class="verse"><a name="8">8</a>Řekl jsi to přede mnou a já jsem tvá slova slyšel:</span> <span class="verse"><a name="9">9</a>»Ryzí jsem, prost přestoupení, jsem bez úhony, bez nepravosti.</span> <span class="verse"><a name="10">10</a>Hle, Bůh proti mně záminky hledá, pokládá mě za nepřítele,</span> <span class="verse"><a name="11">11</a>sevřel do klády mé nohy a střeží všechny mé stezky.«</span> <span class="verse"><a name="12">12</a>Hle, odpovídám ti: Zde nejsi v právu, neboť Bůh je větší než člověk.</span> <span class="verse"><a name="13">13</a>Proč s ním vedeš spor? Že svými slovy neodpovídá?</span> <span class="verse"><a name="14">14</a>Bůh přece promluví jednou i podruhé, a člověk to nepostřehne.</span> <span class="verse"><a name="15">15</a>Ve snu, ve vidění nočním, když na lidi padá mrákota, v dřímotě na lůžku,</span> <span class="verse"><a name="16">16</a>tehdy otvírá lidem ucho a zpečeťuje varování, jež jim dal,</span> <span class="verse"><a name="17">17</a>aby člověka odvedl od toho, co páchá, aby muže chránil před vypínavostí,</span> <span class="verse"><a name="18">18</a>aby jeho duši ušetřil před jámou a jeho život aby nezašel hubící střelou.</span> <span class="verse"><a name="19">19</a>Bolestmi je kárán na svém loži, stálým svárem v kostech,</span> <span class="verse"><a name="20">20</a>takže jeho život si oškliví pokrm a jeho duše vytoužené jídlo.</span> <span class="verse"><a name="21">21</a>Jeho tělo se očividně ztrácí, vystupují kosti, které nebývalo vidět.</span> <span class="verse"><a name="22">22</a>Jeho duše se blíží jámě a jeho život jisté smrti.</span> <span class="verse"><a name="23">23</a>Bude-li s ním anděl, tlumočník, jeden z tisíců, a poví-li, že je to přímý člověk,</span> <span class="verse"><a name="24">24</a>tehdy Bůh se nad ním smiluje a řekne: »Vykup ho, ať do jámy nesestoupí; mám za něho výkupné.«</span> <span class="verse"><a name="25">25</a>Jeho tělo bude svěžejší než v mládí, vrátí se do dnů dospívání.</span> <span class="verse"><a name="26">26</a>Bude-li prosit Boha a on v něm najde zalíbení, ukáže mu svou tvář za hlaholu polnic a člověku vrátí jeho spravedlnost.</span> <span class="verse"><a name="27">27</a>Bude zpívat před lidmi a řekne: »Hřešil jsem a převracel, co bylo přímé, ale nebylo mi odplaceno stejným.«</span> <span class="verse"><a name="28">28</a>Bůh vykoupil jeho duši, aby neodešla do jámy, jeho život smí hledět na světlo.</span> <span class="verse"><a name="29">29</a>To vše učiní Bůh pro muže dvakrát i třikrát,</span> <span class="verse"><a name="30">30</a>aby odvrátil jeho duši od jámy a přivedl ke světlu, do světla živých.</span> <span class="verse"><a name="31">31</a>Poslouchej mě, Jóbe, pozorně, mlč, já budu mluvit.</span> <span class="verse"><a name="32">32</a>Bude-li co říci, odpověz mi, promluv, chci pro tebe spravedlnost.</span> <span class="verse"><a name="33">33</a>Nebudeš-li mít co říci, poslouchej mě, mlč a já ti zprostředkuji moudrost."</span> </p></div</div></div></body></html>