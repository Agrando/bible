<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 34</strong></div><p><span class="verse"><a name="1">1</a>Na to navázal Elíhú slovy:</span> <span class="verse"><a name="2">2</a>"Vy moudří, slyšte mé řeči, vy vědoucí, naslouchejte mi.</span> <span class="verse"><a name="3">3</a>Ucho přece přezkušuje řeči, patro vychutnává pokrm.</span> <span class="verse"><a name="4">4</a>Volme si, co je právo, ať zvíme mezi sebou, co je dobré.</span> <span class="verse"><a name="5">5</a>Jób řekl: »Jsem spravedlivý, a Bůh upírá mi právo.</span> <span class="verse"><a name="6">6</a>Mám lhát? Proti svému právu mluvit? Zasáhl mě zkázonosný šíp, avšak ne pro přestoupení.«</span> <span class="verse"><a name="7">7</a>Který muž je jako Jób? Prý pije výsměch jako vodu,</span> <span class="verse"><a name="8">8</a>spolčuje se s pachateli ničemností, obcuje se svévolnými lidmi;</span> <span class="verse"><a name="9">9</a>řekl: »Muži není k ničemu mít zalíbení v Bohu.«</span> <span class="verse"><a name="10">10</a>Proto mě slyšte, rozumní mužové: Daleko je Bůh od svévole, Všemocný od bezpráví.</span> <span class="verse"><a name="11">11</a>Podle toho, co člověk udělá, odplatí jemu, s každým nakládá podle jeho stezky.</span> <span class="verse"><a name="12">12</a>Opravdu, Bůh nejedná svévolně, Všemocný právo nepokřiví.</span> <span class="verse"><a name="13">13</a>Kdo mu dal pod dohled zemi a kdo před něho položil celý svět?</span> <span class="verse"><a name="14">14</a>Kdyby měl na mysli jenom sebe a svého ducha i dech k sobě zpět stáhl,</span> <span class="verse"><a name="15">15</a>tu by všechno tvorstvo rázem vyhynulo, člověk by se obrátil v prach.</span> <span class="verse"><a name="16">16</a>Máš-li tedy rozum, poslyš toto, dopřej sluchu tomu, co říkám.</span> <span class="verse"><a name="17">17</a>Což může panovat ten, kdo nenávidí právo? Nebo Úctyhodného, jenž je spravedlivý, prohlásíš za svévolníka?</span> <span class="verse"><a name="18">18</a>Je snad možno říci králi: »Ty ničemo« nebo urozeným: »Svévolníku«?</span> <span class="verse"><a name="19">19</a>Bůh nestraní velmožům, nedá přednost váženému před nuzákem, protože všichni jsou dílem jeho rukou.</span> <span class="verse"><a name="20">20</a>Umírají v okamžení, třeba o půlnoci. Lid se zachvěje, když odcházejí; i vznešený je odvolán, aniž kdo hne rukou.</span> <span class="verse"><a name="21">21</a>Na cesty každého jsou upřeny jeho oči, on každý krok vidí.</span> <span class="verse"><a name="22">22</a>Není temnoty ani šera smrti, kde by se mohli skrýt pachatelé ničemností.</span> <span class="verse"><a name="23">23</a>Na nikoho nevkládá nic navíc, že by se musel s Bohem soudit.</span> <span class="verse"><a name="24">24</a>Ctihodné bije, nemusí nic vyšetřovat, jiné staví na ta místa;</span> <span class="verse"><a name="25">25</a>je obeznámen s jejich dílem, podvrátí je za noc a jsou rozdrceni.</span> <span class="verse"><a name="26">26</a>Potrestá je jako svévolníky, každý na to bude hledět,</span> <span class="verse"><a name="27">27</a>za to, že se odchýlili pryč od něho a neměli uznání pro žádnou jeho cestu,</span> <span class="verse"><a name="28">28</a>takže se až k němu donesl křik nuzných a slyšel křik utištěných.</span> <span class="verse"><a name="29">29</a>Když zůstane klidný, kdo ho smí prohlásit za svévolníka? Když skrývá tvář, kdo ho může spatřit? A přece bdí nad pronárody i jednotlivci,</span> <span class="verse"><a name="30">30</a>aby nekraloval člověk - rouhač a nestal se svůdcem lidu.</span> <span class="verse"><a name="31">31</a>Sluší se doznat Bohu: »Snáším svůj trest, nebudu už pohoršlivě jednat.</span> <span class="verse"><a name="32">32</a>Poučuj mě o tom, na co nestačí můj pohled. Spáchal-li jsem podlost, už tak neučiním.«</span> <span class="verse"><a name="33">33</a>Má snad odplácet dle tvého, když ty jeho názor za nic nemáš? Ty bys to měl rozhodnout, ne já. Pověz, co víš!</span> <span class="verse"><a name="34">34</a>Rozumní mužové mi přisvědčí a moudrý muž mi bude naslouchat:</span> <span class="verse"><a name="35">35</a>»Jób nemluví uváženě, jeho slova nejsou prozíravá.</span> <span class="verse"><a name="36">36</a>Je třeba jednou provždy Jóba přezkoušet, protože odpovídá jako mužové propadlí ničemnostem.</span> <span class="verse"><a name="37">37</a>Vždyť ke svému hříchu přidává nevěrnost, mezi námi si výsměšně tleská a má mnoho řečí proti Bohu.«"</span> </p></div</div></div></body></html>