<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 4</strong></div><p><span class="verse"><a name="1">1</a>Na to navázal Elífaz Témanský slovy:</span> <span class="verse"><a name="2">2</a>"Neponeseš těžce, zkusí-li to někdo s tebou mluvit? Kdo se však dokáže zdržet domluv?</span> <span class="verse"><a name="3">3</a>Hle, tys napomínal mnohé, ruce ochablé jsi posiloval,</span> <span class="verse"><a name="4">4</a>tvé domluvy pozvedaly klopýtajícího, podlomená kolena jsi utvrzoval.</span> <span class="verse"><a name="5">5</a>Teď došlo na tebe a těžce to neseš, sotva tě to zasáhlo, hned naplněn jsi hrůzou.</span> <span class="verse"><a name="6">6</a>Nedůvěřuješ už ve svou bohabojnost? Nedává ti naději tvůj bezúhonný život?</span> <span class="verse"><a name="7">7</a>Jen se rozpomeň, kdo z nevinných kdy zhynul? Kde upadli přímí do záhuby?</span> <span class="verse"><a name="8">8</a>Pokud jsem já viděl, jen ti, kdo se obírají ničemnostmi, ti, kdo rozsívají trápení, je také sklidí.</span> <span class="verse"><a name="9">9</a>Hynou Božím dechem, když zavane jeho hněv, je s nimi konec.</span> <span class="verse"><a name="10">10</a>Lev řve, kňučí mladý lvíček, lvíčatům jsou zuby vyraženy.</span> <span class="verse"><a name="11">11</a>Bez úlovku hyne lev a lví mláďata se rozeběhnou.</span> <span class="verse"><a name="12">12</a>Cosi se ke mně přikradlo, mé ucho zachytilo šelest;</span> <span class="verse"><a name="13">13</a>při přemítání o nočních viděních, když na lidi se snáší mrákota,</span> <span class="verse"><a name="14">14</a>přepadl mě strach a třásl jsem se, všechny kosti se mi strachem chvěly,</span> <span class="verse"><a name="15">15</a>když jakýsi duch mě míjel, chlupy se mi zježily po těle.</span> <span class="verse"><a name="16">16</a>Stanul - ale jeho zjev jsem nerozeznal, jen podoba jakási stanula před mým zrakem a v tichu jsem slyšel hlas:</span> <span class="verse"><a name="17">17</a>»Což je člověk spravedlivější než Bůh, čistší muž než jeho Učinitel?«</span> <span class="verse"><a name="18">18</a>Nemůže-li věřit vlastním služebníkům, shledává-li omylnost i na andělech,</span> <span class="verse"><a name="19">19</a>tím spíš na těch, kteří přebývají ve hliněných domech a svým základem tkví v prachu; ty rozmáčkne snadnějši než mola.</span> <span class="verse"><a name="20">20</a>Než se setká ráno s večerem, už budou rozdrceni, nežli si to uvědomí, navždy zhynou.</span> <span class="verse"><a name="21">21</a>Bývá s nimi vytrženo i jejich stanové lano; umírají, ale ne v moudrosti.</span> </p></div</div></div></body></html>