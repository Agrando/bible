<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 11</strong></div><p><span class="verse"><a name="1">1</a>Na to navázal Sófar Naamatský slovy:</span> <span class="verse"><a name="2">2</a>"Má takové množství slov zůstat bez odpovědi? Má mluvka být v právu?</span> <span class="verse"><a name="3">3</a>Mohou lidé k tomu, co povídáš, mlčet? Máš ty se dál vysmívat a nikdo tě neusadí?</span> <span class="verse"><a name="4">4</a>Říkáš: »Co jsem zastával, je ryzí, jsem před tebou čistý.«</span> <span class="verse"><a name="5">5</a>Jen kdyby Bůh promluvil a otevřel rty proti tobě,</span> <span class="verse"><a name="6">6</a>prozradil by ti taje moudrosti: dvojnásobný trest k záchraně vede. Věz, že Bůh chce zapomenout na tvé nepravosti.</span> <span class="verse"><a name="7">7</a>Dokážeš vystihnout Boha či obsáhnout dokonalost Všemocného,</span> <span class="verse"><a name="8">8</a>jež nebesa převyšuje? Co chceš dělat? Hlubší je než podsvětí. Co o tom víš?</span> <span class="verse"><a name="9">9</a>Její míra je delší než země, širší nežli moře.</span> <span class="verse"><a name="10">10</a>Chce-li změnit, uzavřít, svolat, kdo ho odvrátí?</span> <span class="verse"><a name="11">11</a>Ano, on zná falešníky, vidí ničemnosti - a srozuměn není.</span> <span class="verse"><a name="12">12</a>Může tupec dostat rozum? Narodí se hříbě divokého osla jako člověk?</span> <span class="verse"><a name="13">13</a>Jestliže teď napravíš své srdce a vztáhneš své ruce k Bohu,</span> <span class="verse"><a name="14">14</a>jestliže dáš ruce pryč od ničemností, nepřipustíš, aby ve tvém stanu přebývala podlost,</span> <span class="verse"><a name="15">15</a>tedy pozdvihneš tvář bez poskvrny, budeš jak odlitý z bronzu, nepocítíš bázně,</span> <span class="verse"><a name="16">16</a>zapomeneš na trápení, bude ve tvých vzpomínkách jak voda, která uplynula.</span> <span class="verse"><a name="17">17</a>Nadejde ti věk jasnější nad poledne, chmury obrátí se v jitro.</span> <span class="verse"><a name="18">18</a>Doufej, naděje ti kyne, pohleď, budeš uléhat v bezpečí.</span> <span class="verse"><a name="19">19</a>Budeš odpočívat a nikdo tě nevyděsí, získat tebe budou si přát mnozí,</span> <span class="verse"><a name="20">20</a>kdežto svévolníkům vypoví zrak, ztratí útočiště, jejich nadějí je: vydechnout duši."</span> </p></div</div></div></body></html>