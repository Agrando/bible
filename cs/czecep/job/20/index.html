<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 20</strong></div><p><span class="verse"><a name="1">1</a>Na to navázal Sófar Naamatský slovy:</span> <span class="verse"><a name="2">2</a>"Jak tak o tom přemítám, musím odporovat, proto abych si pospíšil.</span> <span class="verse"><a name="3">3</a>Důtku, jež mě uráží, vyslechnout musím, ale můj rozumný duch mi velí odpovědět.</span> <span class="verse"><a name="4">4</a>Což nevíš, že je to tak odjakživa, od chvíle, co byl člověk postaven na zemi,</span> <span class="verse"><a name="5">5</a>že plesání svévolníků trvá krátce a radost rouhačů jen okamžik?</span> <span class="verse"><a name="6">6</a>I když ve své povznesenosti se vypíná až k nebi a jeho hlava se dotýká oblaků,</span> <span class="verse"><a name="7">7</a>navždy zanikne tak jako jeho výkal, a kdo jej vídali, řeknou: »Kde je?«</span> <span class="verse"><a name="8">8</a>Odlétne jak sen a nenajdou ho, bude zaplašen jako vidění noční.</span> <span class="verse"><a name="9">9</a>Oko, jež ho spatřovalo, už ho nezahlédne, nikdo ho na jeho místě neuvidí.</span> <span class="verse"><a name="10">10</a>Jeho synové se budou chtít zalíbit nuzným, vlastníma rukama vrátí, co svou silou získal.</span> <span class="verse"><a name="11">11</a>I když jeho kosti jsou plny mladistvé svěžesti, i ta s ním ulehne do prachu.</span> <span class="verse"><a name="12">12</a>Ať si mu zloba připadá v ústech sladká a přechovává ji pod jazykem,</span> <span class="verse"><a name="13">13</a>kochá se v ní, nevzdá se jí, zadržuje ji na svém patře,</span> <span class="verse"><a name="14">14</a>jeho pokrm se mu v útrobách změní, stane se mu ve vnitřnostech zmijím jedem.</span> <span class="verse"><a name="15">15</a>Nahltal se majetku, ale vyzvrátí jej, Bůh mu jej vyžene z břicha.</span> <span class="verse"><a name="16">16</a>Bude sát zmijí jed, hadí jazyk ho zabije.</span> <span class="verse"><a name="17">17</a>Nebude se dívat na tekoucí vody, na řeky, potoky medu a mléka.</span> <span class="verse"><a name="18">18</a>Výtěžek vrátí, nezhltne jej, nad ziskem z obchodu nebude jásat.</span> <span class="verse"><a name="19">19</a>Odstrkoval a opouštěl nuzné, uchvátil dům, ač jej nestavěl.</span> <span class="verse"><a name="20">20</a>V nitru však nepoznal klidu, to, po čem dychtil, ho nezachrání.</span> <span class="verse"><a name="21">21</a>Před jeho žravostí nic neobstálo, proto jeho blahobyt nebude trvalý.</span> <span class="verse"><a name="22">22</a>Při nejhojnějším nadbytku mu bude úzko, dopadnou na něho ruce všech bědných.</span> <span class="verse"><a name="23">23</a>Jen ať si plní své břicho, Bůh na něho sešle svůj planoucí hněv, jeho útroby zasáhne sprškou šípů.</span> <span class="verse"><a name="24">24</a>Bude prchat před železnou zbrojí a postřelí ho bronzový luk.</span> <span class="verse"><a name="25">25</a>Střela pronikne mu zády, blesk jeho žlučí; zajde obklopen přízraky.</span> <span class="verse"><a name="26">26</a>Všechna temnota je pro něj uchována, pohltí ho oheň, který nerozdmýchal člověk, zle dopadne v jeho stanu i ten, kdo vyvázl.</span> <span class="verse"><a name="27">27</a>Nebesa zjeví jeho nepravost a země povstane proti němu.</span> <span class="verse"><a name="28">28</a>Víno z jeho domu se nepřestěhuje jinam, rozplyne se v den Božího hněvu.</span> <span class="verse"><a name="29">29</a>To je úděl svévolného člověka, určený Bohem, Bohem mu přiřčené dědictví.</span> </p></div</div></div></body></html>