<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 16</strong></div><p><span class="verse"><a name="1">1</a>Jób na to odpověděl:</span> <span class="verse"><a name="2">2</a>"Slyšel jsem už mnoho podobného, těšíte mě všichni jen trápením.</span> <span class="verse"><a name="3">3</a>Kdypak skončí to mluvení do větru? Co tě rozjitřuje, že tak odpovídáš?</span> <span class="verse"><a name="4">4</a>Také bych mohl mluvit jako vy, kdybyste vy byli na mém místě, ohánět se proti vám slovy, potřásat nad vámi hlavou.</span> <span class="verse"><a name="5">5</a>Já bych vám však svými ústy dodával odvahu, svými rty bych šetrně projevil soustrast.</span> <span class="verse"><a name="6">6</a>Promluvím-li, nezůstanu ušetřen bolesti, když od toho upustím, co ztratím?</span> <span class="verse"><a name="7">7</a>Naplňuje mě teď, Bože, malomyslností, že jsi zpustošil celou mou pospolitost.</span> <span class="verse"><a name="8">8</a>Zasáhl jsi mě, mám na to svědka, je jím má vychrtlost, ta mi to do očí dokazuje.</span> <span class="verse"><a name="9">9</a>Jeho hněv mě rozsápal, zanevřel na mě, skřípe na mě svými zuby; můj protivník zaostřuje na mě svůj zrak.</span> <span class="verse"><a name="10">10</a>Dokořán na mně otvírají ústa, potupně mě políčkují a všichni se na mě hrnou.</span> <span class="verse"><a name="11">11</a>Bůh mně dal v plen padouchovi, napospas mě vydal spárům svévolníků.</span> <span class="verse"><a name="12">12</a>Žil jsem poklidně, on však mnou zacloumal, uchopil mě za šíji a roztříštil mě; učinil mě svým terčem.</span> <span class="verse"><a name="13">13</a>Obklíčili mě jeho střelci, nelítostně roztíná mé ledví, moji žluč vylévá na zem.</span> <span class="verse"><a name="14">14</a>Drásá mě, jsem celý rozdrásaný, doráží na mě jako bohatýr.</span> <span class="verse"><a name="15">15</a>Na svou zjizvenou kůži jsem si vzal žínici, svůj roh jsem do prachu sklonil.</span> <span class="verse"><a name="16">16</a>Tvář mi opuchla od pláče, na má víčka padlo šero smrti,</span> <span class="verse"><a name="17">17</a>ač násilí na mých rukou nelpí a má modlitba je ryzí.</span> <span class="verse"><a name="18">18</a>Země, krev mou nepřikrývej, můj křik ať nenajde místa klidu!</span> <span class="verse"><a name="19">19</a>Ale nyní, hle, mám svědka na nebesích, můj přímluvce je na výšinách.</span> <span class="verse"><a name="20">20</a>Ať se mi přátelé posmívají, moje oko hledí v slzách k Bohu.</span> <span class="verse"><a name="21">21</a>Kéž je muži dáno hájit se před Bohem, lidskému synu před jeho bližním.</span> <span class="verse"><a name="22">22</a>Vždyť až přejde počet mých let, půjdu stezkou, z níž se nenavrátím.</span> </p></div</div></div></body></html>