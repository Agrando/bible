<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 32</strong></div><p><span class="verse"><a name="1">1</a>Tu přestali oni tři muži Jóbovi odpovídat, protože byl ve vlastních očích spravedlivý.</span> <span class="verse"><a name="2">2</a>Zato vzplanul hněvem Elíhú, syn Berakeela Búzského z čeledi Rámovy; jeho hněv vzplanul proti Jóbovi, protože se pokládal za spravedlivějšího než Bůh.</span> <span class="verse"><a name="3">3</a>Jeho hněv vzplanul i proti jeho třem nepřátelům, protože nenašli správnou odpověď a Jóba prohlašovali za svévolníka.</span> <span class="verse"><a name="4">4</a>Elíhú se slovy k Jóbovi vyčkával, protože ostatní byli věkem starší než on.</span> <span class="verse"><a name="5">5</a>Elíhú však viděl, že v ústech oněch tří mužů není vhodná odpověď, proto vzplanul hněvem.</span> <span class="verse"><a name="6">6</a>Na to tedy navázal Elíhů, syn Berakeela Búzského, slovy: "Co se týče let, jsem mladší, kdežto vy jste kmeti, proto jsem se ostýchal a obával vám sdělit, co vím.</span> <span class="verse"><a name="7">7</a>Řekl jsem si: Ať promluví léta, ti, kteří mají let mnoho, ať s moudrostí seznamují.</span> <span class="verse"><a name="8">8</a>Avšak je to duch člověku daný, dech Všemocného, jenž lidi činí rozumnými.</span> <span class="verse"><a name="9">9</a>Nejsou vždycky moudří ti, kdo mají mnoho let, starci nemusejí vždy rozumět právu.</span> <span class="verse"><a name="10">10</a>Proto říkám: Poslyšte mě. Rovněž já chci sdělit, co vím.</span> <span class="verse"><a name="11">11</a>Hle, čekal jsem na vaše slova, naslouchal jsem vaší rozumnosti, až co svými slovy vystihnete.</span> <span class="verse"><a name="12">12</a>Snažil jsem se vám porozumět, avšak Jóba nikdo neusvědčil, žádný z vás neodpověděl na jeho řeči.</span> <span class="verse"><a name="13">13</a>Neříkejte: »My jsme našli moudrost; Bůh ho odvane jak plevu, a ne člověk.«</span> <span class="verse"><a name="14">14</a>Jób svá slova nezaměřil proti mně, nebudu mu odpovídat vašimi řečmi. -</span> <span class="verse"><a name="15">15</a>Jsou zděšeni, už neodpovídají, slova jim už došla.</span> <span class="verse"><a name="16">16</a>Čekám, ale oni nepromluví, stojí tu a neodpovídají.</span> <span class="verse"><a name="17">17</a>Přispěji tedy já svým dílem, rovněž já chci sdělit, co vím.</span> <span class="verse"><a name="18">18</a>Jsem naplněn slovy, těsno je duchu v mém nitru.</span> <span class="verse"><a name="19">19</a>Hle, mé nitro je jako víno, které nemá průduch, jako nové měchy, jež pukají.</span> <span class="verse"><a name="20">20</a>Musím mluvit, aby se mi ulevilo; otevřu rty a odpovím.</span> <span class="verse"><a name="21">21</a>Nebudu nikomu stranit, nechci nikomu lichotit;</span> <span class="verse"><a name="22">22</a>nevím, co je lichocení, to by mě můj Učinitel brzy smetl.</span> </p></div</div></div></body></html>