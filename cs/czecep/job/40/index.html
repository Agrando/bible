<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 40</strong></div><p><span class="verse"><a name="1">1</a>Hospodin dále řekl Jóbovi toto:</span> <span class="verse"><a name="2">2</a>"Smí se člověk přít se Všemocným? Smí ho kárat? Ten, kdo Boha obvinil, ať odpovídá."</span> <span class="verse"><a name="3">3</a>Jób na to Hospodinu odpověděl:</span> <span class="verse"><a name="4">4</a>"Co ti odpovím, když jsem tak bezvýznamný! Kladu si na ústa ruku.</span> <span class="verse"><a name="5">5</a>Jednou jsem už promluvil a nevím co odpovědět, ba i podruhé, ale nemohu pokračovat."</span> <span class="verse"><a name="6">6</a>Na to odpověděl Jóbovi ze smrště Hospodin slovy:</span> <span class="verse"><a name="7">7</a>"Nuže, opásej si bedra jako muž, budu se tě ptát a poučíš mě.</span> <span class="verse"><a name="8">8</a>Chceš vskutku rušit můj soud, prohlásit mě za svévolníka a sám zůstat spravedlivý?</span> <span class="verse"><a name="9">9</a>Zdalipak máš paži jako Bůh a jako on hřímáš svým hlasem?</span> <span class="verse"><a name="10">10</a>Ozdob se tedy důstojností a vyvýšeností, oblékni si velebnost a vznešenost.</span> <span class="verse"><a name="11">11</a>Vylej všechnu prchlivost svého hněvu, pohleď na každého pyšného a sniž ho,</span> <span class="verse"><a name="12">12</a>pohleď na každého pyšného a zkruš ho, sraz na místě svévolníky,</span> <span class="verse"><a name="13">13</a>ukryj je všechny společně do prachu, jejich tvář ovaž pro úkryt v zemi.</span> <span class="verse"><a name="14">14</a>Potom ti vzdám chválu i já, že tvá pravice tě zachránila.</span> <span class="verse"><a name="15">15</a>Pohleď jen na behemóta, i jeho jsem učinil jako tebe; on jako dobytče žere trávu.</span> <span class="verse"><a name="16">16</a>Pohleď, jakou má sílu v bedrech, jak mocné jsou svaly jeho břicha.</span> <span class="verse"><a name="17">17</a>Napřímí ocas jako cedr, šlachy jeho stehen jsou propletené,</span> <span class="verse"><a name="18">18</a>jeho kosti jsou bronzové válce, jeho hnáty jako železný sochor.</span> <span class="verse"><a name="19">19</a>On byl na počátku Božích cest; jen jeho Učinitel může na něj s mečem.</span> <span class="verse"><a name="20">20</a>Pastvu mu poskytují hory, kde dovádí všeliká zvěř polní,</span> <span class="verse"><a name="21">21</a>uléhá pod lotosem, skryt ve třtině a bahnu.</span> <span class="verse"><a name="22">22</a>Lotos jej zastírá svým stínem, potoční topoly ho obklopují.</span> <span class="verse"><a name="23">23</a>A hle, vzedme-li se řeka, neustoupí, důvěřuje si, i když se mu Jordán do tlamy valí.</span> <span class="verse"><a name="24">24</a>Kdo se mu postaví do očí a provleče mu chřípím smyčku? [ (Job 40:25) Vytáhneš udicí livjátana a zkrotíš provazem jeho jazyk? ] [ (Job 40:26) Vložíš mu do chřípí sítěnou houžev, probodneš mu čelist hákem? ] [ (Job 40:27) Bude se tě doprošovat o smilování a pokorně s tebou mluvit? ] [ (Job 40:28) Uzavře snad s tebou smlouvu, abys jej vzal provždy za otroka? ] [ (Job 40:29) Můžeš si s ním pohrávat jak s ptáčkem? Uvážeš ho pro své děvečky? ] [ (Job 40:30) Budou o něj společníci smlouvat, rozkouskují si ho kupčíci? ] [ (Job 40:31) Propíchneš mu kůži bodci, jeho hlavu rybářskými harpunami? ] [ (Job 40:32) Zkus na něho vložit ruku! Pomysli na boj, a neuděláš to. ]</span> </p></div</div></div></body></html>