<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 38</strong></div><p><span class="verse"><a name="1">1</a>Na to odpověděl Jóbovi ze smrště Hospodin slovy:</span> <span class="verse"><a name="2">2</a>"Kdo to zatemňuje úradek Boží neuváženými slovy?</span> <span class="verse"><a name="3">3</a>Nuže, opásej si bedra jako muž, budu se tě ptát a poučíš mě.</span> <span class="verse"><a name="4">4</a>Kde jsi byl, když jsem zakládal zemi? Pověz, víš-li něco rozumného o tom.</span> <span class="verse"><a name="5">5</a>Víš, kdo stanovil její rozměry, kdo nad ní natáhl měřící šňůru?</span> <span class="verse"><a name="6">6</a>Do čeho jsou zapuštěny její podstavce, kdo kladl její úhelný kámen,</span> <span class="verse"><a name="7">7</a>zatímco jitřní hvězdy společně plesaly a všichni synové Boží propukli v hlahol?</span> <span class="verse"><a name="8">8</a>Kdo sevřel moře vraty, když se valilo z lůna země,</span> <span class="verse"><a name="9">9</a>když jsem mu určil za oděv mračno a za plénku temný mrak,</span> <span class="verse"><a name="10">10</a>když jsem mu stanovil meze, položil závory a vrata</span> <span class="verse"><a name="11">11</a>a řekl: »Až sem smíš přijít, ale ne dál; zde se složí tvé nespoutané vlnobití!«</span> <span class="verse"><a name="12">12</a>Zdali jsi ty někdy za svých dnů dal příkaz jitru a vykázal jitřence její místo,</span> <span class="verse"><a name="13">13</a>aby se chopila okrajů země a svévolníci byli z ní vytřeseni?</span> <span class="verse"><a name="14">14</a>Země se mění jak hlína pod pečetidlem, ale oni tu stojí, ač jsou jen šat.</span> <span class="verse"><a name="15">15</a>Svévolníkům bude odepřeno světlo a zvednutá paže bude přeražena.</span> <span class="verse"><a name="16">16</a>Přišel jsi až ke zřídlu moře, procházel ses po dně propastné tůně?</span> <span class="verse"><a name="17">17</a>Byly ti odkryty brány smrti, brány šeré smrti jsi spatřil?</span> <span class="verse"><a name="18">18</a>Postřehls celou šíři země? Pověz, znáš-li to všechno.</span> <span class="verse"><a name="19">19</a>Kde je cesta k obydlí světla? Kde má své místo temnota?</span> <span class="verse"><a name="20">20</a>Můžeš je vykázat do jejich hranic? Máš ponětí o stezkách k jejich domu?</span> <span class="verse"><a name="21">21</a>Tušil jsi, že se jednou narodíš a jak velký bude počet tvých dnů?</span> <span class="verse"><a name="22">22</a>Přišel jsi někdy ke skladům sněhu, spatřil jsi sklady krupobití,</span> <span class="verse"><a name="23">23</a>které si šetřím pro časy soužení, pro den války a boje?</span> <span class="verse"><a name="24">24</a>Kde je cesta k místu, kde se dělí světlo? Odkud se žene na zemi východní vítr?</span> <span class="verse"><a name="25">25</a>Kdo vyryl koryta povodni a bouřnému mračnu cestu,</span> <span class="verse"><a name="26">26</a>aby pršelo na liduprázdnou zemi, na poušť, v níž člověka není,</span> <span class="verse"><a name="27">27</a>aby se napojila místa pustá a zpustošená a vzešla mladá tráva?</span> <span class="verse"><a name="28">28</a>Má snad déšť otce? Kdo zplodil krůpěje rosy?</span> <span class="verse"><a name="29">29</a>Z čího lůna vyšel led? Kdo rodí nebeské jíní?</span> <span class="verse"><a name="30">30</a>Vody tuhnou na kámen, zamrzá hladina propastné tůně.</span> <span class="verse"><a name="31">31</a>Dovedeš spoutat mihotavý třpyt Plejád nebo rozvázat pouta Orióna?</span> <span class="verse"><a name="32">32</a>Vyvedeš hvězdy zvířetníku v pravý čas a povedeš souhvězdí Lva s jeho mladými?</span> <span class="verse"><a name="33">33</a>Víš, jaké jsou řády nebes? Ty jsi je ustanovil, aby dozírala na zemi?</span> <span class="verse"><a name="34">34</a>Pozvedneš svůj hlas k oblaku, aby tě přikryla spousta vod?</span> <span class="verse"><a name="35">35</a>Posíláš snad pro blesky, aby přišly a ohlásily se ti: »Tu jsme«?</span> <span class="verse"><a name="36">36</a>Kdo dal ibisovi moudrost a kouhoutovi rozum?</span> <span class="verse"><a name="37">37</a>Kdo je tak moudrý, aby sečetl mraky? Kdo složí nebeské měchy,</span> <span class="verse"><a name="38">38</a>když prach se v slitinu spojí a hroudy k sobě přilnou?</span> <span class="verse"><a name="39">39</a>Můžeš ulovit pro lva kořist a uspokojit lačnost lvíčat,</span> <span class="verse"><a name="40">40</a>když se krčí v peleších, číhají ve svém doupěti v houští?</span> <span class="verse"><a name="41">41</a>Kdo opatří úlovek krkavci, když jeho mláďata volají k Bohu a bloudí bez potravy?</span> </p></div</div></div></body></html>