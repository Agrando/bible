<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 8</strong></div><p><span class="verse"><a name="1">1</a>Na to navázal Bildad Šúchský slovy:</span> <span class="verse"><a name="2">2</a>"Chceš takhle rozprávět ještě dlouho? Slova tvých úst jsou jako prudký vítr.</span> <span class="verse"><a name="3">3</a>Což Bůh křiví právo, Všemocný snad překrucuje spravedlnost?</span> <span class="verse"><a name="4">4</a>Jestliže tví synové se proti němu prohřešili, vydal jsi v moc jejich nevěrnosti.</span> <span class="verse"><a name="5">5</a>Budeš-li však za úsvitu hledat Boha a o milost prosit Všemocného,</span> <span class="verse"><a name="6">6</a>budeš-li ryzí a přímý, jistě bude nad tebou bdít a obnoví tvůj příbytek pro tvou spravedlnost.</span> <span class="verse"><a name="7">7</a>Pakli toho, cos měl prve, bylo málo, převelice vzroste, co budeš mít potom.</span> <span class="verse"><a name="8">8</a>Jen se zeptej předešlého pokolení, a co vyzkoumali jejich otcové, buď hotov slyšet.</span> <span class="verse"><a name="9">9</a>Jsme tu jenom od včerejška, nic jsme nepoznali, naše dny jsou na zemi jen stínem.</span> <span class="verse"><a name="10">10</a>Oni tě však poučí, řeknou ti všichno, a ze svého srdce pronesou řeč.</span> <span class="verse"><a name="11">11</a>Cožpak roste rákos, kde není bažina? Může bez vody vzrůst sítí?</span> <span class="verse"><a name="12">12</a>Ještě raší, posekat je nelze, a schne dříve než ostatní tráva.</span> <span class="verse"><a name="13">13</a>Tak je tomu se stezkami všech, kteří na Boha zapomněli, naděje rouhače přijde vniveč;</span> <span class="verse"><a name="14">14</a>ve své důvěřivé jistotě se zklame, jeho doufání - toť pavučina.</span> <span class="verse"><a name="15">15</a>Opře se o svůj dům, ale ten neobstojí, podrží se ho, on však nebude stát.</span> <span class="verse"><a name="16">16</a>Na slunci je plný mízy, jeho výhonek přerůstá ze zahrady,</span> <span class="verse"><a name="17">17</a>jeho kořeny se proplétají kamennými valy, lze jej vidět i v kamenných domech.</span> <span class="verse"><a name="18">18</a>Je-li však vyhlazen ze svého místa, ono se ho zřekne: »Nikdy jsem tě nevidělo.«</span> <span class="verse"><a name="19">19</a>Hle, takové jsou radosti jeho cesty; z jeho prachu vyraší hned jiný.</span> <span class="verse"><a name="20">20</a>Ovšem, bezúhonného Bůh nezavrhne ani ruku zlovolníků neposílí.</span> <span class="verse"><a name="21">21</a>Jistě naplní tvá ústa smíchem a hlaholem tvé rty.</span> <span class="verse"><a name="22">22</a>Kdo tě nenávidí, budou oblečeni v hanbu, po stanu svévolných nezbude nic."</span> </p></div</div></div></body></html>