<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 28</strong></div><p><span class="verse"><a name="1">1</a>Stříbro má své naleziště a zlato místo, kde se čistí,</span> <span class="verse"><a name="2">2</a>železo se získává z prachu, z rudy se taví měď.</span> <span class="verse"><a name="3">3</a>Člověk překonává tmu, prozkoumává v říši šeré smrti temný kámen do každého koutku.</span> <span class="verse"><a name="4">4</a>Proráží šachtu daleko od místa, kde přebývá. Zapomenuti, bez půdy pod nohama, na laně se houpou a kývají, vzdáleni lidem.</span> <span class="verse"><a name="5">5</a>Země, z níž vzchází chléb, je vespod zpřevracena jakoby ohněm;</span> <span class="verse"><a name="6">6</a>v jejím kamení je ložisko safírů, jsou v něm i zlatá zrnka.</span> <span class="verse"><a name="7">7</a>Dravý pták tam nezná stezku, oko luňáka ji nezahlédne,</span> <span class="verse"><a name="8">8</a>mláďě šelmy po ní nešlapalo, lev po ní nevleče kořist.</span> <span class="verse"><a name="9">9</a>Člověk vztáhl ruku po křemeni, hory zpřevracel až do základů,</span> <span class="verse"><a name="10">10</a>do skal vytesal štoly, jeho oko spatřilo kdejaký skvost,</span> <span class="verse"><a name="11">11</a>zamezil prosakování proudících vod, a co se tají v zemi, vynáší na světlo.</span> <span class="verse"><a name="12">12</a>Ale moudrost, kde se najde? Kde je místo rozumnosti?</span> <span class="verse"><a name="13">13</a>Člověk nezná její cenu, v zemi živých se nenajde.</span> <span class="verse"><a name="14">14</a>Propastná tůň praví: »Ve mně není«,moře říká: »Já ji nemám«.</span> <span class="verse"><a name="15">15</a>Nelze ji získat za lístkové zlato, její hodnota se nevyváží stříbrem,</span> <span class="verse"><a name="16">16</a>nemůže být zaplacena ofírským zlatem, vzácným karneolem či safírem.</span> <span class="verse"><a name="17">17</a>Nedá se srovnat se zlatem či se sklem ani směnit za věci z ryzího zlata,</span> <span class="verse"><a name="18">18</a>natož za korál a křišťál; moudrost má větší cenu než perly.</span> <span class="verse"><a name="19">19</a>Nedá se srovnat s kúšským topasem, nedá se zaplatit nejčistším zlatem.</span> <span class="verse"><a name="20">20</a>Odkud tedy přichází moudrost? Kde je místo rozumnosti?</span> <span class="verse"><a name="21">21</a>Je utajena před očima všeho živého, zahalena i před nebeským ptactvem.</span> <span class="verse"><a name="22">22</a>Říše zkázy a smrt říkají: »Pouze jsme zaslechly pověst o ní.«</span> <span class="verse"><a name="23">23</a>Jenom Bůh rozumí její cestě, on zná také její místo,</span> <span class="verse"><a name="24">24</a>neboť on dohlédne až do končin země, vidí vše, co je pod nebem.</span> <span class="verse"><a name="25">25</a>Když větru udělil prudkost a vody odměrkou změřil,</span> <span class="verse"><a name="26">26</a>když dešti stanovil cíl a cestu bouřnému mračnu,</span> <span class="verse"><a name="27">27</a>hned tehdy ji viděl a vyprávěl o ní, učinil ji nepohnutelnou a také ji prozkoumal</span> <span class="verse"><a name="28">28</a>a řekl člověku: »Hle, bát se Panovníka, to je moudrost, vystříhat se zlého, toť rozumnost.«</span> </p></div</div></div></body></html>