<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 24</strong></div><p><span class="verse"><a name="1">1</a>Když nejsou před Všemocným skryty časy, proč ti, kdo ho znají, jeho dny nepostřehnou?</span> <span class="verse"><a name="2">2</a>Mocní posouvají mezníky, pasou uchvácené stádo,</span> <span class="verse"><a name="3">3</a>odvádějí osla sirotkům a vdově berou býka do zástavy,</span> <span class="verse"><a name="4">4</a>ubožáky odstrkují z cesty; musejí se skrývat všichni utištění v zemi.</span> <span class="verse"><a name="5">5</a>Ti jsou jak divocí oslové v poušti: vycházejí za svou prací, za úsvitu hledají si pokrm, v pustině hledají chléb pro omladinu.</span> <span class="verse"><a name="6">6</a>Sklízejí z pole, jež není jejich, oberou vinici svévolníka.</span> <span class="verse"><a name="7">7</a>Nocují nazí, protože nemají oděv ani přikrývku v chladu;</span> <span class="verse"><a name="8">8</a>prudkými horskými dešti promočeni nemají útočiště, ke skále se tisknou.</span> <span class="verse"><a name="9">9</a>Tamti uchvacují sirotka od prsu, vymáhají zástavu od utištěného.</span> <span class="verse"><a name="10">10</a>Tito chodí nazí, bez oděvu, hladoví snášejí cizím snopy;</span> <span class="verse"><a name="11">11</a>mezi jejich zídkami lisují olej, šlapou ve vinných lisech a mají žízeň,</span> <span class="verse"><a name="12">12</a>ston umírajících zaznívá z města, prokláni volají o pomoc. Avšak tyto nepatřičnosti Bůh nepůsobí.</span> <span class="verse"><a name="13">13</a>Tamti se bouří proti světlu, neznají se k Božím cestám, nesetrvávají na jeho stezkách.</span> <span class="verse"><a name="14">14</a>Za světla povstává vrah a vraždí utištěného ubožáka, i v noci se plíží jako zloděj.</span> <span class="verse"><a name="15">15</a>Též oko cizoložníka se drží v přítmí, říká: »Nikdo mě nespatří«, tvář si zahaluje rouškou.</span> <span class="verse"><a name="16">16</a>Za tmy se do domů vloupávají, za dne se zamykají, o světle nechtějí vědět.</span> <span class="verse"><a name="17">17</a>Jim všem je jitro šerem smrti, s hrůzami šeré smrti se znají.</span> <span class="verse"><a name="18">18</a>Takového rychle vezme voda, jeho úděl na zemi je zlořečený, neobrací se na cestu do vinic.</span> <span class="verse"><a name="19">19</a>Suchopár a žár pohlcuje sněhové vody a podsvětí ty, kdo hřeší.</span> <span class="verse"><a name="20">20</a>Ať na něho zapomene i matčino lůno, ať si na něm pochutnají červi; nebude ho nikdy vzpomenuto. Podlost bude roztříštěna jako dřevo.</span> <span class="verse"><a name="21">21</a>Odírá neplodnou, která nerodí, a vdově neprokáže dobrodiní.</span> <span class="verse"><a name="22">22</a>I vznešené zachovává Bůh svou mocí; povstane-li, nikdo si není životem jist.</span> <span class="verse"><a name="23">23</a>Dopřává člověku bezpečí a on se má oč opřít, ale oči má upřené na jejich cesty.</span> <span class="verse"><a name="24">24</a>Nakrátko jsou povýšeni a už zanikají, sehnuti jsou jako ti, co hynou, vadnou jako vršky klasů.</span> <span class="verse"><a name="25">25</a>Není tomu tak? Kdo obviní mě ze lži? Kdo moji řeč za nic nemá?"</span> </p></div</div></div></body></html>