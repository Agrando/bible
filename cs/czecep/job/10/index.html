<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 10</strong></div><p><span class="verse"><a name="1">1</a>Život mě omrzel, dám teď volný průchod svému lkání, budu mluvit v hořkosti své duše.</span> <span class="verse"><a name="2">2</a>Řeknu Bohu: Za svévolníka mě nepokládej, dej mi vědět, proč vedeš spor se mnou.</span> <span class="verse"><a name="3">3</a>K čemu je ti dobré, že mě týráš? Zprotivil se ti výtvor tvých rukou, že dáváš zářit záměrům svévolníků?</span> <span class="verse"><a name="4">4</a>Cožpak máš tělesné oči, což se díváš stejně jako člověk?</span> <span class="verse"><a name="5">5</a>Jsou tvoje dny jako dny člověka, léta tvá jako dny muže,</span> <span class="verse"><a name="6">6</a>že vyhledáváš můj přečin a že pátráš po mém hříchu?</span> <span class="verse"><a name="7">7</a>Vždyť víš, že svévolník nejsem, a že nikdo nevysvobodí z tvé ruky.</span> <span class="verse"><a name="8">8</a>Tvé ruce mě ztvárnily a udělaly se vším všudy, a teď najednou mě hubíš.</span> <span class="verse"><a name="9">9</a>Prosím, upamatuj se, že jsi mě učinil jako hlínu a že mě obracíš v prach.</span> <span class="verse"><a name="10">10</a>Což jsi mě nenalil do nádoby jako mléko a jako sýr nenechal srazit?</span> <span class="verse"><a name="11">11</a>Přioděl jsi mě kůží a masem, propletls mě šlachami a kostmi,</span> <span class="verse"><a name="12">12</a>nakládal jsi se mnou milosrdně, dals mi život a tvůj dohled střežil mého ducha.</span> <span class="verse"><a name="13">13</a>Ale ve svém srdci ukryls toto - bylo to tvým úmyslem, to vím - :</span> <span class="verse"><a name="14">14</a>že proti mě budeš ve střehu, jestliže zhřeším, že nenecháš bez trestu můj přečin.</span> <span class="verse"><a name="15">15</a>Běda mně, kdybych byl svévolně jednal! Ač jsem spravedlivý, hlavu nepozvedám, hanbou přesycen vidím své pokoření.</span> <span class="verse"><a name="16">16</a>Kdybych se pozvedal, jak lev bys mě honil, svoji divuplnou moc bys opět na mně zjevil.</span> <span class="verse"><a name="17">17</a>Stavěl bys proti mně nové svědky, stupňoval své roztrpčení na mě, vystřídaly by se u mne celé voje.</span> <span class="verse"><a name="18">18</a>Proč jsi mě vyvedl z matčina lůna! Kéž bych byl zhynul a žádné oko mě nespatřilo.</span> <span class="verse"><a name="19">19</a>Byl bych, jako bych nikdy nebyl, byl bych nesen ze života matky k hrobu.</span> <span class="verse"><a name="20">20</a>Což není mých dnů tak málo? Kéž by toho nechal a odstoupil ode mne, abych trochu okřál,</span> <span class="verse"><a name="21">21</a>dřív než půjdu tam, odkud návratu není, do země temnot a šeré smrti,</span> <span class="verse"><a name="22">22</a>do země temné jak mračno, do šera smrti, kde není řádu, kde záblesk svítání je jako mračno."</span> </p></div</div></div></body></html>