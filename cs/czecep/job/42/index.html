<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 42</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/42"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 42</strong></div><p><span class="verse"><a name="1">1</a>Jób na to Hospodinu odpověděl:</span> <span class="verse"><a name="2">2</a>"Uznávám, že všechno můžeš a že žádný záměr tobě není neproveditelný.</span> <span class="verse"><a name="3">3</a>Kdo smí nerozvážně zatemňovat úradek Boží? Ano, hlásal jsem, čemu jsem nerozuměl. Jsou to věci pro mě příliš divuplné, které neznám.</span> <span class="verse"><a name="4">4</a>Rač mě vyslyšet a nech mě mluvit; budu se tě ptát a poučíš mě.</span> <span class="verse"><a name="5">5</a>Jen z doslechu o tobě jsem slýchal, teď však jsem tě spatřil vlastním okem.</span> <span class="verse"><a name="6">6</a>Proto odvolávám a lituji všeho v prachu a popelu."</span> <span class="verse"><a name="7">7</a>Když Hospodin k Jóbovi domluvil tato slova, řekl Elífazovi Témanskému: "Můj hněv plane proti tobě a oběma tvým přátelům, protože jste o mně nemluvili náležitě jako můj služebník Jób.</span> <span class="verse"><a name="8">8</a>Vezměte tedy za sebe sedm býčků a sedm beranů a jděte k mému služebníku Jóbovi. Obětujte za sebe zápalnou oběť a můj služebník Jób ať se za vás modlí. Já ho přijmu milostivě a nepotrestám vás za vaše poblouzení, že jste o mně nemluvili náležitě jako můj služebník Jób."</span> <span class="verse"><a name="9">9</a>I šli Elífaz Témanský, Bildad Šúchský a Sófar Naamatský učinit, co jim Hospodin nařídil. A Hospodin Jóba milostně přijal.</span> <span class="verse"><a name="10">10</a>Hospodin také změnil Jóbův úděl, poté co se modlil za své přátele, a dal mu všeho dvojnásob, než míval.</span> <span class="verse"><a name="11">11</a>I přišli k němu všichni jeho bratři a všechny sestry a všichni jeho dřívější známí, aby s ním v jeho domě pojedli chléb. Projevovali mu soustrast a snažili se ho potěšit po všem tom zlu, jež na něj Hospodin uvedl, a každý mu daroval po kesítě a zlatém kroužku.</span> <span class="verse"><a name="12">12</a>A Hospodin Jóbovi žehnal ke konci více než na začátku, takže měl čtrnáct tisíc ovcí a koz, šest tisíc velbloudů, tisíc spřežení skotu a tisíc oslic.</span> <span class="verse"><a name="13">13</a>Měl také sedm synů a tři dcery.</span> <span class="verse"><a name="14">14</a>Jednu nazval Jemíma, druhou Kesía a třetí Keren-ha-púk.</span> <span class="verse"><a name="15">15</a>Po celé zemi se nenašly tak krásné ženy, jako byly dcery Jóbovy. Otec jim dal dědictví jako jejich bratrům.</span> <span class="verse"><a name="16">16</a>Jób potom žil ještě sto čtyřicet let a viděl své syny i syny svých synů do čtvrtého pokolení.</span> <span class="verse"><a name="17">17</a>I zemřel Jób stár a sytý dnů.</span> </p></div</div></div></body></html>