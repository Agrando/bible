<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 18</strong></div><p><span class="verse"><a name="1">1</a>Na to navázal Bildad Šúchský slovy:</span> <span class="verse"><a name="2">2</a>"Jak dlouho ještě povedete tyhle řeči? Rozvažte to a pak budem mluvit.</span> <span class="verse"><a name="3">3</a>Proč jsme ceněni jak dobytek, jsme snad nečistí ve vašich očích?</span> <span class="verse"><a name="4">4</a>Ty, který sám sebe v hněvu rozsápáváš, kvůli tobě má být opuštěna země, má se skála přemístit ze svého místa?</span> <span class="verse"><a name="5">5</a>Avšak světlo svévolníka zhasne, plamen jeho ohně nezazáří,</span> <span class="verse"><a name="6">6</a>světlo v jeho stanu ztemní, zhasne nad ním jeho kahan.</span> <span class="verse"><a name="7">7</a>Těsno bude jeho rázným krokům, vlastní plány přivedou ho k pádu,</span> <span class="verse"><a name="8">8</a>nohama se zaplete do sítě, prochází se po pletivu nad pastí,</span> <span class="verse"><a name="9">9</a>za patu se chytí do osidla, zadrhne se kolem něho smyčka.</span> <span class="verse"><a name="10">10</a>Na zemi je ukryt na něj provaz, nástraha na něho na pěšině.</span> <span class="verse"><a name="11">11</a>Ze všech stran ho přepadají hrůzy, ženou se mu v patách.</span> <span class="verse"><a name="12">12</a>Ať vychrtne jeho síla, bědy ať mu připraví pád!</span> <span class="verse"><a name="13">13</a>Ať po kusech sžírá jeho kůži, ať mu Kníže smrti pozře údy.</span> <span class="verse"><a name="14">14</a>Vytržen z bezpečí svého stanu musí kráčet v náruč Krále hrůzy.</span> <span class="verse"><a name="15">15</a>V jeho stanu se zabydlí, co mu nepatřilo, po jeho příbytku bude roztroušena síra.</span> <span class="verse"><a name="16">16</a>Zdola mu uschnou kořeny a svrchu mu uvadnou větve.</span> <span class="verse"><a name="17">17</a>Jeho památka vymizí ze země, nezůstane po něm nikde jméno.</span> <span class="verse"><a name="18">18</a>Vyženou ho ze světla do temnot, zapudí ho pryč ze světa.</span> <span class="verse"><a name="19">19</a>Nezůstane mu nástupce a následník v jeho lidu, z místa, kde pobývá, nikdo nevyvázne.</span> <span class="verse"><a name="20">20</a>Nad jeho dnem strnou děsem na západě, na východě se jich zmocní hrůza.</span> <span class="verse"><a name="21">21</a>Tak to dopadne s příbytky bídáků, s místem, kde neznali Boha."</span> </p></div</div></div></body></html>