<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 36</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/36"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 36</strong></div><p><span class="verse"><a name="1">1</a>Elíhú dále pokračoval slovy:</span> <span class="verse"><a name="2">2</a>"Měj se mnou trochu trpělivosti a sdělím ti, že ještě mám o Bohu co říci.</span> <span class="verse"><a name="3">3</a>Začnu se svým věděním zdaleka a přiznám svému Učiniteli spravedlnost,</span> <span class="verse"><a name="4">4</a>neboť opravdu má slova nejsou klam; před tebou je člověk dokonalých vědomostí.</span> <span class="verse"><a name="5">5</a>Hle, Bůh je úctyhodný, nezavrhne bez příčiny, je úctyhodný silou i srdcem.</span> <span class="verse"><a name="6">6</a>Nenechá naživu svévolníka, ale utištěným dopomůže k právu.</span> <span class="verse"><a name="7">7</a>Od spravedlivého neodvrací zrak; s králi je na trůn dosazuje navždy a jsou vyvýšeni.</span> <span class="verse"><a name="8">8</a>Jsou-li však spoutáni řetězy, chyceni do provazů utrpení,</span> <span class="verse"><a name="9">9</a>oznamuje jim, čeho se dopustili, že se rozbujela jejich přestoupení,</span> <span class="verse"><a name="10">10</a>otvírá jim ucho pro napomenutí a vyzývá je, aby se odvrátili do ničemností.</span> <span class="verse"><a name="11">11</a>Poslechnou-li, budou-li mu sloužit, dokončí své dny v pohodě a v rozkoších svá léta.</span> <span class="verse"><a name="12">12</a>Neposlechnou-li, sejdou hubící střelou a zahynou pro svou nerozvážnost.</span> <span class="verse"><a name="13">13</a>Kdo jsou rouhavého srdce, přispívají k hněvu, nevolají o pomoc, ani když je spoutá.</span> <span class="verse"><a name="14">14</a>Proto zemře jejich duše v mládí a jejich život skončí se zasvěcenci smilstva.</span> <span class="verse"><a name="15">15</a>Utištěného zachrání skrze jeho utrpení, otevře mu ucho skrze útlak.</span> <span class="verse"><a name="16">16</a>To on tě odládá z jícnu soužení; abys měl kolem volný prostor, bez stísněnosti, a poklidný stůl plný tučnosti.</span> <span class="verse"><a name="17">17</a>Chceš-li se svévolně přít, pře tě přivede před soud.</span> <span class="verse"><a name="18">18</a>Ať tě rozhořčení nezláká k tleskání a velké výkupné ať tě nesvede z cesty.</span> <span class="verse"><a name="19">19</a>Vytrhne tě volání o pomoc, když se soužíš a napínáš všechnu svou sílu?</span> <span class="verse"><a name="20">20</a>Nedychti po noci, která odvede národy z jejich míst.</span> <span class="verse"><a name="21">21</a>Bedlivě dbej, aby ses neobracel k ničemnosti a nevolil ji raději než utrpení.</span> <span class="verse"><a name="22">22</a>Hle, jak nedostupný je Bůh ve své síle! Kdo je učitel podobný jemu?</span> <span class="verse"><a name="23">23</a>Kdo smí dohlížet na jeho cestu? Kdo smí říci: »Jednáš podle«?</span> <span class="verse"><a name="24">24</a>Pamatuj, že máš vyvyšovat jeho dílo, jež lidé opěvují.</span> <span class="verse"><a name="25">25</a>Všichni lidé je vyhlížejí, avšak člověk přihlíží jen zdáli.</span> <span class="verse"><a name="26">26</a>Hle, Bůh je vyvýšený, nad naše poznání, počet jeho let je nevyzpytatelný.</span> <span class="verse"><a name="27">27</a>Přitahuje vodní kapky, padají jako déšť a v jeho záplavu se mění,</span> <span class="verse"><a name="28">28</a>když se z mračen valí proudy a hojně skrápějí člověka.</span> <span class="verse"><a name="29">29</a>Rozumí někdo rozprostření mraků, hromobití v jeho stánku?</span> <span class="verse"><a name="30">30</a>Hle, nad tím rozprostírá světlo a přikrývá kořeny moře.</span> <span class="verse"><a name="31">31</a>Povede při s lidmi ten, jenž dává hojný pokrm.</span> <span class="verse"><a name="32">32</a>Dlaněmi se chápe světla blesků, přikazuje jim zasáhnout útočníka.</span> <span class="verse"><a name="33">33</a>Ohlašuje ho jeho hromový hlahol, dokonce i stádo ohlašuje jeho příchod.</span> </p></div</div></div></body></html>