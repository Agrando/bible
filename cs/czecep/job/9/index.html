<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 9</strong></div><p><span class="verse"><a name="1">1</a>Jób na to odpověděl:</span> <span class="verse"><a name="2">2</a>"Vskutku vím, je tomu tak, což může člověk být před Bohem spravedlivý?</span> <span class="verse"><a name="3">3</a>Kdo by s ním chtěl vésti spor, z tisíce otázek jedinou nezodpoví.</span> <span class="verse"><a name="4">4</a>On má srdce moudré a nesmírnou sílu, což dojde pokoje ten, kdo se mu vzepře?</span> <span class="verse"><a name="5">5</a>On přenáší hory, než by se kdo nadál, převrací je v hněvu;</span> <span class="verse"><a name="6">6</a>zemí pohne z místa, až se její sloupy chvějí.</span> <span class="verse"><a name="7">7</a>Slunci rozkáže - a nesmí vzejít, zapečeťuje i hvězdy,</span> <span class="verse"><a name="8">8</a>sám nebesa roztahuje, kráčí po hřebenech mořských vln,</span> <span class="verse"><a name="9">9</a>on udělal souhvězdí Lva, Orióna i Plejády a souhvězdí jižní.</span> <span class="verse"><a name="10">10</a>Dělá věci veliké a nevyzpytatelné, nesčíslné divy.</span> <span class="verse"><a name="11">11</a>Jde-li mimo mne, nevidím ho, míjí-li mě, ani ho nepostřehnu.</span> <span class="verse"><a name="12">12</a>Jestliže co uchvátí, kdo ho donutí to vrátit, kdopak se ho zeptá: »Co to děláš?«</span> <span class="verse"><a name="13">13</a>Bůh, ten hněv svůj neodvrací, sami pomocníci Netvora se před ním musí shrbit.</span> <span class="verse"><a name="14">14</a>Jak bych mu já tedy mohl odpovídat? Jak bych před ním volil svoje slova?</span> <span class="verse"><a name="15">15</a>Jemu neuměl bych odpovědět, i kdybych byl spravedlivý; svého Soudce jenom o milost bych prosil.</span> <span class="verse"><a name="16">16</a>A kdybych i zavolal, aby mi odpověděl, nevěřím, že přál by sluchu mému hlasu.</span> <span class="verse"><a name="17">17</a>Vždyť mě zachvacuje vichrem, bezdůvodně rozmnožuje moje rány,</span> <span class="verse"><a name="18">18</a>ani oddechnout mi nedá a jen hořkostmi mě sytí.</span> <span class="verse"><a name="19">19</a>Má-li kdo nesmírnou sílu, má ji on, a co se týče soudu, kdopak jiný mě předvolá?</span> <span class="verse"><a name="20">20</a>I kdybych byl spravedlivý, za svévolníka mě prohlásí má ústa, a kdybych byl bezúhonný, prohlásí mě za křivého.</span> <span class="verse"><a name="21">21</a>Jsem bezúhonný. Nic na sebe nevím. Protiví se mi už život.</span> <span class="verse"><a name="22">22</a>Je to jedno, proto říkám: On skoncuje s bezúhonným jako se svévolníkem.</span> <span class="verse"><a name="23">23</a>A když bičem náhle usmrcuje, ze zoufalství nevinných si činí posměch.</span> <span class="verse"><a name="24">24</a>Země byla vydána v moc svévolníka a on přikrývá tvář jejich soudců; když ne on, kdo tedy?</span> <span class="verse"><a name="25">25</a>Mé dny byly rychlejší než spěšný posel, uprchly a neužily dobra,</span> <span class="verse"><a name="26">26</a>prolétly jak rákosové čluny, jako orel na kořist se vrhající.</span> <span class="verse"><a name="27">27</a>Řeknu-li si: Zapomenu na své lkání, smutku zanechám a pookřeji,</span> <span class="verse"><a name="28">28</a>hned se všeho toho trápení zas lekám, neboť vím, že trest mi nepromineš.</span> <span class="verse"><a name="29">29</a>Jestliže jsem si svévolně vedl, co se budu namáhat pro nějaký přelud?</span> <span class="verse"><a name="30">30</a>I kdybych se umyl sněhem, dlaně si očistil louhem,</span> <span class="verse"><a name="31">31</a>přece bys mě vnořil do takové jámy, že by si mě hnusil i můj šat.</span> <span class="verse"><a name="32">32</a>On přec není jako já, abych mu odpovídal, abychom v soud vešli spolu.</span> <span class="verse"><a name="33">33</a>Není mezi námi rozhodčího, jenž by vložil ruku na nás oba.</span> <span class="verse"><a name="34">34</a>Kéž by odňal ode mne svou hůl a nepřepadal mě jak postrach.</span> <span class="verse"><a name="35">35</a>Mluvil bych a nebál se ho, ale v mém případě tomu tak není.</span> </p></div</div></div></body></html>