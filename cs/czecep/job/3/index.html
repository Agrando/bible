<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 3</strong></div><p><span class="verse"><a name="1">1</a>Pak otevřel Jób ústa a zlořečil svému dni.</span> <span class="verse"><a name="2">2</a>Jób mluvil takto:</span> <span class="verse"><a name="3">3</a>"Ať zanikne den, kdy jsem se zrodil, noc, kdy bylo řečeno: »Je počat muž.«</span> <span class="verse"><a name="4">4</a>Ať se onen den stane temnotou, shůry Bůh ať po něm nepátrá, svítání ať se nad ním nezaskví.</span> <span class="verse"><a name="5">5</a>Temnota a šerá smrt ať jsou jeho zastánci, ať se na něj snese temné mračno, zatmění dne ať na něj náhle padne.</span> <span class="verse"><a name="6">6</a>A tu noc, tu mrákota ať vezme, ať se netěší, že je mezi dny roku, do počtu měsíců ať se nedostane.</span> <span class="verse"><a name="7">7</a>Ta noc ať je neplodná, žádné plesání ať do ní nepronikne.</span> <span class="verse"><a name="8">8</a>Ať ji zatratí, kdo zaklínají den, ti, kdo dovedou vyburcovat livjátana.</span> <span class="verse"><a name="9">9</a>Hvězdy ať se zatmí, nežli začne svítat, ať nevzejde světlo, když je bude očekávat, aby nespatřila řasy zory,</span> <span class="verse"><a name="10">10</a>neboť neuzavřela život mé matky, neskryla trápení před mým zrakem.</span> <span class="verse"><a name="11">11</a>Proč jsem nezemřel hned v lůně, nezahynul, sotvaže jsem vyšel ze života matky?</span> <span class="verse"><a name="12">12</a>Proč jsem byl brán na kolena a nač kojen z prsů?</span> <span class="verse"><a name="13">13</a>Ležel bych teď v klidu, spal bych, došel odpočinku</span> <span class="verse"><a name="14">14</a>spolu s králi a zemskými rádci, jimž z toho, co zbudovali, zbyly trosky,</span> <span class="verse"><a name="15">15</a>nebo s velmoži, co měli plno zlata a domy si naplnili stříbrem,</span> <span class="verse"><a name="16">16</a>nebo jako zahrabaný potrat - nebyl bych tu, jako nedonošený plod, který nespatřil světlo.</span> <span class="verse"><a name="17">17</a>Svévolníci přestanou tam bouřit, zemdlení tam dojdou odpočinku,</span> <span class="verse"><a name="18">18</a>vězňové jsou rovněž bez starostí, neslyší křik poháněče,</span> <span class="verse"><a name="19">19</a>malý i velký jsou si tam rovni, otrok je tam svobodný, bez pána.</span> <span class="verse"><a name="20">20</a>Proč dopřává Bůh bědnému světlo, život těm, kdo mají v duši hořkost,</span> <span class="verse"><a name="21">21</a>kdo toužebně čekají na smrt - a ona nejde, ač ji vyhledávají víc než skryté poklady,</span> <span class="verse"><a name="22">22</a>těm, kdo radostí by jásali a veselili se, že našli hrob?</span> <span class="verse"><a name="23">23</a>A proč muži, kterému je cesta skryta, ji Bůh zatarasil?</span> <span class="verse"><a name="24">24</a>Místo abych pojedl, jen vzdychám, nářek ze mne tryská jako voda;</span> <span class="verse"><a name="25">25</a>čeho jsem se tolik strachoval, to mě postihlo, dolehlo na mě to, čeho jsem se lekal.</span> <span class="verse"><a name="26">26</a>Nepoznal jsem klidu ani míru ani odpočinutí - a přišla bouře."</span> </p></div</div></div></body></html>