<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 30</strong></div><p><span class="verse"><a name="1">1</a>Avšak nyní se mi vysmívají ti, kteří jsou mladší než já, jejich otců jsem si vážil tak málo, že jsem je nestavěl ani ke svým ovčáckým psům.</span> <span class="verse"><a name="2">2</a>K čemu je mi síla jejich rukou, když zhynula jejich svěžest?</span> <span class="verse"><a name="3">3</a>Nouzí a hladověním vyčerpáni ohlodávají suchopár od včerejška pustý, zpustošený,</span> <span class="verse"><a name="4">4</a>trhají lebedu mezi křovím a kořen kručinky jim je chlebem.</span> <span class="verse"><a name="5">5</a>Byli vypuzeni z obce, pokřikovali za nimi jako za zlodějem;</span> <span class="verse"><a name="6">6</a>musejí bydlet ve srázných úvalech, v podzemních slujích a pod útesy,</span> <span class="verse"><a name="7">7</a>hýkají v křoví, zalezlí pod kopřivami,</span> <span class="verse"><a name="8">8</a>bloudové, bezejmenní, ze země vymrskaní.</span> <span class="verse"><a name="9">9</a>A teď jsem jim předmětem popěvků a řečí;</span> <span class="verse"><a name="10">10</a>hnusí si mě a vzdalují se ode mne, nestydí se mi do tváře plivat.</span> <span class="verse"><a name="11">11</a>Bůh rozvázal mé stanové lano, pokořil mě, a oni všechny zábrany odhodili.</span> <span class="verse"><a name="12">12</a>Vyvstávají z pravé strany jako roj, podrážejí mi nohy, navršili proti mně cesty svých běd,</span> <span class="verse"><a name="13">13</a>rozkopali moji stezku, usilují o můj pád a nebrání jim nikdo.</span> <span class="verse"><a name="14">14</a>Jakoby širokou průrvou přicházejí, valí se uprostřed trosek.</span> <span class="verse"><a name="15">15</a>Proti mně se obrátily hrůzy, jako vítr pronásledují mě za šlechetnost, jako oblak odplynula moje spása.</span> <span class="verse"><a name="16">16</a>A nyní je vylita má duše ve mně, chopily se mě dny pokoření.</span> <span class="verse"><a name="17">17</a>V noci mě bodá v kostech, hlodá mě bolest neutuchající.</span> <span class="verse"><a name="18">18</a>Pro úpornou bolest se změnil můj oděv, sevřela mě jako pás suknici;</span> <span class="verse"><a name="19">19</a>jsem smeten do bláta, podoben prachu a popelu.</span> <span class="verse"><a name="20">20</a>Volám k tobě o pomoc, a ty mi neodpovídáš, stojím tu, měj pro mě pochopení.</span> <span class="verse"><a name="21">21</a>Změnil ses mi v krutého protivníka, strojíš mi úklady svou mocnou rukou.</span> <span class="verse"><a name="22">22</a>Unášíš mě větrem jako na voze, až mě opouštějí smysly.</span> <span class="verse"><a name="23">23</a>Vím, že mě předáš smrti, přivedeš do domu, kde se setká všechno živé.</span> <span class="verse"><a name="24">24</a>Nikdo nepodá ruku do sutin, kdyby z nich hynoucí o pomoc volal.</span> <span class="verse"><a name="25">25</a>Neplakal jsem snad za krušných dnů, nestaral jsem se o ubožáka?</span> <span class="verse"><a name="26">26</a>Dobro jsem s nadějí očekával, a přišlo zlo, čekal jsem na světlo, a přišlo mračno.</span> <span class="verse"><a name="27">27</a>Mé útroby neklidně vřou, mám před sebou dny utrpení.</span> <span class="verse"><a name="28">28</a>Chodím zarmoucen, ačkoli nepálí slunko, povstávám ve shromáždění a volám o pomoc.</span> <span class="verse"><a name="29">29</a>Stal jsem se bratrem šakalů, druhem pštrosů.</span> <span class="verse"><a name="30">30</a>Kůže na mně zčernala, kosti mám horkostí rozpálené.</span> <span class="verse"><a name="31">31</a>Má citara zní při truchlení, moje flétna při hlasu plačících."</span> </p></div</div></div></body></html>