<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 29</strong></div><p><span class="verse"><a name="1">1</a>Jób pak pokračoval v pronášení svých průpovědí takto:</span> <span class="verse"><a name="2">2</a>"Kéž by mi bylo jako za předešlých měsíců, jako za dnů, kdy mě Bůh střežil,</span> <span class="verse"><a name="3">3</a>kdy jeho kahan mi nad hlavou zářil a já jsem temnotou šel v jeho světle,</span> <span class="verse"><a name="4">4</a>jako se mi vedlo za dnů mé svěžesti, kdy můj stan byl místem důvěrného rozhovoru s Bohem,</span> <span class="verse"><a name="5">5</a>kdy ještě Všemocný byl při mně a kolem mne moje čeleď,</span> <span class="verse"><a name="6">6</a>kdy se mé nohy koupaly ve smetaně a skála mi vylévala potoky oleje.</span> <span class="verse"><a name="7">7</a>Když jsem procházel branou vzhůru k městu, abych na náměstí zaujal své místo,</span> <span class="verse"><a name="8">8</a>mladíci, jak mě viděli, ztichli, kmeti povstávali a zůstali stát,</span> <span class="verse"><a name="9">9</a>velmoži se vystříhali řečí, kladli si na ústa ruku,</span> <span class="verse"><a name="10">10</a>hlas vévodů tichl, jazyk jim přilnul k patru.</span> <span class="verse"><a name="11">11</a>Čí ucho o mně slyšelo, ten mi blahořečil, a oko, které mě vidělo, svědčilo pro mě,</span> <span class="verse"><a name="12">12</a>že jsem utištěného zachránil, když volal o pomoc, i sirotka, který neměl, kdo by mu pomohl.</span> <span class="verse"><a name="13">13</a>Žehnání hynoucího se snášelo na mne a srdce vdovy jsem pohnul k plesání.</span> <span class="verse"><a name="14">14</a>Oblékal jsem spravedlnost, to byl můj oděv; jak říza a turban bylo mi právo.</span> <span class="verse"><a name="15">15</a>Slepému jsem byl okem a kulhavému nohou,</span> <span class="verse"><a name="16">16</a>ubožákům jsem byl otcem, spor neznámých jsem rozsuzoval,</span> <span class="verse"><a name="17">17</a>bídákovi jsem však zvyrážel tesáky, ze zubů mu vyrval kořist.</span> <span class="verse"><a name="18">18</a>Říkal jsem: »Zahynu se svým hnízdem a rozmnožím své dny jako Fénix.</span> <span class="verse"><a name="19">19</a>Můj kořen se rozloží při vodách, na mém větvoví bude nocovat rosa.</span> <span class="verse"><a name="20">20</a>Moje sláva se mi bude obnovovat a můj luk v mé ruce bude stále pružný.«</span> <span class="verse"><a name="21">21</a>Poslouchali mě a na mě čekávali, umlkali při mé radě;</span> <span class="verse"><a name="22">22</a>po mém slovu už nic neměnili, má řeč na mě kanula jak rosa.</span> <span class="verse"><a name="23">23</a>Čekávali na mě jako na déšť, otvírali ústa jak po jarním dešti.</span> <span class="verse"><a name="24">24</a>Usmíval jsem se na ně, když ztráceli víru, a oni neodmítali světlo mé tváře.</span> <span class="verse"><a name="25">25</a>Když jsem volil cestu k nim, seděl jsem v čele, bydlel jsem jako král mezi houfy, jako ten, kdo těší truchlivé.</span> </p></div</div></div></body></html>