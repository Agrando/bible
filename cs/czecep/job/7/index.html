<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 7</strong></div><p><span class="verse"><a name="1">1</a>Zdali není člověk na zemi podroben v službu, nejsou jeho dny jako dny nádeníka?</span> <span class="verse"><a name="2">2</a>Jako baží otrok po stínu a jak nádeník čeká na výdělek,</span> <span class="verse"><a name="3">3</a>tak se mi dostaly dědictvím daremné měsíce, noci plné trápení se staly mým údělem.</span> <span class="verse"><a name="4">4</a>Když uléhám, ptám se: »Kdy už vstanu?« a pak zase: »Kdy se snese večer?« Syt jsem toho, na lůžku se převalovat do rozbřesku.</span> <span class="verse"><a name="5">5</a>Mé tělo je obaleno červy a strupy plnými prachu, kůže mi puká a mokvá.</span> <span class="verse"><a name="6">6</a>Rychleji než tkalcův člunek uběhly mé dny, skončily v naprosté beznaději.</span> <span class="verse"><a name="7">7</a>Bože, pomni, že můj život uprchne jak vítr a nic dobrého už nikdy nespatří mé oči.</span> <span class="verse"><a name="8">8</a>Neuzří mě oko, jež mě vídávalo, budou-li mě tvoje oči hledat, nebudu tu.</span> <span class="verse"><a name="9">9</a>Oblak se rozplyne, zmizí; stejně kdo sestoupí do podsvětí, už nevystoupí,</span> <span class="verse"><a name="10">10</a>nevrátí se nikdy zpět do svého domu, neobjeví se už na svém místě.</span> <span class="verse"><a name="11">11</a>A tak bránit nemohu svým ústům, mluví ze mne úzkost mého ducha, lká ze mne hořkost mé duše.</span> <span class="verse"><a name="12">12</a>Jsem snad moře nebo dračí netvor, že proti mně stavíš stráž?</span> <span class="verse"><a name="13">13</a>Řeknu-li si: »Potěší mě moje lože, mé lůžko mi ulehčí v mém lkání«,</span> <span class="verse"><a name="14">14</a>děsíš mě skrze sny a přepadáš mě viděními,</span> <span class="verse"><a name="15">15</a>že bych spíše volil zardoušení, spíše smrt než kruté trápení.</span> <span class="verse"><a name="16">16</a>Život se mi zprotivil, nechci žít věčně, už mě nech, mé dny jsou pouhý vánek.</span> <span class="verse"><a name="17">17</a>Co je člověk, že mu přikládáš význam, že se jím zabýváš v srdci,</span> <span class="verse"><a name="18">18</a>že na něj dohlížíš každého rána a každou chvíli ho zkoušíš?</span> <span class="verse"><a name="19">19</a>Proč svůj zrak ode mne neodvrátíš, nenecháš mě ani slinu polknout?</span> <span class="verse"><a name="20">20</a>Zhřešil-li jsem, co mám podle tebe dělat, hlídači lidí? Proč sis mě vzal za terč, až jsem se stal břemenem sám sobě?</span> <span class="verse"><a name="21">21</a>Proč mi přestupek můj nepromineš, nesejmeš ze mne mou vinu? Již uléhám do prachu a až mě budeš za úsvitu hledat, nebudu již."</span> </p></div</div></div></body></html>