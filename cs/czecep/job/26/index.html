<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 26</strong></div><p><span class="verse"><a name="1">1</a>Jób na to odpověděl:</span> <span class="verse"><a name="2">2</a>"Jak pomůžeš tomu, komu chybí síla? Jak zachráníš vysílené rámě?</span> <span class="verse"><a name="3">3</a>Jak poradíš tam, kde chybí moudrost? Jak seznámíš s tím, co skýtá hojnou pomoc?</span> <span class="verse"><a name="4">4</a>Komu povídáš ta slova? Čí to dech vychází z tebe?</span> <span class="verse"><a name="5">5</a>Stíny zemřelých se úzkostně chvějí, i vody dole a co v nich přebývá.</span> <span class="verse"><a name="6">6</a>Podsvětí je před ním obnaženo, říše zkázy nepřikryta.</span> <span class="verse"><a name="7">7</a>On roztáhl sever nad pustotou, nad nicotou zavěsil zemi,</span> <span class="verse"><a name="8">8</a>vody zabaluje do oblaků, mračno pod nimi se neprotrhne;</span> <span class="verse"><a name="9">9</a>svůj trůn zahaluje, rozprostírá nad ním oblak.</span> <span class="verse"><a name="10">10</a>Na vodní hladině vykroužil obzor, kde končí světlo i tma.</span> <span class="verse"><a name="11">11</a>Sloupy nebes se chvějí a trnou, když okřikne vody;</span> <span class="verse"><a name="12">12</a>svou mocí vzdouvá moře, svou rozumností Netvora zdolal.</span> <span class="verse"><a name="13">13</a>Jeho duch dal nebesům velkolepost, jeho ruka proklála útočného hada.</span> <span class="verse"><a name="14">14</a>Hle, to je jen část jeho cest; zaslechli jsme o něm pouhý šelest, kdo může porozumět hřímání jeho bohatýrské síly?"</span> </p></div</div></div></body></html>