<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 22</strong></div><p><span class="verse"><a name="1">1</a>Na to navázal Elífaz Témanský slovy:</span> <span class="verse"><a name="2">2</a>"Znamená před Bohem něco muž? Věru, prozíravý dbá na svoje činy.</span> <span class="verse"><a name="3">3</a>Což se Všemocný zajímá o tvou spravedlnost, jsou mu tvoje bezúhonné cesty ziskem?</span> <span class="verse"><a name="4">4</a>Trestá tě snad za to, že se ho bojíš, za to s tebou vchází v soud?</span> <span class="verse"><a name="5">5</a>Tvá zloba je velká, tvá nepravost nekonečná.</span> <span class="verse"><a name="6">6</a>Bezdůvodně jsi bral zástavu od bratří, svlékal jsi z nich šat a nechával je nahé,</span> <span class="verse"><a name="7">7</a>znaveného neosvěžils vodou, hladovému odepřel jsi chleba.</span> <span class="verse"><a name="8">8</a>Země patří tomu, kdo má pevnou paži, bude na ní sídlit ten, koho Bůh milostivě přijal.</span> <span class="verse"><a name="9">9</a>Tys však s prázdnou posílal pryč vdovy, paže sirotků jsi drtil.</span> <span class="verse"><a name="10">10</a>Proto jsou kolem tebe osidla, náhlý strach tě plní hrůzou,</span> <span class="verse"><a name="11">11</a>pro tmu nevidíš a spousty vod tě přikrývají.</span> <span class="verse"><a name="12">12</a>Což není Bůh vysoko nad nebesy? Pohleď vzhůru na hvězdy, jak jsou vyvýšeny.</span> <span class="verse"><a name="13">13</a>A ty říkáš: »Copak Bůh ví, skrze temné mrákoty co může soudit?</span> <span class="verse"><a name="14">14</a>Oblaka ho zahalují, takže nevidí; prochází se kdesi po obvodu nebes.«</span> <span class="verse"><a name="15">15</a>Chceš se držet stezky dávnověku, po níž chodívají mužové propadlí ničemnostem,</span> <span class="verse"><a name="16">16</a>kteří byli zasaženi, ačkoli čas nenadešel, proudem zatopeni do základů?</span> <span class="verse"><a name="17">17</a>Říkávali Bohu: »Jdi pryč od nás.« Co jiného jim měl Všemocný udělat?</span> <span class="verse"><a name="18">18</a>Jejich domy naplňoval blahobytem. Nechť jsou mi vzdáleny záměry svévolníků!</span> <span class="verse"><a name="19">19</a>Spravedliví to uvidí a zaradují se, nevinný se jim vysměje:</span> <span class="verse"><a name="20">20</a>»Zničeni jsou ti, kdo na nás útočili, a co po nich zbylo, pozřel oheň.«</span> <span class="verse"><a name="21">21</a>Měj se k Bohu důvěrněji, ať užiješ pokoje. Vzejde ti z toho jen užitek.</span> <span class="verse"><a name="22">22</a>Přijímej z jeho úst naučení, vkládej si do srdce jeho slova.</span> <span class="verse"><a name="23">23</a>Vrátíš-li se k Všemocnému, budeš vybudován, vzdálíš-li od svého stanu podlost.</span> <span class="verse"><a name="24">24</a>Odlož do prachu svá zlatá zrnka, mezi potoční skaliska ofirské zlato.</span> <span class="verse"><a name="25">25</a>Pak bude Všemocný sám tvým zlatem, bude ti hromadou stříbra.</span> <span class="verse"><a name="26">26</a>Ve Všemocném najdeš svoje blaho, budeš pozvedat svoji tvář k Bohu.</span> <span class="verse"><a name="27">27</a>Budeš-li ho prosit, vyslyší tě, a ty budeš plnit svoje sliby.</span> <span class="verse"><a name="28">28</a>Rozhodneš-li se pro něco, stane se tak, a na tvých cestách bude zářit světlo.</span> <span class="verse"><a name="29">29</a>Až budou jiní poníženi, řekneš: »Ó pýcho!« Bůh zachrání ty, kdo klopí oči.</span> <span class="verse"><a name="30">30</a>Zachrání toho, kdo není bez viny; bude zachráněn pro čistotu tvých rukou."</span> </p></div</div></div></body></html>