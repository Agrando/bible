<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 15</strong></div><p><span class="verse"><a name="1">1</a>Na to navázal Elífaz Témanský slovy:</span> <span class="verse"><a name="2">2</a>"Může moudrý člověk hlásat tak naduté vědomosti, naplnit si břicho větrem od východu?</span> <span class="verse"><a name="3">3</a>Obhajovat se slovem, jež k ničemu není, řečmi, které neprospějí?</span> <span class="verse"><a name="4">4</a>Ty sám porušuješ bázeň Boží, rozjímat před Bohem znemožňuješ.</span> <span class="verse"><a name="5">5</a>Tvá ústa jsou zajedno s tvou nepravostí, jazyk chytrácký jsi zvolil.</span> <span class="verse"><a name="6">6</a>Ne já, nýbrž tvá ústa tě usvědčují ze svévole, tvoje rty vypovídají proti tobě.</span> <span class="verse"><a name="7">7</a>Jsi snad zrozen jako první z lidí, přišels na svět dříve než pahorky?</span> <span class="verse"><a name="8">8</a>Vyslechls důvěrný rozhovor Boží, že strhuješ jen na sebe moudrost?</span> <span class="verse"><a name="9">9</a>Co víš, abychom to nevěděli, čemu rozumíš, a nám to není známé?</span> <span class="verse"><a name="10">10</a>Šedivý i kmet jsou mezi námi, věkem ctihodnější než tvůj otec.</span> <span class="verse"><a name="11">11</a>Boží útěchy jsou tobě málo, když láskyplně s tebou mluví?</span> <span class="verse"><a name="12">12</a>Co tě připravuje o rozum? Proč blýskáš očima?</span> <span class="verse"><a name="13">13</a>Svým duchem se stavíš proti Bohu, vypouštíš z úst nehorázná slova.</span> <span class="verse"><a name="14">14</a>Co je člověk? Je snad bez poskvrny? Což může být spravedlivý, kdo se zrodil z ženy?</span> <span class="verse"><a name="15">15</a>Hle, on ani na své svaté nedá a nebesa nejsou v jeho očích bez poskvrny,</span> <span class="verse"><a name="16">16</a>což teprve ohavný a zvrhlý člověk, který pije podlost jako vodu?</span> <span class="verse"><a name="17">17</a>Poslouchej mě, co ti sdělím. Budu ti vyprávět, co jsem uzřel,</span> <span class="verse"><a name="18">18</a>co hlásali moudří, co jim netajili jejich otcové,</span> <span class="verse"><a name="19">19</a>ti, jimž jediným byla dána země, takže cizák mezi nimi nepřecházel:</span> <span class="verse"><a name="20">20</a>Svévolník se úzkostlivě chvěje po všechny dny, hrůzovládci počet jeho let je ukryt.</span> <span class="verse"><a name="21">21</a>Jeho uši slyší zvuk strašlivých zvěstí, v čas pokoje přijde na něj zhoubce.</span> <span class="verse"><a name="22">22</a>Nevěří, že by se z temnot vrátil - je vyhlédnut pro meč.</span> <span class="verse"><a name="23">23</a>Poplašeně bloudí, že není chléb, ví, že je mu připraven den temnot.</span> <span class="verse"><a name="24">24</a>Soužení a úzkosti ho přepadají, dotírají na něho jako král k útoku připravený,</span> <span class="verse"><a name="25">25</a>neboť vztáhl ruku proti Bohu, počínal si vyzývavě proti Všemocnému,</span> <span class="verse"><a name="26">26</a>rozběhl se proti němu se skloněnou šíjí, pod hustým krunýřem svých štítů.</span> <span class="verse"><a name="27">27</a>Svoji tvář zahalil tukem, ztučněl na slabinách.</span> <span class="verse"><a name="28">28</a>Usadil se ve zničených městech, v neobývatelných domech, hrozících zřícením.</span> <span class="verse"><a name="29">29</a>Nezůstane bohatý a jeho statek neobstojí, jeho majetek se na zemi nerozmůže.</span> <span class="verse"><a name="30">30</a>Nevyjde z temnot, jeho výhonek sežehne plamen; sám zajde dechem svých úst.</span> <span class="verse"><a name="31">31</a>Ač nevěří v šalebnost, bude jí zaveden, výměnou sklidí zase jen faleš.</span> <span class="verse"><a name="32">32</a>Než vyprší jeho den, plné odměny se dočká, jeho ratolest se nebude zelenat,</span> <span class="verse"><a name="33">33</a>bude jako vinná réva, když shazuje nedozrálé hrozny, nebo jak oliva shazující květy.</span> <span class="verse"><a name="34">34</a>Spolek rouhačů zůstane neplodný, oheň zhltá stany úplatkářů;</span> <span class="verse"><a name="35">35</a>plodí trápení a rodí ničemnosti, jejich lůno připravuje lest."</span> </p></div</div></div></body></html>