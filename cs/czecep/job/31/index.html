<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 31</strong></div><p><span class="verse"><a name="1">1</a>"Uzavřel jsem smlouvu se svýma očima, jak bych se tedy směl ohlížet za pannou?</span> <span class="verse"><a name="2">2</a>Jaký je úděl od Boha shůry, dědictví od Všemocného z výšin?</span> <span class="verse"><a name="3">3</a>Zdali ne bědy pro bídáka a neštěstí pro pachatele ničemností?</span> <span class="verse"><a name="4">4</a>Nevidí snad Bůh mé cesty a nepočítá všechny mé kroky?</span> <span class="verse"><a name="5">5</a>Jestliže jsem licoměrně jednal a moje noha spěchala za lstí,</span> <span class="verse"><a name="6">6</a>ať mě Bůh zváží na vážkách spravedlnosti a pozná mou bezúhonnost.</span> <span class="verse"><a name="7">7</a>Jestliže se můj krok odchýlil z cesty a mé srdce si šlo za mýma očima nebo poskvrna ulpěla na mých dlaních,</span> <span class="verse"><a name="8">8</a>ať jiný sní, co zaseju, a moji potomci ať jsou vykořeněni.</span> <span class="verse"><a name="9">9</a>Jestliže se mé srdce dalo zlákat cizí ženou a já jsem strojil nástrahy u dveří svého druha,</span> <span class="verse"><a name="10">10</a>ať moje žena jinému mele a jiní ať se sklánějí nad ní.</span> <span class="verse"><a name="11">11</a>Byla by to přece mrzkost, nepravost hodná odsouzení,</span> <span class="verse"><a name="12">12</a>byl by to oheň, jenž zžírá v říši zkázy, který do kořenů zničí všechnu mou úrodu.</span> <span class="verse"><a name="13">13</a>Jestliže jsem porušil právo svého otroka či otrokyně, když se mnou vedli spor,</span> <span class="verse"><a name="14">14</a>co bych měl udělat, až Bůh povstane, co mu odvětím, až mě bude stíhat?</span> <span class="verse"><a name="15">15</a>Což ten, který mě učinil v mateřském životě, neučinil i jeho, nebyl to týž, který nás připravil v lůně?</span> <span class="verse"><a name="16">16</a>Jestliže jsem odmítl nuzákovo přání, oči vdovy nechal hasnout v beznaději</span> <span class="verse"><a name="17">17</a>a sám pojídal své sousto, aniž z něho též sirotek jedl -</span> <span class="verse"><a name="18">18</a>ten přec od mládí už se mnou rostl jak u otce, také vdovu jsem od života své matky vodil -,</span> <span class="verse"><a name="19">19</a>jestliže jsem viděl hynoucího bez oděvu, že se ubožák čím přikrýt nemá,</span> <span class="verse"><a name="20">20</a>jestliže mi jeho bedra nežehnala za to, že se ohřívá vlnou mých jehňat,</span> <span class="verse"><a name="21">21</a>jestliže má ruka hrozila sirotkovi, ač jsem v bráně viděl, že mu mohu pomoci,</span> <span class="verse"><a name="22">22</a>ať mi odpadne lopatka od ramene a paže se mi vylomí z kloubu.</span> <span class="verse"><a name="23">23</a>Propadl bych jistě strachu, bědám Božím, na nic bych se nevzmohl před jeho vznešeností.</span> <span class="verse"><a name="24">24</a>Jestliže jsem svou důvěru složil v zlato, třpytivému zlatu říkal: »V tebe doufám«,</span> <span class="verse"><a name="25">25</a>jestliže jsem se radoval, že jsem tak zámožný, že má ruka nabyla úctyhodného jmění,</span> <span class="verse"><a name="26">26</a>jestliže jsem viděl světlo sluneční, jak září, a měsíc, jak skvostně pluje po obloze,</span> <span class="verse"><a name="27">27</a>a mé srdce potají se dalo zlákat, abych polibek svých úst jim rukou poslal,</span> <span class="verse"><a name="28">28</a>i to by byla nepravost hodná odsouzení, neboť bych tím zapřel Boha shůry.</span> <span class="verse"><a name="29">29</a>Jestliže jsem se zaradoval ze zániku toho, kdo mě nenáviděl, a byl rozjařen, že potkalo ho něco zlého -</span> <span class="verse"><a name="30">30</a>vždyť jsem nedal svým ústům zhřešit, nevyprošoval jsem si pro něho kletbu,</span> <span class="verse"><a name="31">31</a>lidé z mého stanu si nestěžovali: »Kéž by nám dal trochu masa, nejsme syti«,</span> <span class="verse"><a name="32">32</a>cizinec nezůstával přes noc venku, pocestnému jsem otvíral dveře -,</span> <span class="verse"><a name="33">33</a>jestliže jsem po lidsku své přestoupení skrýval, nepravost svou tajně uložil v své hrudi,</span> <span class="verse"><a name="34">34</a>že bych se byl lekal početného davu a že bych se opovržení lidských čeledí děsil, pak ať zmlknu a nevyjdu ze dveří.</span> <span class="verse"><a name="35">35</a>Kéž bych měl někoho, kdo by mě vyslyšel! Zde je mé znamení. Ať mi Všemocný odpoví. Můj odpůrce sepsal zápis.</span> <span class="verse"><a name="36">36</a>Klidně si jej vložím na rameno, ovinu si jej jak věnec.</span> <span class="verse"><a name="37">37</a>O každém svém kroku mu povím, jako vévoda přistoupím k němu.</span> <span class="verse"><a name="38">38</a>Jestliže má půda proti mně křičela a její brázdy přitom plakaly,</span> <span class="verse"><a name="39">39</a>jestliže jsem její sílu spotřeboval bez placení a její vlastníky odbýval,</span> <span class="verse"><a name="40">40</a>ať místo pšenice vzejde trní, místo ječmene býlí." Zde končí Jóbova slova.</span> </p></div</div></div></body></html>