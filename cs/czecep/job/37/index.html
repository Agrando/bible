<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/job/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/job">Job</a> &gt <strong>Chapter 37</strong></div><p><span class="verse"><a name="1">1</a>Mé srdce se z toho chvěje, chtělo by vyskočit ze svého místa.</span> <span class="verse"><a name="2">2</a>Naslouchejte bedlivě burácení jeho hlasu, rachotu, který mu vychází z úst.</span> <span class="verse"><a name="3">3</a>Nechá jej dunět pod celým nebem a jeho světlo září až k okrajům země.</span> <span class="verse"><a name="4">4</a>Za ním řve jeho hlas, on hřmí svým důstojným hlasem a nezadržuje blesky, když se jeho hlas rozléhá.</span> <span class="verse"><a name="5">5</a>Podivuhodně hřmí Bůh svým hlasem, dělá veliké věci, nad naše poznání:</span> <span class="verse"><a name="6">6</a>sněhu velí: »Padej na zem« a dešti: »Ať prší«, a déšť padá v mocných proudech.</span> <span class="verse"><a name="7">7</a>Na ruku každého člověka klade svoji pečeť, aby všichni lidé, které učinil, nabyli poznání:</span> <span class="verse"><a name="8">8</a>Zvěř vchází do doupat a přebývá v svých peleších;</span> <span class="verse"><a name="9">9</a>vichřice vyráží ze své komnaty a severák přináší chlad;</span> <span class="verse"><a name="10">10</a>svým dechem vyvolává Bůh led, že zamrzají hladiny vod;</span> <span class="verse"><a name="11">11</a>oblak obtěžkává vláhou, svým bleskem rozhání mračno,</span> <span class="verse"><a name="12">12</a>a to se točí a převrací, jak on určí, a vše, co mu přikáže, vykoná na tváři okrsku země;</span> <span class="verse"><a name="13">13</a>užívá ho jako metly nebo k dobru své země, jako důkazu milosrdenství.</span> <span class="verse"><a name="14">14</a>Dopřej tomu sluchu, Jóbe, postůj, zda pochopíš Boží divy.</span> <span class="verse"><a name="15">15</a>Víš snad, co jimi Bůh míní, když ozáří oblak svým bleskem?</span> <span class="verse"><a name="16">16</a>Víš něco o tom, jak plují oblaka, a vůbec něco o divech Vševědoucího?</span> <span class="verse"><a name="17">17</a>Ty, jemuž horkem žhne šat, když země znehybní pod jižním větrem,</span> <span class="verse"><a name="18">18</a>dovedl bys jako on vzklenout oblohu pro mraky, pevnou jak lité zrcadlo?</span> <span class="verse"><a name="19">19</a>Seznam nás s tím, co mu máme říci. Nic nedokážeme pro temnotu.</span> <span class="verse"><a name="20">20</a>Ohlásí mu někdo, že hodlám mluvit? Řekne si někdo o to, aby byl zničen?</span> <span class="verse"><a name="21">21</a>Nelze se dívat do světla blesků tehdy, když září v mracích; až se přežene vítr, pročistí je.</span> <span class="verse"><a name="22">22</a>Od severu přichází zlatavá záře, třpyt kolem Boha budící hrůzu;</span> <span class="verse"><a name="23">23</a>avšak Všemocného nenajdeme. Je vznešený v síle, ale soudem a přísnou spravedlností nechce pokořovat.</span> <span class="verse"><a name="24">24</a>Ať se ho proto lidé bojí; nehledí na žádného, kdo spoléhá na své moudré srdce."</span> </p></div</div></div></body></html>