<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/1cor/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/1cor">1 Corinthians</a> &gt <strong>Chapter 14</strong></div><p><span class="verse"><a name="1">1</a>Držte se lásky a usilujte o duchovní dary, nejvíce o dar prorocké řeči.</span> <span class="verse"><a name="2">2</a>Vždyť kdo ve vytržení mluví jazyky, nemluví k lidem, nýbrž k Bohu, a nikdo mu nerozumí. Je puzen Duchem, ale to, co říká, zůstává tajemstvím.</span> <span class="verse"><a name="3">3</a>Ten však, kdo má prorocký dar, mluví k lidem pro jejich duchovní užitek, napomenutí i povzbuzení.</span> <span class="verse"><a name="4">4</a>Kdo ve vytržení mluví jazyky, mluví k svému užitku, ale kdo mluví prorocky, mluví k užitku církve.</span> <span class="verse"><a name="5">5</a>Chtěl bych, abyste všichni mluvili jazyky, ale ještě více, abyste měli prorocký dar. Neboť ten, kdo mluví prorocky, znamená víc než ten, kdo mluví ve vytržení - ledaže by jeho řeč byla vykládána, aby z toho církev měla užitek.</span> <span class="verse"><a name="6">6</a>Vždyť kdybych k vám, bratří, přišel a mluvil jazyky, a nepřinesl vám žádné zjevení od Boha ani poznání ani prorocké slovo ani naučení - jaký prospěch byste z toho měli?</span> <span class="verse"><a name="7">7</a>Je to jako s hudebními nástroji, třeba s flétnou nebo kytarou: kdyby nevydávaly odlišné tóny, jak by bylo možno rozeznat nápěv, který se na nich hraje?</span> <span class="verse"><a name="8">8</a>A kdyby polnice vydala neurčitý zvuk, kdo by se připravoval k bitvě?</span> <span class="verse"><a name="9">9</a>Tak i vy: Jestliže ve vytržení nepromluvíte jasné slovo, jak se má poznat, co bylo řečeno? Budete mluvit jen do vzduchu!</span> <span class="verse"><a name="10">10</a>Na světě je mnoho různých řečí a každá má svá slova.</span> <span class="verse"><a name="11">11</a>Jestliže však neznám význam těch slov, budu pro mluvícího cizincem a on zase bude cizincem pro mne.</span> <span class="verse"><a name="12">12</a>Tak i vy: když tak horlivě usilujete o duchovní dary, snažte se, abyste měli hojnost těch, které slouží růstu celé církve.</span> <span class="verse"><a name="13">13</a>A proto ten, kdo mluví jazyky, nechť prosí, aby je dovedl také vykládat.</span> <span class="verse"><a name="14">14</a>Kdybych se modlil ve vytržení, modlil by se můj duch, ale má mysl by toho nebyla účastna.</span> <span class="verse"><a name="15">15</a>Co tedy? Budu se modlit ve vytržení ducha, ale budu se také modlit s vědomou myslí. Budu zpívat chvalozpěvy ve vytržení ducha, ale budu zpívat také s vědomou myslí.</span> <span class="verse"><a name="16">16</a>Kdybys děkoval Bohu ve vytržení, jak by ten, kdo do toho není zasvěcen, mohl říci Amen k tvému díkůvzdání, když nerozumí tomu, co říkáš?</span> <span class="verse"><a name="17">17</a>Ty sice dobře vzdáváš díky, ale druhý z toho nemá žádný užitek.</span> <span class="verse"><a name="18">18</a>Děkuji Bohu, že mám dar mluvit jazyky více než vy všichni,</span> <span class="verse"><a name="19">19</a>ve shromáždění však - abych poučil i druhé - raději řeknu pět slov srozumitelně než tisíce slov ve vytržení.</span> <span class="verse"><a name="20">20</a>Bratří, ve svém myšlení nebuďte jako děti. Ve zlém buďte jako nemluvňata, ale v myšlení buďte dospělí.</span> <span class="verse"><a name="21">21</a>V Zákoně je psáno: 'Jinými jazyky a ústy cizozemců budu mluvit k tomuto lidu, ale ani tak mě nebudou poslouchat', praví Hospodin.</span> <span class="verse"><a name="22">22</a>Mluvení jazyky není tedy znamením k víře, nýbrž k nevěře, prorocká řeč však nevede k nevěře, nýbrž k víře.</span> <span class="verse"><a name="23">23</a>Kdyby se celá církev sešla ve shromáždění a všichni by mluvili ve vytržení, a přišli by tam lidé nezasvěcení a nevěřící, cožpak neřeknou, že blázníte?</span> <span class="verse"><a name="24">24</a>Budou-li všichni mluvit prorocky a přijde tam člověk nevěřící nebo nezasvěcený, bude vším, co slyší, souzen a usvědčován,</span> <span class="verse"><a name="25">25</a>vyjdou najevo věci skryté v jeho srdci, takže padne na kolena, pokoří se před Bohem a vyzná: "Vskutku je mezi vámi Bůh!"</span> <span class="verse"><a name="26">26</a>Co z toho plyne, bratří? Když se shromažďujete, jeden má žalm, druhý slovo naučení, jiný zjevení od Boha, ještě jiný promluví ve vytržení a další to vyloží. Všecko ať slouží společnému růstu.</span> <span class="verse"><a name="27">27</a>Pokud jde o mluvení jazyky, ať promluví dva nebo tři, jeden po druhém, a někdo ať vykládá.</span> <span class="verse"><a name="28">28</a>Kdyby neměli vykladače, ať ve shromáždění mlčí, každý ať mluví ve vytržení jen pro sebe a před Bohem.</span> <span class="verse"><a name="29">29</a>Z proroků ať promluví dva neb tři a ostatní ať to posuzují.</span> <span class="verse"><a name="30">30</a>Dostane-li se zjevení jinému ve shromáždění, nechť ten první umlkne.</span> <span class="verse"><a name="31">31</a>Jeden po druhém můžete všichni prorocky promluvit, aby všichni byli poučeni a všichni také povzbuzeni.</span> <span class="verse"><a name="32">32</a>Prorok přece ovládá svůj prorocký dar.</span> <span class="verse"><a name="33">33</a>Bůh není Bohem zmatku, nýbrž Bohem pokoje. Jako ve všech obcích Božího lidu,</span> <span class="verse"><a name="34">34</a>ženy nechť ve shromáždění mlčí. Nedovoluje se jim, aby mluvily; mají se podřizovat, jak to říká i Zákon.</span> <span class="verse"><a name="35">35</a>Chtějí-li se o něčem poučit, ať se doma zeptají svých mužů; ženě se nesluší mluvit ve shromáždění.</span> <span class="verse"><a name="36">36</a>Vyšlo snad slovo Boží od vás? Nebo přišlo jen k vám samotným?</span> <span class="verse"><a name="37">37</a>Pokládá-li se někdo za proroka nebo za člověka obdařeného Duchem, měl by poznat, že to, co vám píšu, je přikázání Páně.</span> <span class="verse"><a name="38">38</a>Kdo to neuznává, nedojde sám uznání.</span> <span class="verse"><a name="39">39</a>A tak, bratří moji, horlivě se snažte prorokovat a nebraňte mluvit jazyky.</span> <span class="verse"><a name="40">40</a>Všechno ať se děje slušně a spořádaně.</span> </p></div</div></div></body></html>