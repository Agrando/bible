<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/1cor/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/1cor">1 Corinthians</a> &gt <strong>Chapter 4</strong></div><p><span class="verse"><a name="1">1</a>Proto ať nás všichni pokládají za služebníky Kristovy a správce Božích tajemství.</span> <span class="verse"><a name="2">2</a>Od správců se nežádá nic jiného, než aby byl každý shledán věrným.</span> <span class="verse"><a name="3">3</a>Mně tedy pramálo záleží na tom, soudíte-li mě vy nebo jakýkoliv lidský soud. Vždyť ani já nejsem soudcem sám nad sebou;</span> <span class="verse"><a name="4">4</a>ničeho si nejsem sice vědom, tím však ještě nejsem ospravedlněn, neboť mým soudcem je Pán.</span> <span class="verse"><a name="5">5</a>Nevyslovujte proto soudy předčasně, dokud Pán nepřijde. On vynese na světlo to, co je skryto ve tmě, a zjeví záměry srdcí; tehdy se člověku dostane chvály od Boha.</span> <span class="verse"><a name="6">6</a>Toto jsem, bratří, kvůli vám vztáhl na sebe a na Apolla, abyste se na nás naučili, co znamená 'ne nad to, co je psáno', a nikdo se nepyšnil jedním z nás proti druhému.</span> <span class="verse"><a name="7">7</a>Kdo ti dal vyniknout? Máš něco, co bys nebyl dostal? A když jsi to dostal, proč se chlubíš, jako bys to nebyl dostal?</span> <span class="verse"><a name="8">8</a>Už jste nasyceni, už jste zbohatli, vešli jste do Božího království, a my ne! Kéž byste skutečně vešli do království, abychom i my kralovali spolu s vámi!</span> <span class="verse"><a name="9">9</a>Skoro se mi zdá, že nás apoštoly Bůh určil na poslední místo, jako vydané na smrt; stali jsme se podívanou světu, andělům i lidem.</span> <span class="verse"><a name="10">10</a>My jsme blázni pro Krista, vy ovšem jste v Kristu rozumní; my jsme slabí, vy silní; vy slavní, my beze cti.</span> <span class="verse"><a name="11">11</a>Až do této chvíle trpíme hladem a žízní a nemáme co na sebe, jsme biti, jsme bez domova,</span> <span class="verse"><a name="12">12</a>s námahou pracujeme svýma rukama. Jsme-li tupeni, žehnáme, pronásledováni neklesáme,</span> <span class="verse"><a name="13">13</a>když nám zlořečí, odpovídáme laskavě. Až dosud jsme vyděděnci světa, na které se všechno svaluje.</span> <span class="verse"><a name="14">14</a>Nepíši to proto, abych vás zahanbil, ale abych vás jako své milované děti napomenul.</span> <span class="verse"><a name="15">15</a>I kdybyste měli tisíce vychovatelů v Kristu, otců mnoho nemáte, neboť v Kristu Ježíši jsem vás já přivedl k životu skrze evangelium.</span> <span class="verse"><a name="16">16</a>Prosím vás: Jednejte podle mého příkladu!</span> <span class="verse"><a name="17">17</a>Právě proto jsem k vám poslal Timotea, svého v Pánu milovaného a věrného syna. On vám připomene můj způsob jednání v Kristu, jak učím v každé církvi.</span> <span class="verse"><a name="18">18</a>Někteří se začali povyšovat, protože prý už k vám nepřijdu;</span> <span class="verse"><a name="19">19</a>ale přijdu k vám brzy, bude-li Pán chtít, a učiním si úsudek o těch domýšlivcích ne podle toho, co mluví, ale podle toho, co dokážou.</span> <span class="verse"><a name="20">20</a>Království Boží nezáleží v slovech, nýbrž v moci.</span> <span class="verse"><a name="21">21</a>Vyberte si: Mám na vás přijít s holí, nebo s láskou a mírností?</span> </p></div</div></div></body></html>