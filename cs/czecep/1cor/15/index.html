<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/1cor/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/1cor">1 Corinthians</a> &gt <strong>Chapter 15</strong></div><p><span class="verse"><a name="1">1</a>Chci vám připomenout, bratří, evangelium, které jsem vám zvěstoval, které jste přijali, které je základem, na němž stojíte,</span> <span class="verse"><a name="2">2</a>a skrze něž docházíte spásy, držíte-li se ho tak, jak jsem vám je zvěstoval - vždyť jste přece neuvěřili nadarmo.</span> <span class="verse"><a name="3">3</a>Odevzdal jsem vám především, co jsem sám přijal, že Kristus zemřel za naše hříchy podle Písem</span> <span class="verse"><a name="4">4</a>a byl pohřben; byl vzkříšen třetího dne podle Písem,</span> <span class="verse"><a name="5">5</a>ukázal se Petrovi, potom Dvanácti.</span> <span class="verse"><a name="6">6</a>Poté se ukázal více než pěti stům bratří najednou; většina z nich je posud na živu, někteří však již zesnuli.</span> <span class="verse"><a name="7">7</a>Pak se ukázal Jakubovi, potom všem apoštolům.</span> <span class="verse"><a name="8">8</a>Naposledy ze všech se jako nedochůdčeti ukázal i mně.</span> <span class="verse"><a name="9">9</a>Vždyť já jsem nejmenší z apoštolů a nejsem ani hoden jména apoštol, protože jsem pronásledoval církev Boží.</span> <span class="verse"><a name="10">10</a>Milostí Boží jsem to, co jsem, a milost, kterou mi prokázal, nebyla nadarmo; více než oni všichni jsem se napracoval - nikoli já, nýbrž milost Boží, která byla se mnou.</span> <span class="verse"><a name="11">11</a>Ať už tedy já, nebo oni - tak zvěstujeme a tak jste uvěřili.</span> <span class="verse"><a name="12">12</a>Když se tedy zvěstuje o Kristu, že byl vzkříšen, jak mohou někteří mezi vámi říkat, že není zmrtvýchvstání?</span> <span class="verse"><a name="13">13</a>Není-li zmrtvýchvstání, pak nebyl vzkříšen ani Kristus.</span> <span class="verse"><a name="14">14</a>A jestliže Kristus nebyl vzkříšen, pak je naše zvěst klamná, a klamná je i vaše víra,</span> <span class="verse"><a name="15">15</a>a my jsme odhaleni jako lživí svědkové o Bohu: dosvědčili jsme, že Bůh vzkřísil Krista, ale on jej nevzkřísil, není-li vzkříšení z mrtvých.</span> <span class="verse"><a name="16">16</a>Neboť není-li vzkříšení z mrtvých, nebyl vzkříšen ani Kristus.</span> <span class="verse"><a name="17">17</a>Nebyl-li však Kristus vzkříšen, je vaše víra marná, ještě jste ve svých hříších,</span> <span class="verse"><a name="18">18</a>a jsou ztraceni i ti, kteří zesnuli v Kristu.</span> <span class="verse"><a name="19">19</a>Máme-li naději v Kristu jen pro tento život, jsme nejubožejší ze všech lidí!</span> <span class="verse"><a name="20">20</a>Avšak Kristus byl vzkříšen jako první z těch, kdo zesnuli.</span> <span class="verse"><a name="21">21</a>A jako vešla do světa smrt skrze člověka, tak i zmrtvýchvstání:</span> <span class="verse"><a name="22">22</a>jako v Adamovi všichni umírají, tak v Kristu všichni dojdou života.</span> <span class="verse"><a name="23">23</a>Každý v daném pořadí: první vstal Kristus, potom při Kristově příchodu vstanou ti, kdo jsou jeho.</span> <span class="verse"><a name="24">24</a>Tu nastane konec, až Kristus zruší vládu všech mocností a sil a odevzdá království Bohu a Otci.</span> <span class="verse"><a name="25">25</a>Musí totiž kralovat, 'dokud Bůh nepodmaní všechny nepřátele pod jeho nohy'.</span> <span class="verse"><a name="26">26</a>Jako poslední nepřítel bude přemožena smrt,</span> <span class="verse"><a name="27">27</a>vždyť 'pod nohy jeho podřídil všecko'. Je-li řečeno, že je mu podřízeno všecko, je jasné, že s výjimkou toho, kdo mu všecko podřídil.</span> <span class="verse"><a name="28">28</a>Až mu bude podřízeno všecko, pak i sám Syn se podřídí tomu, kdo mu všecko podřídil, a tak bude Bůh všecko ve všem.</span> <span class="verse"><a name="29">29</a>Jaký by jinak mělo smysl to, že se někteří dávají křtít za mrtvé? Jestliže mrtví vůbec nevstanou, proč se za ně dávají křtít?</span> <span class="verse"><a name="30">30</a>A proč i my se v každou hodinu vydáváme v nebezpečí?</span> <span class="verse"><a name="31">31</a>Den ze dne hledím smrti do tváře - ujišťuji vás o tom, bratří, při všem, co pro mne znamenáte, v Kristu Ježíši, našem Pánu!</span> <span class="verse"><a name="32">32</a>Jestliže jsem v Efezu podstoupil zápas se šelmami jen z lidských pohnutek, co mi to prospěje? Jestliže mrtví nevstanou, pak 'jezme a pijme, neboť zítra zemřeme'.</span> <span class="verse"><a name="33">33</a>Neklamte se: 'špatná společnost kazí dobré mravy'.</span> <span class="verse"><a name="34">34</a>Vystřízlivějte, jak se sluší, a nehřešte. Někteří nemají ani ponětí o Bohu. Říkám to k vašemu zahanbení!</span> <span class="verse"><a name="35">35</a>Ale někdo snad řekne: "Jak vstanou mrtví? V jakém těle přijdou?"</span> <span class="verse"><a name="36">36</a>Jaká pošetilost! To, co zaséváš, nebude oživeno, jestliže neumře.</span> <span class="verse"><a name="37">37</a>A co zaséváš, není tělo, které vzejde, nýbrž holé zrno, ať už pšenice nebo nějaké jiné rostliny.</span> <span class="verse"><a name="38">38</a>Bůh však mu dává tělo, jak sám určil, každému semeni jeho zvláštní tělo.</span> <span class="verse"><a name="39">39</a>Není jedno tělo jako druhé, nýbrž jiné tělo mají lidé, jiné zvířata, jiné ptáci, jiné ryby.</span> <span class="verse"><a name="40">40</a>A jsou tělesa nebeská a tělesa pozemská, ale jiná je sláva nebeských a jiná pozemských.</span> <span class="verse"><a name="41">41</a>Jiná je záře slunce a jiná měsíce, a ještě jiná je záře hvězd, neboť hvězda od hvězdy se liší září.</span> <span class="verse"><a name="42">42</a>Tak je to i se zmrtvýchvstáním. Co je zaseto jako pomíjitelné, vstává jako nepomíjitelné.</span> <span class="verse"><a name="43">43</a>Co je zaseto v poníženosti, vstává v slávě. Co je zaseto v slabosti, vstává v moci.</span> <span class="verse"><a name="44">44</a>Zasévá se tělo přirozené, vstává tělo duchovní. Je-li tělo přirozené, je i tělo duchovní.</span> <span class="verse"><a name="45">45</a>Jak je psáno: 'První člověk Adam se stal duší živou' - poslední Adam je však Duchem oživujícím.</span> <span class="verse"><a name="46">46</a>Nejprve tedy není tělo duchovní, nýbrž přirozené, pak teprve duchovní.</span> <span class="verse"><a name="47">47</a>První člověk byl z prachu země, druhý člověk z nebe.</span> <span class="verse"><a name="48">48</a>Jaký byl ten pozemský, takoví jsou i ostatní na zemi, a jaký je ten nebeský, takoví i ostatní v nebesích.</span> <span class="verse"><a name="49">49</a>A jako jsme nesli po dobu pozemského, tak poneseme i podobu nebeského.</span> <span class="verse"><a name="50">50</a>Chci říci to, bratří, že člověk, jak je, nemůže mít podíl na království Božím a pomíjitelné nemůže mít podíl na nepomíjitelném.</span> <span class="verse"><a name="51">51</a>Hle, odhalím vám tajemství: Ne všichni zemřeme, ale všichni budeme proměněni,</span> <span class="verse"><a name="52">52</a>naráz, v okamžiku, až se naposled ozve polnice. Až zazní, mrtví budou vzkříšeni k nepomíjitelnosti a my živí proměněni.</span> <span class="verse"><a name="53">53</a>Pomíjitelné tělo musí totiž obléci nepomíjitelnost a smrtelné nesmrtelnost.</span> <span class="verse"><a name="54">54</a>A když pomíjitelné obleče nepomíjitelnost a smrtelné nesmrtelnost, pak se naplní, co je psáno: 'Smrt je pohlcena, Bůh zvítězil!</span> <span class="verse"><a name="55">55</a>Kde je, smrti, tvé vítězství? Kde je, smrti, tvá zbraň?'</span> <span class="verse"><a name="56">56</a>Zbraní smrti je hřích a hřích má svou moc ze zákona.</span> <span class="verse"><a name="57">57</a>Chvála buď Bohu, který nám dává vítězství skrze našeho Pána Ježíše Krista!</span> <span class="verse"><a name="58">58</a>A tak, moji milovaní bratří, buďte pevní, nedejte se zviklat, buďte stále horlivější v díle Páně; vždyť víte, že vaše práce není v Pánu marná.</span> </p></div</div></div></body></html>