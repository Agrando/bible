<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/1cor/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/1cor">1 Corinthians</a> &gt <strong>Chapter 10</strong></div><p><span class="verse"><a name="1">1</a>Chtěl bych vám připomenout, bratří, že naši praotcové byli všichni pod oblakovým sloupem, všichni prošli mořem,</span> <span class="verse"><a name="2">2</a>všichni byli křtem v oblaku a moři spojeni s Mojžíšem,</span> <span class="verse"><a name="3">3</a>všichni jedli týž duchovní pokrm</span> <span class="verse"><a name="4">4</a>a pili týž duchovní nápoj; pili totiž z duchovní skály, která je doprovázela, a tou skálou byl Kristus.</span> <span class="verse"><a name="5">5</a>A přece se většina z nich Bohu nelíbila; vždyť 'poušť byla poseta jejich těly'.</span> <span class="verse"><a name="6">6</a>To vše se stalo nám na výstrahu, abychom nezatoužili po zlém jako oni.</span> <span class="verse"><a name="7">7</a>A také nebuďte modláři jako někteří z nich, jak je psáno: 'Usadil se lid, aby jedl a pil, a potom povstali k tancům.'</span> <span class="verse"><a name="8">8</a>Ani se neoddávejme smilstvu, jako někteří z nich, a padlo jich za jeden den třiadvacet tisíc.</span> <span class="verse"><a name="9">9</a>A také nechtějme zkoušet Pána, jako to dělali někteří z nich a hynuli od hadího uštknutí,</span> <span class="verse"><a name="10">10</a>ani nereptejte, jako někteří z nich, a byli zahubeni Zhoubcem.</span> <span class="verse"><a name="11">11</a>To, co se jim stalo, je výstražný obraz a bylo to napsáno k napomenutí nám, které zastihl přelom věků.</span> <span class="verse"><a name="12">12</a>A proto ten, kdo si myslí, že stojí, ať si dá pozor, aby nepadl.</span> <span class="verse"><a name="13">13</a>Nepotkala vás zkouška nad lidské síly. Bůh je věrný: nedopustí, abyste byli podrobeni zkoušce, kterou byste nemohli vydržet, nýbrž se zkouškou vám připraví i východisko a dá vám sílu, abyste mohli obstát.</span> <span class="verse"><a name="14">14</a>A proto, moji milovaní, utíkejte před modlářstvím.</span> <span class="verse"><a name="15">15</a>Mluvím k vám jako k rozumným lidem; posuďte sami, co říkám:</span> <span class="verse"><a name="16">16</a>Není kalich požehnání, za nějž děkujeme, účastí na krvi Kristově? A není chléb, který lámeme, účastí na těle Kristově?</span> <span class="verse"><a name="17">17</a>Protože je jeden chléb, jsme my mnozí jedno tělo, neboť všichni máme podíl na jednom chlebu.</span> <span class="verse"><a name="18">18</a>Pohleďte na Izraelský lid: Nespojuje ty, kteří jedí oběti, společenství oltáře?</span> <span class="verse"><a name="19">19</a>Co tím chci říci? Že pokrm obětovaný modlám něco znamená? Nebo že modla něco znamená?</span> <span class="verse"><a name="20">20</a>Nikoli, nýbrž že to, co pohané obětují, obětují démonům, a ne Bohu. Nechci, abyste vešli ve společenství s démony.</span> <span class="verse"><a name="21">21</a>Nemůžete pít kalich Páně i kalich démonů. Nemůžete mít účast na stolu Páně i na stolu démonů.</span> <span class="verse"><a name="22">22</a>Chceme snad popudit Pána k žárlivosti? Jsme snad silnější než on?</span> <span class="verse"><a name="23">23</a>'Všecko je dovoleno' - ano, ale ne všecko prospívá. 'Všecko je dovoleno' - ano, ale ne všecko přispívá ke společnému růstu.</span> <span class="verse"><a name="24">24</a>Nikdo ať nemyslí sám na sebe, nýbrž ať má ohled na druhého!</span> <span class="verse"><a name="25">25</a>Jezte všechno, co se prodává v masných krámech, a pro své svědomí se nepotřebujete na nic ptát.</span> <span class="verse"><a name="26">26</a>'Hospodinova je země i její plnost.'</span> <span class="verse"><a name="27">27</a>Pozve-li vás někdo z nevěřících a chcete tam jít, jezte všechno, co vám předloží, a pro své svědomí se na nic neptejte.</span> <span class="verse"><a name="28">28</a>Kdyby vám však někdo řekl: "Toto bylo obětováno božstvům", nejezte kvůli tomu, kdo vás na to upozornil, a pro svědomí-</span> <span class="verse"><a name="29">29</a>nemyslím vaše svědomí, nýbrž svědomí toho druhého. Proč by moje svoboda měla být souzena cizím svědomím?</span> <span class="verse"><a name="30">30</a>Jestliže něco přijímám s vděčností, proč mám být odsuzován za to, zač vzdávám díky?</span> <span class="verse"><a name="31">31</a>Ať tedy jíte či pijete či cokoli jiného děláte, všecko čiňte k slávě Boží.</span> <span class="verse"><a name="32">32</a>Nebuďte kamenem úrazu ani Židům, ani Řekům, ani církvi Boží,</span> <span class="verse"><a name="33">33</a>já se také snažím všem vyjít vstříc. Nehledám svůj vlastní prospěch, nýbrž prospěch mnohých, aby byli spaseni.</span> </p></div</div></div></body></html>