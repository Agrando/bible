<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/1cor/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/1cor">1 Corinthians</a> &gt <strong>Chapter 11</strong></div><p><span class="verse"><a name="1">1</a>Jednejte podle mého příkladu, jako já jednám podle příkladu Kristova.</span> <span class="verse"><a name="2">2</a>Chválím vás, že si mne stále připomínáte a držíte se tradice, kterou jste ode mne přijali.</span> <span class="verse"><a name="3">3</a>Rád bych, abyste si uvědomili, že hlavou každého muže je Kristus, hlavou ženy muž a hlavou Krista je Bůh.</span> <span class="verse"><a name="4">4</a>Každý muž, který se modlí nebo prorocky mluví s pokrytou hlavou, zneuctívá toho, kdo je mu hlavou,</span> <span class="verse"><a name="5">5</a>a každá žena, která se modlí nebo prorocky mluví s nezahalenou hlavou, zneuctívá toho, kdo je jí hlavou; je to jedno a totéž, jako kdyby byla ostříhaná.</span> <span class="verse"><a name="6">6</a>Jestliže si žena nezahaluje hlavu, ať se už také ostříhá. Je-li však pro ženu potupné dát se ostříhat nebo oholit, ať se zahaluje.</span> <span class="verse"><a name="7">7</a>Muž si nemá zahalovat hlavu, protože je obrazem a odleskem slávy Boží, kdežto žena je odleskem slávy mužovy.</span> <span class="verse"><a name="8">8</a>Vždyť muž není z ženy, nýbrž žena z muže.</span> <span class="verse"><a name="9">9</a>Muž přece nebyl stvořen pro ženu, ale žena pro muže.</span> <span class="verse"><a name="10">10</a>Proto má žena mít na hlavě znamení moci kvůli andělům.</span> <span class="verse"><a name="11">11</a>V Kristu ovšem není žena bez muže ani muž bez ženy,</span> <span class="verse"><a name="12">12</a>vždyť jako je žena z muže, tak i muž skrze ženu - všecko pak je z Boha.</span> <span class="verse"><a name="13">13</a>Posuďte to sami: Sluší se, aby se žena k Bohu modlila s nezahalenou hlavou?</span> <span class="verse"><a name="14">14</a>Cožpak vás sama příroda neučí, že pro muže jsou dlouhé vlasy hanbou,</span> <span class="verse"><a name="15">15</a>kdežto pro ženu ctí? Vlasy jsou jí totiž dány jako závoj.</span> <span class="verse"><a name="16">16</a>Chce-li někdo umíněně na tom trvat, tomu říkám: Není to obyčejem ani u nás, ani v ostatních církvích Božích.</span> <span class="verse"><a name="17">17</a>Když už vás napomínám, nemohu také pochválit, že se shromažďujete spíše ke škodě než k prospěchu.</span> <span class="verse"><a name="18">18</a>Předně slyším, že jsou mezi vámi roztržky, když se v církvi shromažďujete, a jsem nakloněn tomu věřit.</span> <span class="verse"><a name="19">19</a>Neboť musí mezi vámi být i různé skupiny, aby se ukázalo, kdo z vás se osvědčí.</span> <span class="verse"><a name="20">20</a>Když vy se však shromažďujete, není to už společenství večeře Páně:</span> <span class="verse"><a name="21">21</a>každý se dá hned do své večeře, a jeden má hlad, druhý se opije.</span> <span class="verse"><a name="22">22</a>Což nemáte své domácnosti, kde byste jedli a pili? Či snad pohrdáte církví Boží a chcete zahanbit ty, kteří nic nemají? Co vám mám říci? Mám vás snad pochválit? Za to vás nechválím!</span> <span class="verse"><a name="23">23</a>Já jsem přijal od Pána, co jsem vám také odevzdal: Pán Ježíš v tu noc, kdy byl zrazen, vzal chléb,</span> <span class="verse"><a name="24">24</a>vzdal díky, lámal jej a řekl: "Toto jest mé tělo, které se za vás vydává; to čiňte na mou památku."</span> <span class="verse"><a name="25">25</a>Stejně vzal po večeři i kalich a řekl: "Tento kalich je nová smlouva, zpečetěná mou krví; to čiňte, kdykoli budete píti, na mou památku."</span> <span class="verse"><a name="26">26</a>Kdykoli tedy jíte tento chléb a pijete tento kalich, zvěstujete smrt Páně, dokud on nepřijde.</span> <span class="verse"><a name="27">27</a>Kdo by tedy jedl tento chléb a pil kalich Páně nehodně, proviní se proti tělu a krvi Páně.</span> <span class="verse"><a name="28">28</a>Nechť každý sám sebe zkoumá, než tento chléb jí a z tohoto kalicha pije.</span> <span class="verse"><a name="29">29</a>Kdo jí a pije a nerozpoznává, že jde o tělo Páně, jí a pije sám sobě odsouzení.</span> <span class="verse"><a name="30">30</a>Proto je mezi vámi tolik slabých a nemocných a mnozí umírají.</span> <span class="verse"><a name="31">31</a>Kdybychom soudili sami sebe, nebyli bychom souzeni.</span> <span class="verse"><a name="32">32</a>Když nás však soudí Pán, je to k naší nápravě, abychom nebyli odsouzeni spolu se světem.</span> <span class="verse"><a name="33">33</a>A tak, bratří moji, když se shromažďujete k společnému stolu, čekejte jeden na druhého.</span> <span class="verse"><a name="34">34</a>Kdo má hlad, ať se nají doma, abyste se neshromažďovali k odsouzení. Ostatní věci zařídím, až přijdu.</span> </p></div</div></div></body></html>