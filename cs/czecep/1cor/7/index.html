<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/1cor/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/1cor">1 Corinthians</a> &gt <strong>Chapter 7</strong></div><p><span class="verse"><a name="1">1</a>Pokud jde o to, co jste psali: Je pro muže lépe, když žije bez ženy.</span> <span class="verse"><a name="2">2</a>Abyste se však uvarovali smilstva, ať každý má svou ženu a každá svého muže.</span> <span class="verse"><a name="3">3</a>Muž ať prokazuje ženě, čím je jí povinen, a podobně i žena muži.</span> <span class="verse"><a name="4">4</a>Žena nemá své tělo pro sebe, ale pro svého muže. Podobně však ani muž nemá své tělo pro sebe, ale pro svou ženu.</span> <span class="verse"><a name="5">5</a>Neodpírejte se jeden druhému, leda se vzájemným souhlasem a jen na čas, abyste byli volni pro modlitbu. Potom zase buďte spolu, aby vás satan nepokoušel, když byste se nemohli ovládnout.</span> <span class="verse"><a name="6">6</a>To ovšem říkám jako ústupek, ne jako příkaz.</span> <span class="verse"><a name="7">7</a>Přál bych si totiž, aby všichni lidé byli jako já; ale každý má od Boha svůj vlastní dar, jeden tak, druhý jinak.</span> <span class="verse"><a name="8">8</a>Svobodným a vdovám pravím, že je pro ně lépe, když zůstanou tak jako já.</span> <span class="verse"><a name="9">9</a>Je-li jim zatěžko žít zdrženlivě, ať vstoupí v manželství, neboť je lepší žít v manželství než se trápit.</span> <span class="verse"><a name="10">10</a>Těm, kteří žijí v manželství, přikazuji - ne já, ale Pán - aby žena od muže neodcházela.</span> <span class="verse"><a name="11">11</a>A když už odejde, ať zůstane neprovdána nebo se s mužem smíří; a muž ať ženu neopouští.</span> <span class="verse"><a name="12">12</a>Ostatním pravím já, a ne už Pán: Má-li někdo z bratří ženu nevěřící a ona je ochotna s ním zůstat, ať ji neopouští.</span> <span class="verse"><a name="13">13</a>A má-li žena muže nevěřícího a on je ochoten s ní zůstat, ať ho neopouští.</span> <span class="verse"><a name="14">14</a>Nevěřící muž je totiž posvěcen manželstvím s věřící ženou a nevěřící žena manželstvím s věřícím mužem, jinak by vaše děti byly nečisté; jsou však přece svaté!</span> <span class="verse"><a name="15">15</a>Chce-li nevěřící odejít, ať odejde. Věřící nejsou v takových případech vázáni. Bůh nás povolal k pokoji.</span> <span class="verse"><a name="16">16</a>Víš snad, ženo, zda se ti podaří přivést muže ke spáse? Víš snad, muži, zda se ti podaří přivést ženu ke spáse?</span> <span class="verse"><a name="17">17</a>Každý ať žije v tom postavení, které měl od Pána, když ho povolal k víře. A tak to nařizuji v církvích všude.</span> <span class="verse"><a name="18">18</a>Jsi povolán jako žid? Nezatajuj svou obřízku. Jsi povolán jako pohan? Nedávej se obřezat.</span> <span class="verse"><a name="19">19</a>Nezáleží na tom, zda je někdo obřezán nebo není, ale na tom, zda zachovává Boží přikázání.</span> <span class="verse"><a name="20">20</a>Nikdo ať neopouští postavení, v němž ho Bůh povolal.</span> <span class="verse"><a name="21">21</a>Byl jsi povolán jako otrok? Netrap se tím. Ale kdyby ses mohl stát svobodným, raději toho použij.</span> <span class="verse"><a name="22">22</a>Koho Pán povolal jako otroka, má v Pánu svobodu. Koho povolal jako svobodného, je v poddanství Kristově.</span> <span class="verse"><a name="23">23</a>Bylo za vás zaplaceno výkupné, nebuďte otroky lidí!</span> <span class="verse"><a name="24">24</a>V čem byl kdo povolán, bratří, v tom ať před Bohem zůstane.</span> <span class="verse"><a name="25">25</a>Co se týká neprovdaných, nemám žádný rozkaz Páně, ale dávám jen radu jako ten, kdo je pro milosrdenství Páně hoden důvěry.</span> <span class="verse"><a name="26">26</a>Domnívám se, že vzhledem k tomu, co má přijít, je pro člověka nejlepší zůstat tak, jak je.</span> <span class="verse"><a name="27">27</a>Máš ženu? Nechtěj se s ní rozejít. Jsi bez ženy? Žádnou nehledej.</span> <span class="verse"><a name="28">28</a>Ale i když se oženíš, nezhřešíš. A vdá-li se dívka, nezhřeší. Dolehne však na ně tíseň tohoto času. Toho vás chci ušetřit.</span> <span class="verse"><a name="29">29</a>Chci říci, bratří, toto: Lhůta je krátká. Proto ti, kdo mají ženy, ať jsou, jako by je neměli,</span> <span class="verse"><a name="30">30</a>a kdo pláčí, jako by neplakali, a kdo jsou veselí, jako by nebyli, a kdo kupují, jako by nevlastnili,</span> <span class="verse"><a name="31">31</a>a kdo užívají věcí tohoto světa, jako by neužívali; neboť podoba tohoto světa pomíjí.</span> <span class="verse"><a name="32">32</a>Já bych však chtěl, abyste neměli starosti. Svobodný se stará o věci Páně, jak by se líbil Bohu,</span> <span class="verse"><a name="33">33</a>ale ženatý se stará o světské věci, jak by se zalíbil ženě, a je rozpolcen.</span> <span class="verse"><a name="34">34</a>Žena bez manžela nebo svobodná dívka se stará o věci Páně, aby byla svatá tělem i duchem. Provdaná se stará o světské věci, jak by se zalíbila muži.</span> <span class="verse"><a name="35">35</a>To vám říkám, abych vám pomohl, ne abych vás uvedl do nesnází, ale abyste žili důstojně a věrně lnuli k Pánu bez rozptylování.</span> <span class="verse"><a name="36">36</a>Domnívá-li se někdo, že jedná nečestně vůči své snoubence, která je už ve zralém věku, a že se patří, aby si ji vzal, ať udělá, co chce: nehřeší. Ať se vezmou.</span> <span class="verse"><a name="37">37</a>Ale kdo je v nitru pevný, nic ho nenutí, má v moci svou vlastní vůli a pevně se rozhodl, že se s ní neožení, jedná dobře.</span> <span class="verse"><a name="38">38</a>Takže kdo se ožení se svou snoubenkou, jedná dobře, ale kdo se neožení, udělá lépe.</span> <span class="verse"><a name="39">39</a>Žena je vázána zákonem, pokud žije její muž. Jestliže muž umře, je svobodná a může se vdát, za koho chce, ale jen v Kristu.</span> <span class="verse"><a name="40">40</a>Po mém soudu bude však pro ni lépe, zůstane-li tak; myslím, že i já mám Ducha Božího.</span> </p></div</div></div></body></html>