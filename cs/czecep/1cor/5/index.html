<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/1cor/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/1cor">1 Corinthians</a> &gt <strong>Chapter 5</strong></div><p><span class="verse"><a name="1">1</a>Dokonce se proslýchá, že je mezi vámi případ smilstva, a to takový, jaký se nevyskytuje ani mezi pohany, že totiž kdosi žije s ženou svého otce.</span> <span class="verse"><a name="2">2</a>A vy jste přitom nadutí, místo abyste se raději zarmoutili; odstraňte ze svého středu toho, kdo to udělal.</span> <span class="verse"><a name="3">3</a>Neboť já, ač tělem vzdálen, duchem však přítomen, vyslovil jsem již soud nad tím, kdo se toho dopustil, jako bych byl s vámi -</span> <span class="verse"><a name="4">4</a>a to ve jménu Pána Ježíše Krista. Až se shromáždíte - já budu duchem s vámi a bude s námi i moc našeho Pána Ježíše -</span> <span class="verse"><a name="5">5</a>vydejte toho člověka satanu ke zkáze těla, aby duch mohl být zachráněn v den Páně.</span> <span class="verse"><a name="6">6</a>Vaše vychloubání není dobré. Nevíte, že 'trocha kvasu všechno těsto prokvasí'?</span> <span class="verse"><a name="7">7</a>Odstraňte starý kvas, abyste byli novým těstem, vždyť vám nastal čas nekvašených chlebů, neboť byl obětován náš velikonoční beránek, Kristus.</span> <span class="verse"><a name="8">8</a>Proto slavme velikonoce ne se starým kvasem, s kvasem zla a špatnosti, ale s nekvašeným chlebem upřímnosti a pravdy.</span> <span class="verse"><a name="9">9</a>Napsal jsem vám v listě, abyste neměli nic společného se smilníky;</span> <span class="verse"><a name="10">10</a>ale nemyslel jsem tím všecky smilníky tohoto světa nebo lakomce, lupiče a modláře, protože to byste museli ze světa utéci.</span> <span class="verse"><a name="11">11</a>Měl jsem však na mysli, abyste se nestýkali s tím, kdo si sice říká bratr, ale přitom je smilník nebo lakomec nebo modlář nebo utrhač nebo opilec nebo lupič; s takovým ani nejezte.</span> <span class="verse"><a name="12">12</a>Proč bych měl soudit ty, kdo jsou mimo nás? Nemáte soudit ty, kdo jsou z nás?</span> <span class="verse"><a name="13">13</a>Kdo jsou mimo nás, ty bude soudit Bůh. Odstraňte toho zlého ze svého středu!</span> </p></div</div></div></body></html>