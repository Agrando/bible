<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/1cor/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/1cor">1 Corinthians</a> &gt <strong>Chapter 9</strong></div><p><span class="verse"><a name="1">1</a>Nejsem snad svoboden? Nejsem apoštol? Neviděl jsem Ježíše, našeho Pána? Nejste vy mým dílem v Pánu?</span> <span class="verse"><a name="2">2</a>I kdybych pro jiné apoštolem nebyl, pro vás jím jsem! Vždyť pečetí mého apoštolství jste vy sami tím, že jste uvěřili v Pána.</span> <span class="verse"><a name="3">3</a>Toto je má odpověď těm, kteří mne soudí:</span> <span class="verse"><a name="4">4</a>Což nemáme právo přijímat od vás jídlo a pití?</span> <span class="verse"><a name="5">5</a>Nemáme právo brát s sebou věřící ženu, tak jako ostatní apoštolové i bratři Páně i Petr?</span> <span class="verse"><a name="6">6</a>To snad jen já a Barnabáš jsme povinni vydělávat si na živobytí?</span> <span class="verse"><a name="7">7</a>Který voják slouží za vlastní peníze? Kdo vysadí vinici a nejí, co urodila? Kdo pase stádo a neživí se mlékem toho stáda?</span> <span class="verse"><a name="8">8</a>Jsou to snad jen mé lidské úvahy? Neříká to sám zákon?</span> <span class="verse"><a name="9">9</a>V Mojžíšově zákoně je přece psáno: 'Nedáš náhubek dobytčeti, když mlátí obilí'. Má tu Bůh na mysli dobytek?</span> <span class="verse"><a name="10">10</a>Není to řečeno spíše pro nás? Ano, pro nás to bylo napsáno, neboť ten, kdo orá a kdo mlátí, má pracovat s nadějí, že dostane svůj podíl.</span> <span class="verse"><a name="11">11</a>Když jsme vám zaseli duchovní setbu, bylo by to mnoho, kdybychom sklízeli vaši pozemskou úrodu?</span> <span class="verse"><a name="12">12</a>Mají-li na vás právo jiní, proč ne tím spíše my? Přesto jsme tohoto práva nepoužili, raději snášíme nedostatek, jen abychom nekladli žádnou překážku do cesty Kristovu evangeliu.</span> <span class="verse"><a name="13">13</a>Což nevíte, že ti, kteří slouží ve svatyni, dostávají ze svatyně jídlo, a ti, kteří přisluhují při oltáři, mají podíl na obětech?</span> <span class="verse"><a name="14">14</a>Tak i Pán ustanovil, aby ti, kteří zvěstují evangelium, měli z evangelia obživu.</span> <span class="verse"><a name="15">15</a>Já jsem však ničeho z toho nepoužil. Nepíšu o tom proto, abych se toho dožadoval. To bych raději umřel hladem, než aby mne někdo zbavil této chlouby!</span> <span class="verse"><a name="16">16</a>Nemohu se chlubit tím, že kážu evangelium; nemohu jinak, běda mně, kdybych nekázal.</span> <span class="verse"><a name="17">17</a>Kdybych to činil ze své vůle, mám nárok na odměnu; jestliže jsem byl povolán, plním svěřený úkol.</span> <span class="verse"><a name="18">18</a>Zač tedy mohu čekat odměnu? Za to, že přináším evangelium zadarmo, že jsem se vzdal práva, které mám jako kazatel evangelia.</span> <span class="verse"><a name="19">19</a>Jsem svoboden ode všech, ale učinil jsem se otrokem všech, abych mnohé získal.</span> <span class="verse"><a name="20">20</a>Židům jsem byl židem, abych získal židy. Těm, kteří jsou pod zákonem, byl jsem pod zákonem, abych získal ty, kteří jsou pod zákonem - i když sám pod zákonem nejsem.</span> <span class="verse"><a name="21">21</a>Těm, kteří jsou bez zákona, byl jsem bez zákona, abych získal ty, kteří jsou bez zákona - i když před Bohem nejsem bez zákona, neboť mým zákonem je Kristus.</span> <span class="verse"><a name="22">22</a>Těm, kdo jsou slabí, stal jsem se slabým, abych získal slabé. Všem jsem se stal vším, abych získal aspoň některé.</span> <span class="verse"><a name="23">23</a>Všecko to dělám pro evangelium, abych na něm měl podíl.</span> <span class="verse"><a name="24">24</a>Nevíte snad, že ti, kteří běží na závodní dráze, běží sice všichni, ale jen jeden dostane cenu? Běžte tak, abyste ji získali!</span> <span class="verse"><a name="25">25</a>Každý závodník se podrobuje všestranné kázni. Oni to podstupují pro pomíjitelný věnec, my však pro věnec nepomíjitelný.</span> <span class="verse"><a name="26">26</a>Já tedy běžím ne jako bez cíle; bojuji ne tak, jako bych dával rány do prázdna.</span> <span class="verse"><a name="27">27</a>Ranami nutím své tělo ke kázni, abych snad, když kážu jiným, sám neselhal.</span> </p></div</div></div></body></html>