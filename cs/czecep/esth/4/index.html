<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/esth/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/esth">Esther</a> &gt <strong>Chapter 4</strong></div><p><span class="verse"><a name="1">1</a>Mordokaj se dozvěděl o všem, co se stalo. Roztrhl svůj šat, oblékl žíněné roucho a posypal si hlavu popelem. Vyšel doprostřed města a převelice hořekoval.</span> <span class="verse"><a name="2">2</a>Tak došel až před královskou bránu; do královské brány totiž nebylo dovoleno vejít v žíněném rouchu.</span> <span class="verse"><a name="3">3</a>A všude, v každé krajině, kamkoli se dostal králův výrok, totiž jeho zákon, konali židé veliké smuteční obřady s postem, pláčem a naříkáním; mnohým se staly lůžkem žíněné roucho a popel.</span> <span class="verse"><a name="4">4</a>Tu přišly Esteřiny dívky a její kleštěnci a oznámili jí to. Královnu sevřela nesmírná úzkost. Poslala šaty, aby Mordokaje oblékli a sňali z něho žíněné roucho, ale on je nepřijal.</span> <span class="verse"><a name="5">5</a>Ester tedy zavolala Hatáka z královských dvořanů, který byl ustanoven osobně pro ni, a přikázala mu, aby od Mordokaje vyzvěděl, co se děje a proč si tak počíná.</span> <span class="verse"><a name="6">6</a>Haták vyšel k Mordokajovi na městské prostranství před královskou branou.</span> <span class="verse"><a name="7">7</a>Mordokaj mu oznámil všechno, co ho potkalo, i obnos stříbra, které Haman slíbil odvážit do královských pokladů za židy, aby byli zahubeni.</span> <span class="verse"><a name="8">8</a>Dal mu také opis vydaného zákona o jejich vyhlazení, který byl vydán v Šúšanu, aby jej ukázal Esteře a oznámil jí to, též aby jí vyřídil příkaz, ať vejde ke králi prosit ho o milost a přimluvit se u něho za svůj lid.</span> <span class="verse"><a name="9">9</a>Haták přišel a oznámil Esteře Mordokajův vzkaz.</span> <span class="verse"><a name="10">10</a>Ester však řekla Hatákovi a přikázala mu vyřídit Mordokajovi:</span> <span class="verse"><a name="11">11</a>"Všichni královi služebníci i lid králových krajin vědí, že pro každého muže i ženu, kteří by bez pozvání vešli do vnitřního nádvoří ke králi, platí jediný zákon - usmrtit! Jen ten, k němuž král vztáhne zlaté žezlo, zůstane naživu. Já jsem už třicet dní nebyla zavolána, abych vešla ke králi."</span> <span class="verse"><a name="12">12</a>Esteřin vzkaz oznámili Mordokajovi.</span> <span class="verse"><a name="13">13</a>Mordokaj však vzkázal Esteře: "Nedomnívej se, že v domě králově vyvázneš životem, jediná ze všech židů.</span> <span class="verse"><a name="14">14</a>Budeš-li v tuto chvíli skutečně mlčet, úleva a osvobození přijde židům odjinud, ale ty a dům tvého otce zahynete. Kdo ví, zda jsi nedosáhla královské hodnosti právě pro chvíli, jako je tato."</span> <span class="verse"><a name="15">15</a>Ester dala odpovědět Mordokajovi:</span> <span class="verse"><a name="16">16</a>"Jdi, shromažď všechny židy, kteří jsou v Šúšanu, a postěte se za mne. Nejezte a nepijte po tři dny, v noci ani ve dne. Také já a mé dívky se budeme takto postit. Potom půjdu ke králi, třebaže to není podle zákona. Mám-li zahynout, zahynu."</span> <span class="verse"><a name="17">17</a>Mordokaj odešel a učinil všechno, co mu Ester přikázala.</span> </p></div</div></div></body></html>