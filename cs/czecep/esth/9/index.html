<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/esth/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/esth">Esther</a> &gt <strong>Chapter 9</strong></div><p><span class="verse"><a name="1">1</a>Dvanáctého měsíce, to je měsíce adaru, v jeho třináctý den, kdy králův výrok, totiž jeho zákon, měl být proveden, v den, který chtivě vyhlíželi nepřátelé židů, aby se jich zmocnili, došlo k zvratu: naopak židé se zmocnili těch, kdo je nenáviděli.</span> <span class="verse"><a name="2">2</a>Židé se shromáždili ve svých městech ve všech krajinách krále Achašveróše, aby vztáhli ruku na ty, kdo jim chystali pohromu. Nikdo před nimi neobstál, neboť strach z nich padl na všechny národy.</span> <span class="verse"><a name="3">3</a>Všichni správcové krajin a satrapové, místodržitelé a královští úředníci podporovali židy, protože na ně padl strach z Mordokaje.</span> <span class="verse"><a name="4">4</a>Mordokaj měl totiž v králově domě veliký vliv a šla o něm pověst po všech krajinách, protože ten muž Mordokaj získával vliv stále větší.</span> <span class="verse"><a name="5">5</a>Židé pobili všechny své nepřátele; bili je mečem a pobíjeli, až do vyhubení. Naložili s těmi, kdo je nenáviděli, jak se jim zlíbilo.</span> <span class="verse"><a name="6">6</a>Na hradě v Šúšanu židé zabili a zahubili pět set mužů.</span> <span class="verse"><a name="7">7</a>I Paršandatu a Dalfóna a Aspatu</span> <span class="verse"><a name="8">8</a>a Póratu a Adalju a Arídatu</span> <span class="verse"><a name="9">9</a>a Parmaštu a Arísaje a Aridaje a Vajzatu,</span> <span class="verse"><a name="10">10</a>deset synů Hamedatova syna Hamana, protivníka židů, zabili, ale nevztáhli ruce po lupu.</span> <span class="verse"><a name="11">11</a>Toho dne se donesl ke králi počet zabitých na hradě v Šúšanu.</span> <span class="verse"><a name="12">12</a>Král řekl královně Esteře: "Na hradě v Šúšanu židé zabili a zahubili pět set mužů a všech deset synů Hamanových. Co asi učinili v ostatních královských krajinách? Jaká je tvá prosba? Bude ti splněna. Jaká je tvá žádost? Bude ti vyhověno."</span> <span class="verse"><a name="13">13</a>Ester odvětila: "Uzná-li král za vhodné, ať je židům v Šúšanu dovoleno také zítra jednat podle dnes platného zákona, a deset synů Hamanových ať pověsí na kůl."</span> <span class="verse"><a name="14">14</a>A král souhlasil, aby se tak stalo. V Šúšanu byl vydán zákon a deset Hamanových synů pověsili.</span> <span class="verse"><a name="15">15</a>Židé v Šúšanu se shromáždili také čtrnáctého dne měsíce adaru a zabili v Šúšanu tři sta mužů, ale nevztáhli ruce po lupu.</span> <span class="verse"><a name="16">16</a>I ostatní židé v krajinách králových se shromáždili, aby se postavili na obranu svých životů a zajistili si klid od svých nepřátel, a z těch, kdo je nenáviděli, zabili sedmdesát pět tisíc mužů, ale nevztáhli ruce po lupu.</span> <span class="verse"><a name="17">17</a>Bylo to třináctého dne měsíce adaru a čtrnáctého dne byl klid. Ten den učinili dnem radostného hodování.</span> <span class="verse"><a name="18">18</a>V Šúšanu se židé shromáždili třináctého a čtrnáctého dne téhož měsíce a patnáctého dne nastal klid. Ten den učinili dnem radostného hodování.</span> <span class="verse"><a name="19">19</a>Proto rozptýlení židé, sídlící ve venkovských městech, slaví čtrnáctého dne měsíce adaru radostné hodování a den pohody a jeden druhému posílá dárky.</span> <span class="verse"><a name="20">20</a>Mordokaj pak tyto události sepsal a poslal dopisy všem židům, blízkým i dalekým, ve všech krajinách krále Achašveróše.</span> <span class="verse"><a name="21">21</a>Uložil jim, aby každým rokem slavili čtrnáctého a patnáctého dne měsíce adaru</span> <span class="verse"><a name="22">22</a>památku na dny, v nichž si židé odpočinuli od svých nepřátel, a na měsíc, který jim přinesl zvrat, místo starosti radost, místo smutku den pohody; aby je slavili jako dny radostného hodování a aby posílal jeden druhému dárky a chudým dary.</span> <span class="verse"><a name="23">23</a>A židé přijali za obyčej, co začali dělat a co jim Mordokaj napsal:</span> <span class="verse"><a name="24">24</a>že Agagovec Haman, syn Hamedatův, protivník všech židů, osnoval záměr proti židům, jak by je zahubil, že házel púr, totiž los, aby je vyděsil a zahubil.</span> <span class="verse"><a name="25">25</a>Ale když ona vešla před krále, nařídil král, dokonce písemně, obrátit jeho zlý záměr, který osnoval proti židům, na jeho hlavu, a pověsili jej i jeho syny na kůl.</span> <span class="verse"><a name="26">26</a>Proto nazvali ty dny púrím podle slova púr. Proto kvůli všemu, co bylo v té listině řečeno, co přitom viděli a co je postihlo,</span> <span class="verse"><a name="27">27</a>ustanovili židé a přijali za obyčej pro sebe a pro své potomstvo i pro všechny, kdo se k nim připojí, že neopomenou slavit tyto dva dny pravidelně každého roku a v určený čas, jak je psáno.</span> <span class="verse"><a name="28">28</a>Tyto dny budou připomínány a slaveny v každém pokolení a v každé čeledi, v každé krajině a v každém městě; tyto dny púrímu nebudou mezi židy opomíjeny a památka na ně v jejich potomstvu nezanikne.</span> <span class="verse"><a name="29">29</a>Také královna Ester, dcera Abíchajilova, psala s židem Mordokajem ještě jednou, aby dodala váhy ustavující listině o purímu.</span> <span class="verse"><a name="30">30</a>Dopisy poslali všem židům do všech sto dvaceti sedmi krajin Achašveróšova království, slova pokoje a pravdy,</span> <span class="verse"><a name="31">31</a>aby dodržovali v určený čas tyto dny púrímu, jak jim stanovil žid Mordokaj a královna Ester; stejně stanovili pro sebe i pro své potomstvo zachovávat jejich posty a nářky.</span> <span class="verse"><a name="32">32</a>Esteřiným výrokem bylo stanoveno zachovávat púrím a bylo to zapsáno do knihy.</span> </p></div</div></div></body></html>