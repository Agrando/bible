<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/deut/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/deut">Deuteronomy</a> &gt <strong>Chapter 32</strong></div><p><span class="verse"><a name="1">1</a>Naslouchejte, nebesa, budu mluvit, poslouchej, země, řeči mých úst.</span> <span class="verse"><a name="2">2</a>Ať kane jako déšť mé naučení, nechť se snáší má řeč jako rosa, jako prška na mladou trávu, jako vlahé krůpěje na bylinu.</span> <span class="verse"><a name="3">3</a>Hlásám Hospodinovo jméno, přiznejte velikost našemu Bohu!</span> <span class="verse"><a name="4">4</a>On je Skála. Jeho dílo je dokonalé, na všech jeho cestách je právo. Bůh je věrný a bez podlosti, je spravedlivý a přímý.</span> <span class="verse"><a name="5">5</a>Pokolení pokřivené a potměšilé do zkázy se vrhlo. Pro svá poskvrnění přestalo být jeho syny.</span> <span class="verse"><a name="6">6</a>Takto odplácíte Hospodinu, lide zbloudilý a nemoudrý? Cožpak není on tvůj Otec? Vždyť mu patříš. On tě učinil a zpevnil.</span> <span class="verse"><a name="7">7</a>Rozpomeň se na dávné dny, snaž se porozumět létům zašlých pokolení, vyptávej se svého otce, on ti poví, svých starců, oni ti řeknou:</span> <span class="verse"><a name="8">8</a>Když Nejvyšší přiděloval pronárodům dědictví, když rozsazoval lidské syny, stanovil hranice kdejakého lidu podle počtu synů Izraele.</span> <span class="verse"><a name="9">9</a>Hospodinovým podílem je jeho lid, vyměřeným dílem jeho dědictví je Jákob.</span> <span class="verse"><a name="10">10</a>Našel ho v zemi divokých pouští, v pustotě kvílících pustin, zahrnul ho svou péčí, chránil ho jako zřítelnici oka.</span> <span class="verse"><a name="11">11</a>Jako bdí orel nad svým hnízdem a nad svými mláďaty se vznáší, svá křídla rozprostírá, své mládě bere a na své peruti je nosí,</span> <span class="verse"><a name="12">12</a>tak Hospodin sám ho vedl, žádný cizí bůh s ním nebyl.</span> <span class="verse"><a name="13">13</a>Dovolil mu jezdit po posvátných návrších země, aby jedl, čím oplývá pole, kojil ho medem ze skaliska, olejem z křemene skály,</span> <span class="verse"><a name="14">14</a>smetanou krav a mlékem ovcí spolu s tukem jehňat a beranů bášanského plemene i kozlů; sytil ho bělí pšeničného zrna. Pil jsi i ohnivé víno, krev hroznů.</span> <span class="verse"><a name="15">15</a>Ješurún ztučněl a zbujněl, ztučněl jsi, obrostl tukem a ztloustl. Bohem, který ho učinil, opovrhl, potupil Skálu své spásy.</span> <span class="verse"><a name="16">16</a>Bohy cizími ho popouzeli k žárlivosti, ohavnými modlami ho uráželi.</span> <span class="verse"><a name="17">17</a>Obětovali běsům, a ne Bohu, božstvům, jež ani neznali, těm novým, nedávno povstalým, před nimiž se vaši otcové nechvěli hrůzou.</span> <span class="verse"><a name="18">18</a>Opomněl jsi Skálu, která tě zplodila, zapomněls na Boha, který tě v bolestech zrodil.</span> <span class="verse"><a name="19">19</a>Hospodin to viděl. Odvrhl je, uražen skutky svých synů a dcer.</span> <span class="verse"><a name="20">20</a>Řekl: "Skryji před nimi svou tvář, uvidím, jaký vezmou konec. Je to proradné pokolení, synové bez věrnosti.</span> <span class="verse"><a name="21">21</a>Popouzeli mě lžibohem k žárlivosti, svými přeludy mě uráželi; já je popudím lžilidem, pobloudilým pronárodem jim urážky splatím.</span> <span class="verse"><a name="22">22</a>Mým hněvem se vznítil oheň, až do nejhlubšího podsvětí šlehá, pohltí zemi i to, co se z ní těží, sežehne základy hor.</span> <span class="verse"><a name="23">23</a>Samé zlo na ně shrnu, vystřílím na ně své šípy.</span> <span class="verse"><a name="24">24</a>Budou vysíleni hladem, stráveni nákazou, přehořkou morovou ranou. Vydám je zubům šelem a jedovatým plazům v prachu.</span> <span class="verse"><a name="25">25</a>Venku jim připraví sirobu meč, v komnatách zachvátí strach jinocha i pannu, kojence i muže šedivého.</span> <span class="verse"><a name="26">26</a>Řekl bych: Rozpráším je, vyhladím jejich památku mezi lidmi.</span> <span class="verse"><a name="27">27</a>Ale obávám se urážek nepřítele a že to jejich protivníci nepochopí, že řeknou: »Vyvýšila se naše vlastní ruka; Hospodin nic takového nevykonal.«"</span> <span class="verse"><a name="28">28</a>Je to pronárod, jenž ztratil soudnost, nejsou schopni porozumět.</span> <span class="verse"><a name="29">29</a>Kdyby byli moudří, jednali by prozíravě, pochopili by, jak skončí.</span> <span class="verse"><a name="30">30</a>Jak to, že jeden zažene tisíc a dva zaženou na útěk deset tisíc! Ne-li proto, že je prodala jejich Skála, že je Hospodin vydal v plen?</span> <span class="verse"><a name="31">31</a>Jejich skála není jako Skála naše, to mohou posoudit i naši nepřátelé.</span> <span class="verse"><a name="32">32</a>Jejich réva je z révy sodomské, z vinic Gomory, jejich hrozny, hrozny jedovaté, mají trpká zrnka.</span> <span class="verse"><a name="33">33</a>Jejich víno, jedovina dračí, krutý zmijí jed.</span> <span class="verse"><a name="34">34</a>"Což to není uschováno u mne, zapečetěno v mých pokladnicích?</span> <span class="verse"><a name="35">35</a>Má je pomsta i odplata, přijde včas a jejich noha zakolísá, den jejich běd se blíží, řítí se na ně, co je jim uchystáno."</span> <span class="verse"><a name="36">36</a>Hospodin svůj lid obhájí, bude mít se svými služebníky soucit, až uzří, že ubývá sil, že je konec se zajatým i se zanechaným.</span> <span class="verse"><a name="37">37</a>Tu řekne: "Kdepak jsou jejich bohové, skála, k níž se přivinuli?</span> <span class="verse"><a name="38">38</a>Ti, kteří jídali tuk jejich obětí, popíjeli víno jejich úliteb? Ať povstanou a pomohou vám, ať jsou vám skrýší!</span> <span class="verse"><a name="39">39</a>Nyní hleďte, jsem jedině já, jiný bůh vedle mne není, já usmrcuji i obživuji, zdeptal jsem, a zase zhojím, není, kdo by vytrhl z mé ruky.</span> <span class="verse"><a name="40">40</a>Pozvedám ruku k nebi a pravím: Já jsem živ navěky!</span> <span class="verse"><a name="41">41</a>Nabrousím-li svůj blýskavý meč, chopí-li se moje ruka soudu, vykonám nad svými protivníky pomstu, odplatím těm, kdo mě nenávidí.</span> <span class="verse"><a name="42">42</a>Opojím své šípy krví - můj meč bude požírat maso -, krví skolených a zajatých, hlavou nepřítele s vlajícími vlasy."</span> <span class="verse"><a name="43">43</a>Pronárody, zaplesejte s jeho lidem, vždyť on pomstí krev svých služebníků, vykoná nad svými protivníky pomstu a svou zemi, svůj lid, zprostí viny.</span> <span class="verse"><a name="44">44</a>Mojžíš předstoupil a přednesl všechna slova této písně lidu, on i Hóšea, syn Núnův.</span> <span class="verse"><a name="45">45</a>Když Mojžíš domluvil k celému Izraeli všechna tato slova,</span> <span class="verse"><a name="46">46</a>řekl jim: "Upněte své srdce ke všem slovům, která vám dnes dosvědčuji. Přikážete svým synům, aby bedlivě dodržovali všechna slova tohoto zákona.</span> <span class="verse"><a name="47">47</a>Pro vás není to slovo prázdné, ono je váš život. Pro toto slovo budete dlouho žít v zemi, do níž přejdete přes Jordán, abyste ji obsadili."</span> <span class="verse"><a name="48">48</a>Ještě téhož dne promluvil Hospodin k Mojžíšovi:</span> <span class="verse"><a name="49">49</a>"Vystup zde na pohoří Abarím, na horu Nebó, která je v moábské zemi, naproti Jerichu, a pohleď na kenaanskou zemi, kterou dávám synům Izraele do vlastnictví.</span> <span class="verse"><a name="50">50</a>Vystup na tu horu, na ní zemřeš a budeš připojen ke svému lidu, jako zemřel tvůj bratr Áron na hoře Hóru a byl připojen ke svému lidu,</span> <span class="verse"><a name="51">51</a>protože jste se mi zpronevěřili uprostřed Izraelců u Vod sváru v Kádeši na poušti Sinu, že jste uprostřed Izraelců nedosvědčili mou svatost.</span> <span class="verse"><a name="52">52</a>Proto uzříš zemi jen odtud, ale tam do země, kterou dávám synům Izraele, nevstoupíš."</span> </p></div</div></div></body></html>