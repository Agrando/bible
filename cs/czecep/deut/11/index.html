<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/deut/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/deut">Deuteronomy</a> &gt <strong>Chapter 11</strong></div><p><span class="verse"><a name="1">1</a>Budeš milovat Hospodina, svého Boha, budeš dbát na to, co ti svěřil, na jeho nařízení, práva a přikázání po všechny dny.</span> <span class="verse"><a name="2">2</a>Znáte dnes přece to, co vaši synové nepoznali a neviděli, totiž napomínání Hospodina, vašeho Boha, jeho velikost, jeho pevnou ruku a vztaženou paži,</span> <span class="verse"><a name="3">3</a>jeho znamení a činy, které vykonal uprostřed Egypta na faraónovi, králi egyptském, a celé jeho zemi,</span> <span class="verse"><a name="4">4</a>všechno, co učinil egyptskému vojsku, jeho koním a vozům, jak je zaplavil vodou Rákosového moře, když vás pronásledovali, ano, Hospodin je vyhubil - tak tomu je dodnes;</span> <span class="verse"><a name="5">5</a>a co s vámi učinil na poušti, než jste přišli až na toto místo,</span> <span class="verse"><a name="6">6</a>a jak naložil s Dátanem a Abíramem, syny Rúbenovce Elíaba, jak země rozevřela svůj chřtán a pohltila je uprostřed celého Izraele i s jejich rodinami a stany i se všemi jejich přívrženci.</span> <span class="verse"><a name="7">7</a>Na vlastní oči jste přece spatřili celé to veliké Hospodinovo dílo, které vykonal.</span> <span class="verse"><a name="8">8</a>Dbejte proto na každý příkaz, který vám dnes udílím, abyste byli rozhodní, až půjdete obsadit zemi, do níž táhnete a kterou máte obsadit,</span> <span class="verse"><a name="9">9</a>a abyste byli dlouho živi na zemi, o které Hospodin přísahal, že ji dá vašim otcům a jejich potomstvu, v zemi oplývající mlékem a medem.</span> <span class="verse"><a name="10">10</a>Země, kterou přicházíš obsadit, není totiž jako země egyptská, z níž jste vyšli, kterou jsi oséval semenem a zavlažoval šlapáním čerpadla jako zelinářskou zahradu.</span> <span class="verse"><a name="11">11</a>Země, do níž táhnete a kterou máte obsadit, je země hor a plání. Pije vodu z nebeského deště.</span> <span class="verse"><a name="12">12</a>Je to země, o niž Hospodin, tvůj Bůh, pečuje. Oči Hospodina, tvého Boha, jsou na ni neustále upřeny, od začátku roku až do konce.</span> <span class="verse"><a name="13">13</a>Jestliže budete opravdu poslouchat má přikázání, která vám dnes udílím, totiž abyste milovali Hospodina, svého Boha, a sloužili mu celým svým srdcem a celou svou duší,</span> <span class="verse"><a name="14">14</a>dám vaší zemi déšť v pravý čas, déšť podzimní i jarní, a budeš sklízet své obilí, svůj mošt a olej</span> <span class="verse"><a name="15">15</a>a na tvém poli dám růst bylině pro tvůj dobytek; budeš jíst dosyta.</span> <span class="verse"><a name="16">16</a>Střezte se, aby se vaše srdce nedalo zlákat, takže byste se odchýlili, sloužili jiným bohům a klaněli se jim.</span> <span class="verse"><a name="17">17</a>To by Hospodin vzplanul proti vám hněvem a zavřel by nebesa, takže by nebylo deště, z půdy by se nic neurodilo a vy byste v té dobré zemi, kterou vám Hospodin dává, rychle vyhynuli.</span> <span class="verse"><a name="18">18</a>Tato má slova si vložte do srdce a do své duše, přivažte si je jako znamení na ruku a ať jsou jako pásek na čele mezi vašima očima.</span> <span class="verse"><a name="19">19</a>Budete jim vyučovat své syny a rozmlouvat o nich, ať budeš sedět doma nebo půjdeš cestou, ať budeš uléhat nebo vstávat.</span> <span class="verse"><a name="20">20</a>Napíšeš je na veřeje svého domu a na své brány,</span> <span class="verse"><a name="21">21</a>abyste na zemi, o které Hospodin přísahal vašim otcům, že jim ji dá, dlouho žili vy i vaši synové, aby vaše dny byly jako dny nebes nad zemí.</span> <span class="verse"><a name="22">22</a>Jestliže budete bedlivě a cele dbát na toto přikázání, které vám přikazuji dodržovat, totiž abyste milovali Hospodina, svého Boha, chodili po všech jeho cestách a přimkli se k němu,</span> <span class="verse"><a name="23">23</a>vyžene Hospodin před vámi všechny tyto pronárody, takže si podrobíte národy větší a zdatnější, než jste vy.</span> <span class="verse"><a name="24">24</a>Každé místo, na něž vaše noha šlápne, bude vaše: od pouště po Libanón, od Řeky, řeky Eufratu, až k Zadnímu moři, to vše bude vaše území.</span> <span class="verse"><a name="25">25</a>Nikdo se proti vám nepostaví, Hospodin, váš Bůh, uvalí strach a bázeň před vámi na celou zemi, kde stanete, jak k vám mluvil.</span> <span class="verse"><a name="26">26</a>Hleď, dnes vám předkládám požehnání i zlořečení:</span> <span class="verse"><a name="27">27</a>požehnání, když budete poslouchat příkazy Hospodina, svého Boha, které já vám dnes přikazuji,</span> <span class="verse"><a name="28">28</a>a zlořečení, když nebudete poslouchat příkazy Hospodina, svého Boha, sejdete-li z cesty, kterou vám dnes přikazuji, a budete-li chodit za jinými bohy, k nimž se nemáte znát.</span> <span class="verse"><a name="29">29</a>Až tě uvede Hospodin, tvůj Bůh, do země, kterou přicházíš obsadit, budeš dávat požehnání na hoře Gerizímu a zlořečení na hoře Ébalu.</span> <span class="verse"><a name="30">30</a>Ty hory jsou za Jordánem, za cestou na západ, v zemi Kenaanců sídlících v pustině naproti Gilgálu při božišti Móre.</span> <span class="verse"><a name="31">31</a>Přejdete totiž Jordán a půjdete obsadit zemi, kterou vám dává Hospodin, váš Bůh. Obsadíte ji a usadíte se v ní.</span> <span class="verse"><a name="32">32</a>Proto bedlivě dodržujte všechna nařízení a práva, která vám dnes předkládám.</span> </p></div</div></div></body></html>