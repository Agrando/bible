<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/deut/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/deut">Deuteronomy</a> &gt <strong>Chapter 28</strong></div><p><span class="verse"><a name="1">1</a>Jestliže budeš opravdově poslouchat Hospodina, svého Boha, a bedlivě dodržovat všechny jeho příkazy, které ti dnes udílím, vyvýší tě Hospodin, tvůj Bůh, nad všechny pronárody země.</span> <span class="verse"><a name="2">2</a>A spočinou na tobě všechna tato požehnání, když budeš poslouchat Hospodina, svého Boha:</span> <span class="verse"><a name="3">3</a>Požehnaný budeš ve městě a požehnaný budeš na poli.</span> <span class="verse"><a name="4">4</a>Požehnaný bude plod tvého života i plodiny tvé role, plod tvého dobytka, vrh tvého skotu a přírůstek tvého bravu.</span> <span class="verse"><a name="5">5</a>Požehnaný bude tvůj koš a tvá díže.</span> <span class="verse"><a name="6">6</a>Požehnaný budeš při svém vcházení a požehnaný při svém vycházení.</span> <span class="verse"><a name="7">7</a>Hospodin dá, že tvoji nepřátelé, kteří proti tobě povstanou, budou před tebou poraženi. Jednou cestou proti tobě vytáhnou a sedmi cestami budou před tebou utíkat.</span> <span class="verse"><a name="8">8</a>Hospodin přikáže, aby s tebou bylo požehnání ve tvých sýpkách a na všem, k čemu přiložíš ruku. Hospodin, tvůj Bůh, ti bude žehnat v zemi, kterou ti dává.</span> <span class="verse"><a name="9">9</a>Hospodin si tě ustaví za svatý lid, jak ti přisáhl, když budeš na příkazy Hospodina, svého Boha, dbát a chodit po jeho cestách.</span> <span class="verse"><a name="10">10</a>Všechny národy země budou vidět, že se nazýváš Hospodinovým jménem, a budou se tě bát.</span> <span class="verse"><a name="11">11</a>Hospodin ti dá nadbytek dobrého: plodu tvého života a plodu tvého dobytka i plodin tvé role v zemi, o které přísahal Hospodin tvým otcům, že ti ji dá.</span> <span class="verse"><a name="12">12</a>Hospodin ti otevře svou štědrou pokladnici, nebesa, aby v pravý čas dal tvé zemi déšť a požehnal každé práci tvých rukou. Budeš půjčovat mnohým pronárodům, ale sám si nebudeš muset půjčovat.</span> <span class="verse"><a name="13">13</a>Hospodin tě učiní hlavou a ne chvostem, budeš vždycky stoupat výš a neklesneš níž, budeš-li poslouchat příkazy Hospodina, svého Boha, které ti dnes udílím, abys je bedlivě dodržoval.</span> <span class="verse"><a name="14">14</a>Neuchýlíš se napravo ani nalevo od žádného ze slov, která vám dnes přikazuji, tím, že bys chodil za jinými bohy a sloužil jim.</span> <span class="verse"><a name="15">15</a>Jestliže však nebudeš Hospodina, svého Boha, poslouchat a nebudeš bedlivě dodržovat všechny jeho příkazy a nařízení, která ti dnes udílím, dopadnou na tebe všechna tato zlořečení:</span> <span class="verse"><a name="16">16</a>Prokletý budeš ve městě a prokletý budeš na poli.</span> <span class="verse"><a name="17">17</a>Prokletý bude tvůj koš i tvá díže.</span> <span class="verse"><a name="18">18</a>Prokletý bude plod tvého života i plodiny tvé role, vrh tvého skotu i přírůstek tvého bravu.</span> <span class="verse"><a name="19">19</a>Prokletý budeš při svém vcházení a prokletý při svém vycházení.</span> <span class="verse"><a name="20">20</a>Hospodin na tebe pošle prokletí, zděšení a zmar ve všem, k čemu přiložíš ruku a co budeš dělat, dokud nebudeš zahlazen. Zanikneš rychle pro své zlé jednání, protože jsi mě opustil.</span> <span class="verse"><a name="21">21</a>Hospodin způsobí, že se tě bude držet mor, dokud s tebou neskoncuje v zemi, kterou přicházíš obsadit.</span> <span class="verse"><a name="22">22</a>Hospodin tě bude bít úbytěmi a zimnicí, palčivou horečkou, mečem, obilnou rzí a snětí; ty tě budou pronásledovat, dokud nezanikneš.</span> <span class="verse"><a name="23">23</a>Nebe nad tvou hlavou bude měděné a země pod tebou bude železná.</span> <span class="verse"><a name="24">24</a>Místo deště dá Hospodin tvé zemi písek a prach; budou na tebe padat z nebe, dokud nebudeš zahlazen.</span> <span class="verse"><a name="25">25</a>Hospodin dopustí, že budeš před svými nepřáteli poražen. Jednou cestou proti nepříteli vytáhneš a sedmi cestami budeš před ním utíkat. Budeš obrazem hrůzy ve všech královstvích země.</span> <span class="verse"><a name="26">26</a>Tvá mrtvola bude pokrmem všemu nebeskému ptactvu i zemskému zvířectvu a nikdo je nezaplaší.</span> <span class="verse"><a name="27">27</a>Hospodin tě raní egyptskými vředy a boulemi, svrabem a prašivinou, které nebudeš moci vyléčit.</span> <span class="verse"><a name="28">28</a>Hospodin tě raní šílenstvím, slepotou a pomatením mysli.</span> <span class="verse"><a name="29">29</a>O poledni budeš tápat jako tápe slepý ve tmě. Na svých cestách nebudeš mít zdar, stále budeš týrán a odírán, po všechny dny, a nikdo tě nezachrání.</span> <span class="verse"><a name="30">30</a>Zasnoubíš se s ženou, a jiný muž ji zneuctí, vystavíš si dům, a nebudeš v něm bydlet, vysázíš vinici, a nebudeš z ní sklízet.</span> <span class="verse"><a name="31">31</a>Tvůj býk bude poražen před tvýma očima, avšak jíst z něho nebudeš. Tvůj osel ti bude uchvácen před očima, a nevrátí se ti. Tvůj brav bude vydán tvému nepříteli, a nikdo tě nezachrání.</span> <span class="verse"><a name="32">32</a>Tvoji synové a tvé dcery budou vydány jinému lidu; tvé oči se na to budou dívat, po celé dny se budou pro ně rozplývat v slzách, ale nic nezmůžeš.</span> <span class="verse"><a name="33">33</a>Plodiny tvé role i veškerý tvůj výtěžek pozře lid, který jsi neznal, napořád budeš týrán a utiskován, po všechny dny.</span> <span class="verse"><a name="34">34</a>Zešílíš z podívané, na kterou se budeš muset dívat.</span> <span class="verse"><a name="35">35</a>Hospodin tě raní na kolenou i na stehnech, od chodidla až po temeno zlými vředy, které nebudeš moci vyléčit.</span> <span class="verse"><a name="36">36</a>Hospodin od tebe odvede i tvého krále, jehož nad sebou ustanovíš, k pronárodu, který jsi neznal ty ani tvoji otcové. Tam budeš sloužit jiným bohům, dřevu a kameni.</span> <span class="verse"><a name="37">37</a>Budeš předmětem úděsu, pořekadel a posměchu mezi všemi národy, kam tě Hospodin odvleče.</span> <span class="verse"><a name="38">38</a>Vyseješ na poli mnoho osiva, ale sklidíš málo, neboť to ožerou kobylky.</span> <span class="verse"><a name="39">39</a>Vysázíš a obděláš vinice, avšak víno pít ani uskladňovat nebudeš, neboť to sežerou červi.</span> <span class="verse"><a name="40">40</a>Všude po svém území budeš mít olivy, ale olejem se nepomažeš, neboť olivy ti opadají.</span> <span class="verse"><a name="41">41</a>Zplodíš syny a dcery, ale tobě nezůstanou, neboť půjdou do zajetí.</span> <span class="verse"><a name="42">42</a>Všechno tvé stromoví a plodiny tvé role napadne hmyz.</span> <span class="verse"><a name="43">43</a>Bezdomovec, který je ve tvém středu, bude stoupat stále výš nad tebe, ty pak budeš klesat čím dál tím níž.</span> <span class="verse"><a name="44">44</a>On ti bude půjčovat, ale ty mu nebudeš moci půjčit. On bude hlavou, a ty budeš chvostem.</span> <span class="verse"><a name="45">45</a>Dopadnou na tebe všechna tato zlořečení a budou tě pronásledovat, dokud nebudeš zahlazen, neboť jsi neposlouchal Hospodina, svého Boha, a nedbal jsi na příkazy a nařízení, která ti udělil.</span> <span class="verse"><a name="46">46</a>Budou na tobě a na tvém potomstvu navěky znamením a zázrakem.</span> <span class="verse"><a name="47">47</a>Zato, že jsi měl hojnost všeho, ale nesloužil Hospodinu, svému Bohu, s radostí a vděčným srdcem,</span> <span class="verse"><a name="48">48</a>budeš otročit svým nepřátelům, které na tebe pošle Hospodin, v hladu a žízni, v nahotě a v nedostatku všeho. On ti vloží na šíji železné jho, dokud tě nevyhladí.</span> <span class="verse"><a name="49">49</a>Hospodin na tebe přivede pronárod zdaleka, od konce země, jako přilétá orel, pronárod, jehož jazyku nebudeš rozumět,</span> <span class="verse"><a name="50">50</a>pronárod kruté tváře, který nebere ohled na starce a nad chlapcem se nesmiluje.</span> <span class="verse"><a name="51">51</a>Bude požírat plod tvého dobytka i plodiny tvé role, dokud nebudeš zahlazen. Nenechá ti obilí ani mošt a olej, vrh tvého skotu ani přírůstek tvého bravu, dokud tě nevyhubí.</span> <span class="verse"><a name="52">52</a>Sevře tě ve všech tvých branách, dokud nepadnou tvé vysoké a pevné hradby, na něž spoléháš po celé své zemi. Sevře tě ve všech tvých branách po celé tvé zemi, kterou ti dal Hospodin, tvůj Bůh.</span> <span class="verse"><a name="53">53</a>A v tísni obležení, kterým tě bude tísnit tvůj nepřítel, budeš jíst plod svého života, maso svých synů a dcer, které ti dal Hospodin, tvůj Bůh.</span> <span class="verse"><a name="54">54</a>Změkčilý a zhýčkaný mezi vámi bude nepřejícně hledět na svého bratra i na svou vlastní ženu a na syny, kteří mu ještě zbyli,</span> <span class="verse"><a name="55">55</a>aby nemusel některému z nich dát z masa svých dětí, které pojídá, ze strachu, že by jemu nezbylo nic v tísni obležení, kterým tě bude tísnit tvůj nepřítel ve všech tvých branách.</span> <span class="verse"><a name="56">56</a>Ta změkčilá a zhýčkaná mezi vámi, která se pro zhýčkanost a změkčilost ani nepokusila postavit nohou na zem, bude nepřejícně hledět na svého vlastního muže i na svého syna a na svou dceru,</span> <span class="verse"><a name="57">57</a>i na své plodové lůžko, které z ní vychází, i na své děti, které porodí. Tajně je sní pro nedostatek všeho v tísni obležení, kterým tě bude tísnit tvůj nepřítel ve tvých branách.</span> <span class="verse"><a name="58">58</a>Jestliže nebudeš bedlivě dodržovat všechna slova tohoto zákona, napsaná v této knize, a bát se toho slavného a hrozného jména Hospodina, svého Boha,</span> <span class="verse"><a name="59">59</a>dopustí Hospodin na tebe i na tvé potomstvo neobyčejné rány, rány veliké a vytrvalé i nemoci zlé a vytrvalé.</span> <span class="verse"><a name="60">60</a>Obrátí na tebe všechny egyptské choroby, jichž se lekáš, a ony na tobě ulpí.</span> <span class="verse"><a name="61">61</a>Hospodin na tebe uvede též každou nemoc a každou ránu, o níž není psáno v knize tohoto zákona, dokud nebudeš zahlazen.</span> <span class="verse"><a name="62">62</a>I zbude vás maličko, ač vás bylo mnoho jako nebeských hvězd, protože jsi neposlouchal Hospodina, svého Boha.</span> <span class="verse"><a name="63">63</a>A jako se Hospodin nad vámi veselil, když vám prokazoval dobro a rozmnožoval vás, tak se bude Hospodin nad vámi veselit, když vás bude hubit a zahlazovat. Budete vyrváni ze země, kterou přicházíš obsadit.</span> <span class="verse"><a name="64">64</a>Hospodin tě rozptýlí do všech národů od jednoho konce země do druhého. Tam budeš sloužit jiným bohům, které jsi neznal ty ani tvoji otcové, dřevu nebo kameni.</span> <span class="verse"><a name="65">65</a>Mezi těmi pronárody nebudeš mít klidu, ani tvá noha si neodpočine. Hospodin ti tam dá chvějící se srdce, pohaslé oči a zoufalou duši.</span> <span class="verse"><a name="66">66</a>Tvůj život bude viset na vlásku, v noci i ve dne se budeš chvět strachem a nebudeš jist svým životem.</span> <span class="verse"><a name="67">67</a>Ráno budeš říkat: "Kéž by byl večer!" a večer budeš říkat: "Kéž by bylo ráno!" pro strach svého srdce, kterým se budeš chvět, a pro podívanou, na kterou se budeš muset dívat.</span> <span class="verse"><a name="68">68</a>Loděmi tě Hospodin přivede zpátky do Egypta; vydáš se cestou, o níž jsem prohlásil, že ji už nespatříš. Tam se budete nabízet na prodej svým nepřátelům za otroky a otrokyně, ale nikdo vás nekoupí. [ (Deuteronomy 28:69) Toto jsou slova smlouvy, o které Hospodin přikázal Mojžíšovi, aby ji uzavřel se syny Izraele v moábské zemi, kromě té smlouvy, kterou s nimi uzavřel na Chorébu. ]</span> </p></div</div></div></body></html>