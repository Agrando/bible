<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/deut/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/deut">Deuteronomy</a> &gt <strong>Chapter 2</strong></div><p><span class="verse"><a name="1">1</a>Potom jsme se obrátili a táhli dál do pouště cestou k Rákosovému moři, jak Hospodin ke mně mluvil. Po mnoho dní jsme obcházeli pohoří Seír.</span> <span class="verse"><a name="2">2</a>Tu mi Hospodin řekl:</span> <span class="verse"><a name="3">3</a>"Už dosti dlouho obcházíte toto pohoří. Obraťte se na sever.</span> <span class="verse"><a name="4">4</a>Lidu přikaž: Procházíte územím svých bratří Ezauovců, sídlících v Seíru. Budou se vás bát, ale mějte se napozoru.</span> <span class="verse"><a name="5">5</a>Nedrážděte je, neboť z jejich země vám nedám ani šlépěj půdy. Pohoří Seír jsem dal do vlastnictví Ezauovi.</span> <span class="verse"><a name="6">6</a>Za stříbro si od nich budete kupovat pokrm, abyste měli co jíst, za stříbro si od nich budete opatřovat vodu, abyste měli co pít.</span> <span class="verse"><a name="7">7</a>Hospodin, tvůj Bůh, ti při veškeré práci tvých rukou žehnal; znal tvé putování touto velikou pouští. Už po čtyřicet let je Hospodin, tvůj Bůh, s tebou; v ničem jsi nestrádal."</span> <span class="verse"><a name="8">8</a>Přešli jsme tedy mimo území svých bratří Ezauovců, sídlících v Seíru, stranou cesty vedoucí pustinou od Élatu a Esjón-geberu. Tam jsme se obrátili a pokračovali směrem na Moábskou step.</span> <span class="verse"><a name="9">9</a>Tu mi Hospodin řekl: "Nedotírej na Moába a nedráždi ho k válce, neboť z jeho země ti nedám do vlastnictví nic. Ar jsem dal do vlastnictví synům Lotovým."</span> <span class="verse"><a name="10">10</a>(Předtím v něm sídlili Emejci, veliký a početný lid, vysoký jako Anákovci;</span> <span class="verse"><a name="11">11</a>ti byli stejně jako Anákovci pokládáni za Refájce, Moábci je však nazývali Emejci.</span> <span class="verse"><a name="12">12</a>V Seíru zase předtím sídlili Chorejci, ale Ezauovci si je podrobili; vyhladili je před sebou a usadili se na jejich místě, jako učinil Izrael se svou vlastní zemí, kterou jim dal Hospodin.)</span> <span class="verse"><a name="13">13</a>"Nuže vzhůru, přejděte potok Zered." I přešli jsme potok Zered.</span> <span class="verse"><a name="14">14</a>Doba, po kterou jsme putovali z Kádeš-barneje, až jsme překročili potok Zered, činila třicet osm let, dokud z tábora nevyhynulo do jednoho celé pokolení bojovníků, jak jim přísahal Hospodin.</span> <span class="verse"><a name="15">15</a>To právě Hospodinova ruka byla proti nim a uváděla je ve zmatek, dokud z tábora nevyhynuli do jednoho.</span> <span class="verse"><a name="16">16</a>Když pak všichni bojovníci z lidu do jednoho vymřeli,</span> <span class="verse"><a name="17">17</a>Hospodin ke mně promluvil:</span> <span class="verse"><a name="18">18</a>"Dnes procházíš moábským územím, městem Arem,</span> <span class="verse"><a name="19">19</a>a přibližuješ se k Amónovcům. Nedotírej na ně a nedráždi je, neboť ze země Amónovců ti nedám do vlastnictví nic. Dal jsem ji do vlastnictví synům Lotovým."</span> <span class="verse"><a name="20">20</a>(Také ona byla pokládána za zemi Refájců; předtím v ní sídlili Refájci, Amónovci je však nazývali Zamzumci.</span> <span class="verse"><a name="21">21</a>Byl to veliký a početný lid, vysoký jako Anákovci. Hospodin je před nimi vyhladil, takže si je podrobili a usadili se na jejich místě,</span> <span class="verse"><a name="22">22</a>jak to učinil pro Ezauovce sídlící v Seíru. Vyhladil před nimi Chorejce, takže si je podrobili a usadili se na jejich místě, a zde jsou až dosud.</span> <span class="verse"><a name="23">23</a>Avejce, sídlící ve dvorcích až do Gázy, vyhladili zase Kaftórci, kteří vytáhli z Kaftóru a usadili se na jejich místě.)</span> <span class="verse"><a name="24">24</a>"Vzhůru, táhněte dál a přejděte potok Arnón. Hleď, vydal jsem ti do rukou chešbónského krále Síchona, Emorejce, a jeho zemi. Začni ji obsazovat a vydráždi je tak k válce.</span> <span class="verse"><a name="25">25</a>Dnešním dnem začínám nahánět strach a bázeň z tebe národům pod celým nebem. Až o tobě uslyší zprávu, budou se před tebou třást a chvět úzkostí."</span> <span class="verse"><a name="26">26</a>Tehdy jsem poslal posly z pouště Kedemótu k chešbónskému králi Síchonovi s pokojným vzkazem:</span> <span class="verse"><a name="27">27</a>"Rád bych prošel tvou zemí. Půjdu jenom po cestě, neodbočím napravo ani nalevo.</span> <span class="verse"><a name="28">28</a>Za stříbro mi prodáš pokrm, abych měl co jíst, a za stříbro mi dáš vodu, abych měl co pít. Chci pouze pěšky projít,</span> <span class="verse"><a name="29">29</a>jak mi to dovolili Ezauovci sídlící v Seíru a Moábci sídlící v Aru, jen co přejdu přes Jordán do země, kterou nám dává Hospodin, náš Bůh."</span> <span class="verse"><a name="30">30</a>Ale chešbónský král Síchon nesvolil, abychom jí prošli, neboť Hospodin, tvůj Bůh, zatvrdil jeho ducha a dal mu srdce zpupné, aby ti ho vydal do rukou, jak se dnešního dne stalo.</span> <span class="verse"><a name="31">31</a>Tu mi Hospodin řekl: "Hleď, už ti vydávám Síchona a jeho zemi. Začni jeho zemi obsazovat."</span> <span class="verse"><a name="32">32</a>Síchon vytrhl proti nám do Jahsy k boji s veškerým svým lidem.</span> <span class="verse"><a name="33">33</a>A Hospodin, náš Bůh, nám ho vydal. Porazili jsme ho i jeho syny a všechen jeho lid.</span> <span class="verse"><a name="34">34</a>V oné době jsme dobyli všechna jeho města, vyhubili jsme každé jeho město jako klaté, muže, ženy i děti; nenechali jsme nikoho vyváznout.</span> <span class="verse"><a name="35">35</a>Jen dobytek a kořist z měst, která jsme dobyli, jsme si ponechali jako lup.</span> <span class="verse"><a name="36">36</a>Od Aróeru, který je na břehu potoka Arnónu, a od města, které je tam v úvalu, až do Gileádu nebyla pro nás žádná tvrz nedobytná; to vše nám vydal Hospodin, náš Bůh.</span> <span class="verse"><a name="37">37</a>Jen k zemi Amónovců ses nepřiblížil, k celému pásmu při potoku Jaboku, ani k městům v pohoří a vůbec nikam, kam nám Hospodin, náš Bůh, zakázal.</span> </p></div</div></div></body></html>