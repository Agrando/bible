<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/deut/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/deut">Deuteronomy</a> &gt <strong>Chapter 23</strong></div><p><span class="verse"><a name="1">1</a>Nikdo si nesmí vzít ženu svého otce a odkrýt tak cíp pláště svého otce.</span> <span class="verse"><a name="2">2</a>Do Hospodinova shromáždění nevstoupí, kdo má rozdrcená varlata nebo uříznutý pyj.</span> <span class="verse"><a name="3">3</a>Do Hospodinova shromáždění nevstoupí míšenec; ani jeho desáté pokolení nevstoupí do Hospodinova shromáždění.</span> <span class="verse"><a name="4">4</a>Do Hospodinova shromáždění nikdy nevstoupí Amónec nebo Moábec; ani jejich desáté pokolení nevstoupí do Hospodinova shromáždění,</span> <span class="verse"><a name="5">5</a>zato že vám nevyšli vstříc s chlebem a vodou na cestě, když jste táhli z Egypta, a že Moáb najal proti tobě Bileáma, syna Beórova, z Petóru v Aramském Dvojříčí, aby ti zlořečil.</span> <span class="verse"><a name="6">6</a>Ale Hospodin, tvůj Bůh, nechtěl Bileáma slyšet. Proto zvrátil Hospodin, tvůj Bůh, zlořečení tobě v požehnání, neboť Hospodin, tvůj Bůh, tě miloval.</span> <span class="verse"><a name="7">7</a>Po všechny své dny nikdy neusiluj o pokoj s nimi ani o dobrodiní od nich.</span> <span class="verse"><a name="8">8</a>Nebudeš si hnusit Edómce, neboť to je tvůj bratr. Nebudeš si hnusit Egypťana, neboť jsi byl hostem v jeho zemi.</span> <span class="verse"><a name="9">9</a>Synové, kteří se jim narodí, smějí v třetím pokolení vstoupit do Hospodinova shromáždění.</span> <span class="verse"><a name="10">10</a>Když vytáhneš vojensky proti svým nepřátelům, vystříhej se jakékoli špatnosti.</span> <span class="verse"><a name="11">11</a>Bude-li mezi vámi někdo, kdo by nebyl čistý pro noční výron semene, vyjde ven za tábor. Nevstoupí dovnitř do tábora.</span> <span class="verse"><a name="12">12</a>K večeru se omyje vodou a při západu slunce smí vstoupit dovnitř do tábora.</span> <span class="verse"><a name="13">13</a>Vně za táborem budeš mít vyhrazené místo, kam budeš chodit na stranu.</span> <span class="verse"><a name="14">14</a>Mezi svým nářadím budeš mít kolík. Než si venku dřepneš, vyhrabeš jím důlek a své výkaly zase přikryješ.</span> <span class="verse"><a name="15">15</a>Vždyť Hospodin, tvůj Bůh, chodí po tvém táboře, aby tě vysvobodil a aby ti vydal tvé nepřátele. Ať je tedy tvůj tábor svatý, aby u tebe nespatřil nic mrzkého a neodvrátil se od tebe.</span> <span class="verse"><a name="16">16</a>Nevydáš otroka jeho pánu, když se k tobě před svým pánem uchýlil.</span> <span class="verse"><a name="17">17</a>Bude bydlet s tebou uprostřed tebe na místě, které si zvolí, v některé z tvých bran, kde mu bude dobře. Neutiskuj ho.</span> <span class="verse"><a name="18">18</a>Žádná z izraelských dcer se nezasvětí smilstvu; ani žádný z izraelských synů se nezasvětí smilstvu.</span> <span class="verse"><a name="19">19</a>Nepřineseš nevěstčí mzdu ani psovskou odměnu do domu Hospodina, svého Boha, ať jde o jakýkoli slib, neboť obojí je Hospodinu, tvému Bohu, ohavností.</span> <span class="verse"><a name="20">20</a>Svému bratru nebudeš půjčovat na úrok, na žádný úrok ani za stříbro ani za pokrm ani za cokoli, co se půjčuje na úrok.</span> <span class="verse"><a name="21">21</a>Cizinci můžeš půjčovat na úrok, ale svému bratru na úrok půjčovat nesmíš, aby ti Hospodin, tvůj Bůh, požehnal ve všem, k čemu přiložíš svou ruku na zemi, kterou jdeš obsadit.</span> <span class="verse"><a name="22">22</a>Když se Hospodinu, svému Bohu, zavážeš slibem, neotálej ho splnit, neboť Hospodin, tvůj Bůh, to bude určitě od tebe vyžadovat a byl by na tobě hřích.</span> <span class="verse"><a name="23">23</a>Když se zdržíš slibování, nebude na tobě hřích.</span> <span class="verse"><a name="24">24</a>Budeš bedlivě dodržovat to, co vyřkly tvoje rty a co jsi dobrovolně slíbil Hospodinu, svému Bohu, k čemu ses svými ústy zavázal.</span> <span class="verse"><a name="25">25</a>Když vejdeš do vinice svého bližního, smíš se najíst hroznů dosyta podle libosti, ale nebudeš nic dávat do nádoby. [ (Deuteronomy 23:26) Když vejdeš do obilí svého bližního, smíš si rukou natrhat klasů, ale nebudeš obilí svého bližního žnout srpem. ]</span> </p></div</div></div></body></html>