<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/deut/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/deut">Deuteronomy</a> &gt <strong>Chapter 1</strong></div><p><span class="verse"><a name="1">1</a>Toto jsou slova, která mluvil Mojžíš k celému Izraeli v Zajordání, ve stepní pustině naproti Súfu mezi Páranem, Tófelem, Lábanem, Chaserótem a Dí-zahabem.</span> <span class="verse"><a name="2">2</a>Cesta od Chorébu směrem k pohoří Seíru do Kádeš-barneje trvá jedenáct dní.</span> <span class="verse"><a name="3">3</a>Ve čtyřicátém roce, prvního dne jedenáctého měsíce, sdělil Mojžíš synům Izraele vše, co mu pro ně Hospodin přikázal,</span> <span class="verse"><a name="4">4</a>když porazil emorejského krále Síchona, jenž sídlil v Chešbónu, a bášanského krále Óga, jenž sídlil v Aštarótu a v Edreí.</span> <span class="verse"><a name="5">5</a>V Zajordání v moábské zemi začal Mojžíš vysvětlovat tento zákon:</span> <span class="verse"><a name="6">6</a>Hospodin, náš Bůh, k nám promluvil na Chorébu: "Dosti dlouho jste již pobyli na této hoře.</span> <span class="verse"><a name="7">7</a>Obraťte se a táhněte dál, vstupte na pohoří Emorejců a ke všem jejich sousedům na pustině, v pohoří i v Přímořské nížině, v Negebu a na mořském pobřeží, jděte do kenaanské země a na Libanón až k veliké řece, řece Eufratu.</span> <span class="verse"><a name="8">8</a>Hleď, předal jsem vám zemi. Jděte obsadit zemi, o níž Hospodin přísahal vašim otcům Abrahamovi, Izákovi a Jákobovi, že ji dá jim a jejich potomstvu."</span> <span class="verse"><a name="9">9</a>V oné době jsem vám řekl: "Nemohu vás sám unést.</span> <span class="verse"><a name="10">10</a>Hospodin, váš Bůh, vás rozmnožil; je vás dnes takové množství jako hvězd na nebi.</span> <span class="verse"><a name="11">11</a>Nechť vás Hospodin, Bůh vašich otců, rozhojní ještě tisíckrát, nechť vám žehná, jak vám přislíbil.</span> <span class="verse"><a name="12">12</a>Jak bych mohl sám unést vaše těžkosti, břemena a spory!</span> <span class="verse"><a name="13">13</a>Přiveďte ze svých kmenů moudré, rozumné a zkušené muže a já je učiním vašimi náčelníky."</span> <span class="verse"><a name="14">14</a>Odpověděli jste mi: "Ta věc, kterou navrhuješ učinit, je dobrá."</span> <span class="verse"><a name="15">15</a>Vzal jsem tedy představitele vašich kmenů, moudré a zkušené muže, a ustanovil jsem je za vaše náčelníky, za velitele nad tisíci, nad sty, padesáti a deseti a za správce vašich kmenů.</span> <span class="verse"><a name="16">16</a>V oné době jsem také přikázal vašim soudcům: "Vyslechněte své bratry a suďte každého v rozepři s jeho bratrem i s bezdomovcem spravedlivě.</span> <span class="verse"><a name="17">17</a>Při soudu nebuďte straničtí, vyslechněte jak malého, tak velkého a nikoho se nelekejte; soud je věcí Boží. Záležitost, která bude pro vás obtížná, předložte mně a já ji vyslechnu."</span> <span class="verse"><a name="18">18</a>V oné době jsem vám přikázal všechno, co máte dělat.</span> <span class="verse"><a name="19">19</a>Od Chorébu jsme pak táhli dál a šli jsme celou tou velikou a hroznou pouští, kterou jste viděli, cestou k Emorejskému pohoří, jak nám přikázal Hospodin, náš Bůh, až jsme přišli do Kádeš-barneje.</span> <span class="verse"><a name="20">20</a>Tu jsem vám řekl: "Přišli jste až k Emorejskému pohoří, které nám dává Hospodin, náš Bůh.</span> <span class="verse"><a name="21">21</a>Hleď, Hospodin, tvůj Bůh, předal tu zemi tobě. Vytáhni a obsaď ji, jak ti poručil Hospodin, Bůh tvých otců. Neboj se a neděs."</span> <span class="verse"><a name="22">22</a>Ale vy všichni jste ke mně přistoupili s návrhem: "Pošleme před sebou muže, aby nám obhlédli zemi a podali nám zprávu o cestě, kterou máme táhnout, i o městech, do nichž máme vstoupit."</span> <span class="verse"><a name="23">23</a>Pokládal jsem to za dobré, proto jsem z vás vybral dvanáct mužů, po jednom z každého kmene.</span> <span class="verse"><a name="24">24</a>Ti se vypravili na výzvědy, vystoupili na pohoří a přišli až do úvalu Eškólu.</span> <span class="verse"><a name="25">25</a>Vzali s sebou z plodů té země, přinesli k nám dolů a podali nám zprávu: "Země, kterou nám dává Hospodin, náš Bůh, je dobrá."</span> <span class="verse"><a name="26">26</a>Ale vy jste nechtěli táhnout a vzpírali jste se rozkazu Hospodina, svého Boha.</span> <span class="verse"><a name="27">27</a>Žehrali jste na něj ve svých stanech a říkali: "Hospodin nás vyvedl z egyptské země z nenávisti, aby nás vydal do rukou Emorejců, a tak nás vyhladil.</span> <span class="verse"><a name="28">28</a>Kam to táhneme? Naši bratři nás zbavili odvahy, když řekli: Viděli jsme tam lid větší a vyšší než jsme my, města veliká a opevněná až k nebi, dokonce i Anákovce."</span> <span class="verse"><a name="29">29</a>Tu jsem vám řekl: "Nemějte strach a nebojte se jich.</span> <span class="verse"><a name="30">30</a>Hospodin, váš Bůh, který jde před vámi, bude bojovat za vás, jak to před vašima očima učinil s vámi v Egyptě</span> <span class="verse"><a name="31">31</a>i v poušti, kde jsi viděl, jak tě Hospodin, tvůj Bůh, nesl, jako nosí muž svého syna, po celé cestě, kterou jste prošli, až jste došli k tomuto místu."</span> <span class="verse"><a name="32">32</a>Přesto teď nevěříte Hospodinu, svému Bohu,</span> <span class="verse"><a name="33">33</a>který chodí cestou před vámi, aby vám vyhlédl místo k táboření, a ukazuje vám cestu, po níž máte jít, za noci v ohni a ve dne v oblaku.</span> <span class="verse"><a name="34">34</a>Když Hospodin vyslechl vaše slova, rozlítil se a přísahal:</span> <span class="verse"><a name="35">35</a>"Věru, nikdo z mužů tohoto zlého pokolení nespatří tu dobrou zemi, kterou jsem přísahal dát jejich otcům.</span> <span class="verse"><a name="36">36</a>Jenom Káleb, syn Jefunův, ten ji spatří, jemu a jeho synům dám zemi, na níž stanula jeho noha, protože se cele oddal Hospodinu."</span> <span class="verse"><a name="37">37</a>Kvůli vám se Hospodin rozhněval i na mne. Řekl: "Ani ty tam nevejdeš.</span> <span class="verse"><a name="38">38</a>Jozue, syn Núnův, který ti je k službě, ten tam vejde. Posilni ho, neboť on rozdělí Izraeli zemi v dědictví.</span> <span class="verse"><a name="39">39</a>Dám ji vašim dětem, o nichž jste říkali, že se stanou kořistí nepřátel; vaši synové, kteří dnes ještě nerozeznávají dobro od zla, ti tam vejdou. Jim ji dám a oni ji obsadí.</span> <span class="verse"><a name="40">40</a>Ale vy se obraťte a táhněte do pouště cestou k Rákosovému moři."</span> <span class="verse"><a name="41">41</a>Tu jste mi odpověděli: "Zhřešili jsme proti Hospodinu. Chceme táhnout a bojovat tak, jak nám přikázal Hospodin, náš Bůh." Pak se každý z vás opásal svou válečnou zbrojí a chystali jste se lehkovážně vystoupit na pohoří.</span> <span class="verse"><a name="42">42</a>Hospodin mi však řekl: "Vyřiď jim: Netáhněte a nebojujte, neboť já mezi vámi nebudu, a budete od svých nepřátel poraženi."</span> <span class="verse"><a name="43">43</a>Mluvil jsem k vám, ale vy jste neposlechli, vzepřeli jste se Hospodinovu rozkazu a opovážlivě jste vystoupili na pohoří.</span> <span class="verse"><a name="44">44</a>Emorejci, sídlící na tom pohoří, vyrazili proti vám, hnali se za vámi jako vosy a rozprášili vás po Seíru až do Chormy.</span> <span class="verse"><a name="45">45</a>Tu jste se vrátili a plakali před Hospodinem, ale Hospodin váš hlas nevyslyšel, nepopřál vám sluchu.</span> <span class="verse"><a name="46">46</a>Proto jste museli po mnoho dní zůstat v Kádeši; zůstali jste tam téměř rok.</span> </p></div</div></div></body></html>