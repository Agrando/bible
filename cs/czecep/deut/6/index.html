<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/deut/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/deut">Deuteronomy</a> &gt <strong>Chapter 6</strong></div><p><span class="verse"><a name="1">1</a>Toto jsou přikázání, nařízení a práva, kterým vás Hospodin, váš Bůh, přikázal vyučovat, abyste je dodržovali v zemi, do níž táhnete a kterou máte obsadit:</span> <span class="verse"><a name="2">2</a>Aby ses bál Hospodina, svého Boha, a bedlivě dbal na všechna jeho nařízení a příkazy, které ti udílím, ty i tvůj syn a tvůj vnuk, po všechny dny svého života, abys byl dlouho živ.</span> <span class="verse"><a name="3">3</a>Poslouchej je, Izraeli, a bedlivě je dodržuj. Tak se ti povede dobře a velmi se rozmnožíte v zemi oplývající mlékem a medem, jak ti přislíbil Hospodin, Bůh tvých otců.</span> <span class="verse"><a name="4">4</a>Slyš, Izraeli, Hospodin je náš Bůh, Hospodin jediný.</span> <span class="verse"><a name="5">5</a>Budeš milovat Hospodina, svého Boha, celým svým srdcem a celou svou duší a celou svou silou.</span> <span class="verse"><a name="6">6</a>A tato slova, která ti dnes přikazuji, budeš mít v srdci.</span> <span class="verse"><a name="7">7</a>Budeš je vštěpovat svým synům a budeš o nich rozmlouvat, když budeš sedět doma nebo půjdeš cestou, když budeš uléhat nebo vstávat.</span> <span class="verse"><a name="8">8</a>Uvážeš si je jako znamení na ruku a budeš je mít jako pásek na čele mezi očima.</span> <span class="verse"><a name="9">9</a>Napíšeš je také na veřeje svého domu a na své brány.</span> <span class="verse"><a name="10">10</a>Až tě Hospodin, tvůj Bůh, přivede do země, o které přísahal tvým otcům Abrahamovi, Izákovi a Jákobovi, že ti ji dá, a dá ti veliká a dobrá města, která jsi nestavěl,</span> <span class="verse"><a name="11">11</a>domy plné všeho dobrého, které jsi nenaplnil, vykopané studny, které jsi nevykopal, vinice a olivoví, které jsi nevysadil, a budeš jíst a nasytíš se,</span> <span class="verse"><a name="12">12</a>pak si dávej pozor, abys nezapomněl na Hospodina, který tě vyvedl z egyptské země, z domu otroctví.</span> <span class="verse"><a name="13">13</a>Hospodina, svého Boha, se budeš bát, jemu budeš sloužit, při jeho jménu přísahat.</span> <span class="verse"><a name="14">14</a>Nesmíte chodit za jinými bohy z božstev těch národů, které jsou kolem vás,</span> <span class="verse"><a name="15">15</a>neboť uprostřed tebe je Bůh žárlivě milující, Hospodin, tvůj Bůh. Ať Hospodin, tvůj Bůh, nevzplane proti tobě hněvem a nevyhladí tě z povrchu země.</span> <span class="verse"><a name="16">16</a>Nepokoušejte Hospodina, svého Boha, jako jste ho pokoušeli v Masse.</span> <span class="verse"><a name="17">17</a>Musíte bedlivě dbát na příkazy Hospodina, svého Boha, na jeho svědectví a nařízení, která ti přikázal.</span> <span class="verse"><a name="18">18</a>Budeš dělat jen to, co je správné a dobré v Hospodinových očích, aby se ti dobře vedlo, až půjdeš obsadit tu dobrou zemi, o níž Hospodin přísahal tvým otcům,</span> <span class="verse"><a name="19">19</a>že z ní před tebou vypudí všechny tvé nepřátele; tak přece mluvil Hospodin.</span> <span class="verse"><a name="20">20</a>Až se tě tvůj syn v budoucnu zeptá: "Co to jsou ta svědectví, nařízení a práva, která vám přikázal Hospodin, náš Bůh?",</span> <span class="verse"><a name="21">21</a>odvětíš svému synu: "Byli jsme faraónovými otroky v Egyptě a Hospodin nás vyvedl z Egypta pevnou rukou.</span> <span class="verse"><a name="22">22</a>Před našimi zraky činil Hospodin znamení a zázraky veliké a zlé proti Egyptu, proti faraónovi i proti celému jeho domu.</span> <span class="verse"><a name="23">23</a>Ale nás odtamtud vyvedl, aby nás uvedl sem a dal nám zemi, kterou přísežně přislíbil našim otcům.</span> <span class="verse"><a name="24">24</a>Hospodin nám přikázal, abychom dodržovali všechna tato nařízení, báli se Hospodina, svého Boha, aby s námi bylo dobře po všechny dny, aby nás zachoval při životě, jak tomu je dnes.</span> <span class="verse"><a name="25">25</a>Bude se nám počítat za spravedlnost, budeme-li bedlivě dodržovat každý tento příkaz před Hospodinem, svým Bohem, jak nám přikázal."</span> </p></div</div></div></body></html>