<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/deut/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/deut">Deuteronomy</a> &gt <strong>Chapter 27</strong></div><p><span class="verse"><a name="1">1</a>I přikázal Mojžíš a izraelští starší lidu: Dbejte na každý příkaz, který vám dnes udílím.</span> <span class="verse"><a name="2">2</a>V den, kdy přejdete Jordán do země, kterou ti dává Hospodin, tvůj Bůh, postavíš si veliké kameny a obílíš je vápnem.</span> <span class="verse"><a name="3">3</a>Napíšeš na ně všechna slova tohoto zákona, až přejdeš Jordán a vejdeš do země, kterou ti dává Hospodin, tvůj Bůh, do země oplývající mlékem a medem, jak k tobě mluvil Hospodin, Bůh tvých otců.</span> <span class="verse"><a name="4">4</a>Až tedy přejdete Jordán, postavíte na hoře Ébalu ony kameny, jak vám dnes přikazuji, a obílíš je vápnem.</span> <span class="verse"><a name="5">5</a>Vybuduješ tam oltář Hospodinu, svému Bohu, oltář z kamenů, ale nebudeš je opracovávat železem.</span> <span class="verse"><a name="6">6</a>Z neopracovaných kamenů vybuduješ oltář Hospodinu, svému Bohu, a budeš na něm obětovat zápalné oběti Hospodinu, svému Bohu.</span> <span class="verse"><a name="7">7</a>Budeš tam také obětovat a jíst pokojné oběti a radovat se před Hospodinem, svým Bohem.</span> <span class="verse"><a name="8">8</a>A na kameny napíšeš co nejzřetelněji všechna slova tohoto zákona.</span> <span class="verse"><a name="9">9</a>I promluvil Mojžíš a lévijští kněží k celému Izraeli: Ztiš se a slyš, Izraeli, stal ses dnešního dne lidem Hospodina, svého Boha.</span> <span class="verse"><a name="10">10</a>Budeš poslouchat Hospodina, svého Boha, a plnit jeho příkazy a jeho nařízení, která ti dnes přikazuji.</span> <span class="verse"><a name="11">11</a>Onoho dne Mojžíš lidu dále přikázal:</span> <span class="verse"><a name="12">12</a>Až přejdete Jordán, postaví se na hoře Gerizímu, aby žehnali lidu: Šimeón, Lévi, Juda, Isachar, Josef a Benjamín.</span> <span class="verse"><a name="13">13</a>A tito se postaví na hoře Ébalu, aby zlořečili: Rúben, Gád, Ašer, Zabulón, Dan a Neftalí.</span> <span class="verse"><a name="14">14</a>Lévijci střídavě se všemi izraelskými muži budou pronášet zvýšeným hlasem:</span> <span class="verse"><a name="15">15</a>"Buď proklet muž, který zhotoví tesanou nebo litou sochu, ohavnost před Hospodinem, výrobek rukou řemeslníka, a uloží ji v úkrytu." A všechen lid odpoví a řekne: "Amen."</span> <span class="verse"><a name="16">16</a>"Buď proklet, kdo zlehčuje svého otce a svou matku." A všechen lid řekne: "Amen."</span> <span class="verse"><a name="17">17</a>"Buď proklet, kdo posouvá mezník svého bližního." A všechen lid řekne: "Amen."</span> <span class="verse"><a name="18">18</a>"Buď proklet, kdo svádí slepce z cesty." A všechen lid řekne: "Amen."</span> <span class="verse"><a name="19">19</a>"Buď proklet, kdo převrací právo bezdomovce, sirotka a vdovy." A všechen lid řekne: "Amen."</span> <span class="verse"><a name="20">20</a>"Buď proklet, kdo obcuje se ženou svého otce, neboť odkryl cíp pláště svého otce." A všechen lid řekne: "Amen."</span> <span class="verse"><a name="21">21</a>"Buď proklet, kdo obcuje s nějakým zvířetem." A všechen lid řekne: "Amen."</span> <span class="verse"><a name="22">22</a>"Buď proklet, kdo obcuje se svou sestrou, dcerou svého otce nebo dcerou své matky." A všechen lid řekne: "Amen."</span> <span class="verse"><a name="23">23</a>"Buď proklet, kdo obcuje se svou tchyní." A všechen lid řekne: "Amen."</span> <span class="verse"><a name="24">24</a>"Buď proklet, kdo tajně ubije svého bližního." A všechen lid řekne: "Amen."</span> <span class="verse"><a name="25">25</a>"Buď proklet, kdo vezme úplatek, aby ubil člověka a prolil nevinnou krev." A všechen lid řekne: "Amen."</span> <span class="verse"><a name="26">26</a>"Buď proklet, kdo nebude plnit slova tohoto zákona a dodržovat je." A všechen lid řekne: "Amen."</span> </p></div</div></div></body></html>