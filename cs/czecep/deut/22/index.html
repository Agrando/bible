<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/deut/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/deut">Deuteronomy</a> &gt <strong>Chapter 22</strong></div><p><span class="verse"><a name="1">1</a>Nebudeš netečně přihlížet, jak se zaběhl býk tvého bratra nebo jeho ovce. Vrátíš je svému bratru.</span> <span class="verse"><a name="2">2</a>Jestliže tvůj bratr není blízko tebe a ty ho neznáš, zaženeš dobytče do svého domu a bude u tebe. Až tvůj bratr bude po něm pátrat, vrátíš mu je.</span> <span class="verse"><a name="3">3</a>Stejně naložíš s jeho oslem, stejně naložíš s jeho pláštěm, stejně naložíš s každou ztracenou věcí svého bratra, která se mu ztratila a tys ji nalezl. Nesmíš být netečný.</span> <span class="verse"><a name="4">4</a>Nebudeš netečně přihlížet, jak na cestě klesl osel tvého bratra nebo jeho býk. Pozdvihneš jej spolu s ním.</span> <span class="verse"><a name="5">5</a>Žena na sebe nevezme, co patří muži, a muž neobleče, co nosí žena. Hospodin, tvůj Bůh, má v ohavnosti každého, kdo to činí.</span> <span class="verse"><a name="6">6</a>Když přijdeš cestou na ptačí hnízdo s holátky nebo s vejci, s matkou sedící na holátkách nebo na vejcích na nějakém stromě nebo na zemi, nevezmeš matku od mláďat.</span> <span class="verse"><a name="7">7</a>Matku pustíš, mláďátka si smíš vzít. Tak ti bude dobře a budeš dlouho živ.</span> <span class="verse"><a name="8">8</a>Když vystavíš nový dům, uděláš na střeše zábradlí. Neuvalíš na svůj dům vinu za prolitou krev, kdyby z něho někdo spadl.</span> <span class="verse"><a name="9">9</a>Neosázíš svou vinici dvojím druhem, jinak bude nedotknutelné všechno, jak sadba, kterou jsi zasadil, tak úroda z vinice.</span> <span class="verse"><a name="10">10</a>Nebudeš orat s volem a oslem zapřaženými spolu.</span> <span class="verse"><a name="11">11</a>Nebudeš si oblékat tkaninu ze směsi vlny a lnu.</span> <span class="verse"><a name="12">12</a>Uděláš si střapce na všech čtyřech rozích své pokrývky, kterou se přikrýváš.</span> <span class="verse"><a name="13">13</a>Když si muž vezme ženu a vejde k ní, ale pak ji bude nenávidět,</span> <span class="verse"><a name="14">14</a>obviní ji ze špatnosti a bude o ní roznášet zlou pověst tím, že bude říkat: "Vzal jsem si tuto ženu, přiblížil jsem se k ní, ale zjistil jsem, že není panna",</span> <span class="verse"><a name="15">15</a>tedy otec té dívky a její matka přinesou důkaz dívčina panenství do brány ke starším města.</span> <span class="verse"><a name="16">16</a>Otec té dívky řekne starším: "Tomu muži jsem dal za ženu svou dceru, ale on ji teď nenávidí.</span> <span class="verse"><a name="17">17</a>Hle, obviňuje ji ze špatnosti a říká: Zjistil jsem, že tvoje dcera nebyla panna. Tady je důkaz panenství mé dcery." A rozprostřou roušku před staršími města.</span> <span class="verse"><a name="18">18</a>I vezmou starší toho města onoho muže a ztrestají ho.</span> <span class="verse"><a name="19">19</a>Dají mu pokutu sto šekelů stříbra a předají je otci té dívky, protože roznášel zlou pověst o izraelské panně. Ta zůstane jeho ženou. Po celý svůj život ji nesmí propustit.</span> <span class="verse"><a name="20">20</a>Jestliže však byla ta řeč pravdivá a u té dívky nebylo shledáno, že je panna,</span> <span class="verse"><a name="21">21</a>tedy vyvedou dívku ke vchodu do domu jejího otce, mužové jejího města ji ukamenují a zemře, neboť tím, že smilnila v domě svého otce, dopustila se v Izraeli hanebnosti. Tak odstraníš zlo ze svého středu.</span> <span class="verse"><a name="22">22</a>Když bude přistižen muž, že ležel s vdanou ženou, oba zemřou: muž, který ležel se ženou, i ta žena. Tak odstraníš zlo z Izraele.</span> <span class="verse"><a name="23">23</a>Když dívku, pannu zasnoubenou muži, najde nějaký muž v městě a bude s ní ležet,</span> <span class="verse"><a name="24">24</a>vyvedete oba dva k bráně toho města, ukamenujete je a zemřou: dívka proto, že v městě nekřičela, a muž proto, že ponížil ženu svého bližního. Tak odstraníš zlo ze svého středu.</span> <span class="verse"><a name="25">25</a>Jestliže nalezne muž zasnoubenou dívku na poli a zmocní se jí a bude s ní ležet, zemře jenom ten muž, který s ní ležel.</span> <span class="verse"><a name="26">26</a>Dívce neuděláš nic. Dívka se nedopustila hříchu hodného smrti. Je to podobný případ, jako když někdo povstane proti svému bližnímu a zabije ho.</span> <span class="verse"><a name="27">27</a>Vždyť ji našel na poli, zasnoubená dívka křičela, ale nebyl tu nikdo, kdo by ji zachránil.</span> <span class="verse"><a name="28">28</a>Když najde muž dívku, pannu, která není zasnoubena, a chytí ji, bude s ní ležet a budou přistiženi,</span> <span class="verse"><a name="29">29</a>muž, který s ní ležel, dá otci té dívky padesát šekelů stříbra. Stane se jeho ženou, protože ji ponížil. Po celý svůj život ji nesmí propustit.</span> </p></div</div></div></body></html>