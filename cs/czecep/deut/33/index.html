<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/deut/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/deut">Deuteronomy</a> &gt <strong>Chapter 33</strong></div><p><span class="verse"><a name="1">1</a>Toto je požehnání, kterým Mojžíš, muž Boží, žehnal před svou smrtí syny Izraele.</span> <span class="verse"><a name="2">2</a>Pravil: "Hospodin přišel ze Sínaje, jako slunce jim vzešel ze Seíru, zaskvěl se z hory Páranu, přišel s desetitisíci svatými, po jeho pravici jim z ohně vzešel Zákon."</span> <span class="verse"><a name="3">3</a>Ano, lidská pokolení jsou mu milá. Všichni jeho svatí jsou v tvé ruce, přivinuli se k tvým nohám, budou se učit z tvých řečí</span> <span class="verse"><a name="4">4</a>Zákonu, který nám přikázal Mojžíš jako odkaz Jákobovu shromáždění.</span> <span class="verse"><a name="5">5</a>Tehdy se Hospodin stal králem v Ješurúnovi, když se shromažďovali představitelé lidu spolu s izraelskými kmeny.</span> <span class="verse"><a name="6">6</a>"Živ buď, Rúbene, neumírej, i když je tvých mužů nepatrný počet."</span> <span class="verse"><a name="7">7</a>A toto je pro Judu. Pravil: "Slyš, Hospodine, hlas Judův, přiveď ho k jeho lidu. Vlastníma rukama vede svou při. Buď mu pomocí proti jeho protivníkům."</span> <span class="verse"><a name="8">8</a>O Lévim pravil: "Tvé tumím a urím, Hospodine, patří muži tobě zbožně oddanému. Vyzkoušel jsi ho při pokušení v Masse, měl jsi s ním svár při Vodách sváru u Meríby.</span> <span class="verse"><a name="9">9</a>Řekl o svém otci a o své matce: »Nehledím na ně«; na své bratry se neohlíží, své syny nezná. Oni dbali na tvou řeč, zachovávali tvou smlouvu.</span> <span class="verse"><a name="10">10</a>Budou vyučovat tvým právům Jákoba a tvému zákonu Izraele, budou klást před tebe kadidlo a na tvůj oltář celopaly.</span> <span class="verse"><a name="11">11</a>Žehnej, Hospodine, jeho zdatnosti a měj zalíbení v díle jeho rukou. Zdeptej bedra těch, kdo povstávají proti němu, aby už nepovstali, kdo ho nenávidí!"</span> <span class="verse"><a name="12">12</a>O Benjamínovi pravil: "Hospodinův miláček to je. Ať u něho přebývá v bezpečí. On ho bude chránit po celý čas, vždyť přebývá mezi jeho úbočími."</span> <span class="verse"><a name="13">13</a>O Josefovi pravil: "Požehnána buď od Hospodina jeho země výtečnou rosou nebes i propastnou tůní, jež odpočívá dole,</span> <span class="verse"><a name="14">14</a>výtečnými úrodami vyzrálými sluncem, vším výtečným, co přináší měsíc,</span> <span class="verse"><a name="15">15</a>nejlepšími plody pravěkých hor, výtečnostmi pahorků dávnověkých,</span> <span class="verse"><a name="16">16</a>výtečnostmi země a všeho, co je na ní, a zalíbením toho, jenž přebývá v keři. To nechť přijde na hlavu Josefovu, na temeno zasvěcence mezi bratry.</span> <span class="verse"><a name="17">17</a>Je plný důstojnosti jako prvorozený býk, jeho rohy jsou rohy jednorožců; nabere na ně lidská pokolení i s dálavami země. Takové ať jsou desetitisíce Efrajimovy, takové ať jsou tisíce Manasesovy."</span> <span class="verse"><a name="18">18</a>O Zabulónovi pravil: "Raduj se, Zabulóne, při svém vycházení, i ty, Isachare, ve svých stanech.</span> <span class="verse"><a name="19">19</a>Svolají na horu lidská pokolení a budou tam obětovat oběti spravedlnosti. Budou sát hojnost z moří, poklady ukryté v písku."</span> <span class="verse"><a name="20">20</a>O Gádovi pravil: "Požehnán buď ten, jenž Gádovi rozšiřuje prostor. Uložil se jako lvice, rozsápe paži i lebku.</span> <span class="verse"><a name="21">21</a>Vyhlédl si prvotinu tam, kde je uschován velitelský podíl. Přišel s představiteli lidu, vykonal Hospodinovu spravedlnost a jeho práva vůči Izraeli."</span> <span class="verse"><a name="22">22</a>O Danovi pravil: "Dan je lví mládě, vyskočí z Bášanu."</span> <span class="verse"><a name="23">23</a>O Neftalím pravil: "Neftalí je nasycen přízní, je plný Hospodinova požehnání, ovládne moře i jih."</span> <span class="verse"><a name="24">24</a>O Ašerovi pravil: "Nad ostatní syny požehnán buď Ašer, buď oblíben u svých bratří, v oleji ať smáčí svou nohu.</span> <span class="verse"><a name="25">25</a>Tvé závory ať jsou z železa a bronzu, tvá síla ať provází všechny tvé dny."</span> <span class="verse"><a name="26">26</a>"Nikdo není jako Bůh, Ješurúne; na pomoc ti jede po nebesích, na oblacích ve své velebnosti.</span> <span class="verse"><a name="27">27</a>Domov je v odvěkém Bohu, na jeho věčných pažích. Zahnal před tebou nepřítele a řekl: »Vyhlaď ho!«</span> <span class="verse"><a name="28">28</a>Izrael přebývá bezpečně - jedinečný je Jákobův Pramen - v zemi obilí a moštu; též jeho nebesa kanou rosou.</span> <span class="verse"><a name="29">29</a>Blaze tobě, Izraeli! Kdo je ti roven, lide vysvobozený Hospodinem? On je štítem tvé pomoci a mečem tvé velebnosti. Před tebou selže síla tvých nepřátel, pošlapeš jejich posvátná návrší!"</span> </p></div</div></div></body></html>