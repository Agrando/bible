<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/deut/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/deut">Deuteronomy</a> &gt <strong>Chapter 25</strong></div><p><span class="verse"><a name="1">1</a>Když mezi muži dojde ke sporu a oni se dostaví k soudu, aby je rozsoudili, ať je spravedlivý ospravedlněn a svévolník odsouzen.</span> <span class="verse"><a name="2">2</a>Je-li svévolník hoden mrskání, dá ho soudce položit a mrskat za své přítomnosti; dá mu vysázet počet ran podle jeho svévole.</span> <span class="verse"><a name="3">3</a>Smí jej dát zmrskat nejvýše čtyřiceti ranami, aby tvůj bratr nebyl před tebou zlehčen, kdyby mu při mrskání přidal více ran.</span> <span class="verse"><a name="4">4</a>Při mlácení nedáš dobytčeti náhubek.</span> <span class="verse"><a name="5">5</a>Když budou bydlet bratři spolu a jeden z nich zemře bez syna, nevdá se žena zemřelého jinam, za cizího muže. Vejde k ní její švagr a vezme si ji za ženu právem švagrovství.</span> <span class="verse"><a name="6">6</a>Prvorozený syn, kterého porodí, ponese jméno jeho zemřelého bratra, aby jeho jméno nebylo z Izraele vymazáno.</span> <span class="verse"><a name="7">7</a>Avšak jestliže si ten muž nebude chtít vzít svou švagrovou, vystoupí jeho švagrová do brány ke starším a řekne: "Můj švagr se zdráhá zachovat svému bratrovi jméno v Izraeli, není svolný užít vůči mně práva švagrovství."</span> <span class="verse"><a name="8">8</a>Předvolají ho tedy starší jeho města a promluví s ním. Když bude stát na svém a řekne: "Nechci si ji vzít",</span> <span class="verse"><a name="9">9</a>přistoupí k němu před staršími jeho švagrová, zuje mu střevíc, plivne mu do tváře a prohlásí: "To si zaslouží muž, který nechce svému bratru zbudovat dům."</span> <span class="verse"><a name="10">10</a>I bude mít v Izraeli přezdívku: "Dům vyzutého".</span> <span class="verse"><a name="11">11</a>Když se muži budou spolu rvát jeden s druhým a přistoupí žena jednoho, aby vyrvala svého muže z rukou toho, který ho bije, a vztáhne ruku a uchopí ho za ohanbí,</span> <span class="verse"><a name="12">12</a>bez slitování jí utneš ruku.</span> <span class="verse"><a name="13">13</a>Nebudeš mít ve svém váčku dvojí závaží, větší a menší.</span> <span class="verse"><a name="14">14</a>Nebudeš mít ve svém domě dvojí míru, větší a menší.</span> <span class="verse"><a name="15">15</a>Budeš mít správné a poctivé závaží, správnou a poctivou míru, abys byl na zemi, kterou ti dává Hospodin, tvůj Bůh.</span> <span class="verse"><a name="16">16</a>Vždyť Hospodin, tvůj Bůh, má v ohavnosti každého, kdo páchá něco takového, každého, kdo se dopouští bezpráví.</span> <span class="verse"><a name="17">17</a>Pamatuj, co ti učinil Amálek, když jste táhli z Egypta.</span> <span class="verse"><a name="18">18</a>Střetl se s tebou na cestě a zničil ti zadní voj, všechny churavé za tebou, když tys byl ochablý a unavený; a nebál se Boha.</span> <span class="verse"><a name="19">19</a>Proto až ti Hospodin, tvůj Bůh, dá odpočinutí ode všech tvých okolních nepřátel v zemi, kterou ti Hospodin, tvůj Bůh, dává do dědictví, abys ji obsadil, vymažeš památku Amálekovu zpod nebes. Nezapomeň!</span> </p></div</div></div></body></html>