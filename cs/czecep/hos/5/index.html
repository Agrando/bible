<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/hos/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/hos">Hosea</a> &gt <strong>Chapter 5</strong></div><p><span class="verse"><a name="1">1</a>Slyšte to, kněží, napni pozornost, dome izraelský, naslouchej, dome královský, neboť vám byl svěřen soud. Stali jste se však osidlem pro Mispu, rozprostřenou sítí na Táboru,</span> <span class="verse"><a name="2">2</a>jámou, kterou vyhloubili odpadlíci. Ale já je všechny ztrestám.</span> <span class="verse"><a name="3">3</a>Znám Efrajima, Izrael se přede mnou neukryje. Kdykoli, Efrajime, svádíš ke smilstvu, bývá Izrael poskvrněn.</span> <span class="verse"><a name="4">4</a>Jejich skutky jim nedovolí vrátit se k jejich Bohu; je v nich duch smilstva, neznají Hospodina.</span> <span class="verse"><a name="5">5</a>Ten, jenž je Pýchou Izraele, obrátí se proti němu. Izrael i Efrajim upadnou pro svoji nepravost, upadne s nimi i Juda.</span> <span class="verse"><a name="6">6</a>Se svým bravem a skotem pak půjdou hledat Hospodina, ale nenajdou. Unikl jim.</span> <span class="verse"><a name="7">7</a>Zachovali se vůči Hospodinu věrolomně, zplodili cizí syny. Nyní je i s jejich podíly pohltí novoluní.</span> <span class="verse"><a name="8">8</a>Zatrubte v Gibeji na polnici, na pozoun v Rámě, křičte na poplach v Bét-ávenu! Táhnou proti tobě, Benjamíne!</span> <span class="verse"><a name="9">9</a>Efrajim bude vzbuzovat úděs v den, kdy bude ztrestán; izraelské kmeny seznamuji s pravdou.</span> <span class="verse"><a name="10">10</a>Judští velmožové jsou jako ti, kdo přenášejí mezníky. Vyleji na ně svou prchlivost jako vodu.</span> <span class="verse"><a name="11">11</a>Efrajim bude poroben a zkrušen soudem, protože se rád honí za žvástem.</span> <span class="verse"><a name="12">12</a>Budu Efrajimovi jako hnisavá rána a jako kostižer Judovu domu.</span> <span class="verse"><a name="13">13</a>Když spatřil Efrajim svoji nemoc a Juda svou otevřenou ránu, šel Efrajim k Ašúrovi, poslal k velkokráli. Ten vás však vyléčit nemůže, vaši otevřenou ránu nevyhojí!</span> <span class="verse"><a name="14">14</a>Neboť já budu na Efrajima jako mladý lev, na Judův dům jako lvíče. Já, já rozsápu a odejdu, uchvátím a nikdo nevysvobodí.</span> <span class="verse"><a name="15">15</a>Odejdu, vrátím se ke svému místu, dokud nevyznají svou vinu a nezačnou mě hledat. Ve svém soužení mě budou hledat za úsvitu.</span> </p></div</div></div></body></html>