<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/hos/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/hos">Hosea</a> &gt <strong>Chapter 7</strong></div><p><span class="verse"><a name="1">1</a>Když chci léčit Izraele, vychází najevo nepravost Efrajimova a zlořády Samaří, jak proradně jednají. Zloděj se vloupává, horda přepadává na ulici.</span> <span class="verse"><a name="2">2</a>Ani jim nepřijde na mysl, že na všechny jejich zlořády pamatuji. Jejich skutky je obklopují, mám je před očima.</span> <span class="verse"><a name="3">3</a>Svými zlořády dělají radost králi, svými přetvářkami velmožům.</span> <span class="verse"><a name="4">4</a>Jsou to samí cizoložníci, jsou jako sálající pec bez pekaře, který přestal bdít, když dal zadělané těsto kynout.</span> <span class="verse"><a name="5">5</a>V den našeho krále jsou velmožové rozpálení vínem; spřáhl se s posměvači.</span> <span class="verse"><a name="6">6</a>Záludně se k němu blíží, jejich srdce je jako pec; po celou noc spí jejich pekař, za jitra shoří plápolajícím plamenem.</span> <span class="verse"><a name="7">7</a>Každý z nich sálá jako pec, požírají své soudce; všichni jejich králové padají, nikdo z nich nevolá ke mně.</span> <span class="verse"><a name="8">8</a>Efrajim se směšuje s kdejakým lidem, Efrajim je jako neobrácený podpopelný chléb.</span> <span class="verse"><a name="9">9</a>Cizáci stravují jeho sílu, on to nepoznává; ačkoli prokvétá šedinami, on to nepoznává.</span> <span class="verse"><a name="10">10</a>Ten, jenž je Pýchou Izraele, obrátí se proti němu. K Hospodinu, svému Bohu se nevracejí, hledat ho je ani nenapadne.</span> <span class="verse"><a name="11">11</a>Efrajim je jako nerozumná holubice, snadno se dá zlákat. Volají k Egyptu, chodí do Asýrie.</span> <span class="verse"><a name="12">12</a>Až zase půjdou, rozestřu na ně svou síť, schytám je jako nebeské ptactvo, ztrestám je, jak o tom slýchali ve svém shromáždění.</span> <span class="verse"><a name="13">13</a>Běda jim, protože přede mnou ulétli jak ptáče. Zhouba na ně, že mi byli nevěrní. Já jsem je vykoupil, oni však o mně mluví lži.</span> <span class="verse"><a name="14">14</a>Ve svém srdci neúpějí ke mně, když kvílejí na svých ložích. Scházejí se při obilí a moštu a mně se vyhýbají.</span> <span class="verse"><a name="15">15</a>Ať jsem je trestal nebo posiloval jejich paži, oni o mně smýšleli zle.</span> <span class="verse"><a name="16">16</a>Obracejí se, ne však k Nejvyššímu, jsou jako záludný luk. Mečem padají jejich velmožové pro jazyk, jenž soptí hněvem. Proto sklidí jen úšklebek v egyptské zemi.</span> </p></div</div></div></body></html>