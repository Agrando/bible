<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/hos/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/hos">Hosea</a> &gt <strong>Chapter 4</strong></div><p><span class="verse"><a name="1">1</a>Slyšte slovo Hospodinovo, synové izraelští! Hospodin vede při s obyvateli země, protože není věrnost ani milosrdenství ani poznání Boha v zemi.</span> <span class="verse"><a name="2">2</a>Kletby a přetvářka, vraždy a krádeže a cizoložství se rozmohly, krveprolití stíhá prolitou krev.</span> <span class="verse"><a name="3">3</a>Proto země truchlí, chřadnou všichni její obyvatelé, polní zvěř a nebeské ptactvo; hynou i mořské ryby.</span> <span class="verse"><a name="4">4</a>Nikdo se nepři, nechtěj druhého kárat! Tvůj lid, kněže, jako by chtěl vést při,</span> <span class="verse"><a name="5">5</a>ale upadneš za dne, a za noci upadne s tebou prorok; zahladím i tvou matku.</span> <span class="verse"><a name="6">6</a>Můj lid zajde, protože odmítá poznání. Ty jsi zavrhl poznání a já zavrhnu tebe; nebudeš mým knězem. Zapoměls na zákon svého Boha; i já zapomenu na tvé syny.</span> <span class="verse"><a name="7">7</a>Čím je jich víc, tím více proti mně hřeší; já jejich váženost zlehčím.</span> <span class="verse"><a name="8">8</a>Krmí se obětmi mého lidu za hřích, přiklánějí se k jeho nepravostem.</span> <span class="verse"><a name="9">9</a>Proto dojde jak na lid, tak na kněze. Ztrestám ho za jeho cesty, za jeho skutky mu odplatím.</span> <span class="verse"><a name="10">10</a>Budou jíst, a nenasytí se, budou smilnit, a nerozmohou se, protože opustili Hospodina</span> <span class="verse"><a name="11">11</a>a hleděli si smilstva, vínem a moštem omamují srdce.</span> <span class="verse"><a name="12">12</a>Můj lid se doptává svého dřeva, jeho hůlka mu předpovídá; tak jej zavádí duch smilstva. Smilstvím se odvrací od svého Boha.</span> <span class="verse"><a name="13">13</a>Obětují na vrcholcích hor, na pahorcích pálí kadidlo, pod dubem a topolem a kdejakým posvátným stromem, protože jejich stín je příjemný. Proto vaše dcery smilní, vaše snachy cizoloží.</span> <span class="verse"><a name="14">14</a>Ale nepotrestám za smilstvo jen vaše dcery, za cizoložství vaše snachy. Vždyť sami kněží se spolčují s nevěstkami, s kněžkami obětují! Je to lid nerozumný, padne.</span> <span class="verse"><a name="15">15</a>Jestli smilníš ty, Izraeli, ať se neproviňuje Juda. Nevcházejte do Gilgálu, neputujte do Bét-ávenu, nepřísahejte: "Jakože živ je Hospodin!"</span> <span class="verse"><a name="16">16</a>Izrael je umíněný jako umíněná kráva. Má je teď Hospodin pást volně jako beránka?</span> <span class="verse"><a name="17">17</a>Spolčencem modlářských stvůr se stal Efrajim, nech ho být.</span> <span class="verse"><a name="18">18</a>Propadl modlářským pitkám, smilní a smilní, jsou posedlí hanebnou láskou, ta je jim štítem.</span> <span class="verse"><a name="19">19</a>Bude jim úzko, vítr je zachvátí svými perutěmi, za svoje oběti se budou stydět.</span> </p></div</div></div></body></html>