<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/hos/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/hos">Hosea</a> &gt <strong>Chapter 9</strong></div><p><span class="verse"><a name="1">1</a>Neraduj se, Izraeli, rozpustilým jásotem jako národy! Smilstvem se odvracíš od svého Boha, miluješ nevěstčí mzdu na každém obilním humně.</span> <span class="verse"><a name="2">2</a>Humno ani lis jim obživu nedá, mošt v zemi selže.</span> <span class="verse"><a name="3">3</a>Nebudou sídlit v Hospodinově zemi. Efrajim se vrátí do Egypta, v Asýrii budou jíst poskvrněné věci.</span> <span class="verse"><a name="4">4</a>Už nepřinesou Hospodinu úlitbu vína, nebudou mu příjemné jejich obětní hody. Stanou se jim chlebem zármutku. Všichni, kdo ho jedí, se poskvrní. Kdo se živí jejich chlebem, nesmí vstoupit do Hospodinova domu.</span> <span class="verse"><a name="5">5</a>Co chcete připravit pro slavnostní den, pro sváteční den Hospodinův?</span> <span class="verse"><a name="6">6</a>Neboť i když vyjdou ze zhouby, sebere je Egypt, Memfis je pohřbí. Jejich převzácné stříbro podědí bodláčí, v jejich stanech se rozroste trní.</span> <span class="verse"><a name="7">7</a>Přišly dny navštívení, přišly dny odvety, Izrael to pozná! Je prorok pošetilý? Muž ducha je potřeštěnec? To pro tvou velkou nepravost, pro velkou nevraživost.</span> <span class="verse"><a name="8">8</a>Ten, kdo spolu s mým Bohem hlídá Efrajima, je prorok. Na všech jeho cestách je čihařské osidlo, v domě jeho Boha nevraživost.</span> <span class="verse"><a name="9">9</a>Zabředli hluboko, propadli zkáze jako za dnů Gibeje. Na jejich nepravost Bůh pamatuje, ztrestá je za jejich hříchy.</span> <span class="verse"><a name="10">10</a>Jak hrozny na poušti našel jsem Izraele, jak první plody fíkovníku, ty nejranější, spatřil jsem vaše otce. Oni však odešli za Baal-peórem, zasvětili se té ohavě a stali se ohyzdami jako jejich miláček.</span> <span class="verse"><a name="11">11</a>Efrajimova sláva odlétne jako ptáče. Nebudou plodit ani rodit, ani neotěhotní.</span> <span class="verse"><a name="12">12</a>I kdyby své syny odchovali, připravím je o ně, žádný nezůstane. Běda i jim, běda, až od nich odstoupím.</span> <span class="verse"><a name="13">13</a>Efrajim, jak jsem viděl, tíhne k Týru ležícímu nad nivami; teď však Efrajim bude muset vyvést před toho vraha své syny.</span> <span class="verse"><a name="14">14</a>Dej jim, Hospodine! Co jim dáš? Neplodné lůno a vyschlé prsy jim dej!</span> <span class="verse"><a name="15">15</a>V Gilgálu je zdroj všech jejich zlořádů, proto jsem je tam začal nenávidět. Pro jejich zlé skutky je vypudím ze svého domu. Lásku jim už znovu neprokážu. Všichni jejich velmoži jsou umíněnci.</span> <span class="verse"><a name="16">16</a>Efrajim bude pobit, jejich kořen uschne, žádné ovoce neponesou. I kdyby něco zplodili, usmrtím to nejvzácnější, plody jejich lůna. -</span> <span class="verse"><a name="17">17</a>Můj Bůh je zavrhne; protože ho neposlouchali, stanou se psanci mezi pronárody.</span> </p></div</div></div></body></html>