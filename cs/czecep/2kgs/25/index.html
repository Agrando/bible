<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/2kgs/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/2kgs">2 Kings</a> &gt <strong>Chapter 25</strong></div><p><span class="verse"><a name="1">1</a>V devátém roce Sidkijášova kralování, v desátém měsíci, desátého dne toho měsíce, přitáhl Nebúkadnesar, král babylónský, s celým svým vojskem proti Jeruzalému, položil se proti němu a zbudovali dokola obléhací val.</span> <span class="verse"><a name="2">2</a>Město bylo obleženo do jedenáctého roku vlády krále Sidkijáše.</span> <span class="verse"><a name="3">3</a>Devátého dne čtvrtého měsíce, když už tvrdě doléhal na město hlad a lid země neměl co jíst,</span> <span class="verse"><a name="4">4</a>byly hradby města prolomeny. Všichni bojovníci uprchli v noci branou mezi hradbami u královské zahrady. Kolem celého města byli Kaldejci. Král se dal cestou k pustině.</span> <span class="verse"><a name="5">5</a>Kaldejské vojsko krále pronásledovalo a dostihlo ho na Jerišských pustinách. Celé jeho vojsko se od něho rozprchlo.</span> <span class="verse"><a name="6">6</a>Krále chytili a přivedli jej k babylónskému králi do Ribly, kde nad ním vynesli rozsudek.</span> <span class="verse"><a name="7">7</a>Sidkijášovy syny před jeho očima popravili; Sidkijáše oslepil a spoutal ho bronzovými řetězy a odvedl ho do Babylóna.</span> <span class="verse"><a name="8">8</a>Sedmého dne pátého měsíce v devatenáctém roce vlády Nebúkadnesara, krále babylónského, přitáhl do Jeruzaléma Nebúzaradán, velitel tělesné stráže, služebník babylónského krále.</span> <span class="verse"><a name="9">9</a>Vypálil Hospodinův dům i dům královský a všechny domy v Jeruzalémě; všechny význačné domy vypálil ohněm.</span> <span class="verse"><a name="10">10</a>Celé kaldejské vojsko, které bylo s velitelem tělesné stráže, zbořilo hradby kolem Jeruzaléma.</span> <span class="verse"><a name="11">11</a>Zbytek lidu, který zůstal v městě, a přeběhlíky, kteří přeběhli k babylónskému králi, ten zbývající houf, Nebúzaradán, velitel tělesné stráže, přestěhoval.</span> <span class="verse"><a name="12">12</a>Část chudiny země ponechal velitel tělesné stráže jako vinaře a rolníky.</span> <span class="verse"><a name="13">13</a>Bronzové sloupy, které byly u Hospodinova domu, podstavce i bronzové moře, které bylo v Hospodinově domě, Kaldejci rozbili a měď z nich odvezli do Babylóna.</span> <span class="verse"><a name="14">14</a>Pobrali i hrnce, lopatky, kleště na knoty a pánvičky a všechno bronzové náčiní potřebné k bohoslužbě.</span> <span class="verse"><a name="15">15</a>Také kadidelnice a kropenky, jak zlaté, tak stříbrné, velitel tělesné stráže pobral.</span> <span class="verse"><a name="16">16</a>Bronzu ze všech těch předmětů, ze dvou sloupů, jednoho moře a podstavců, které dal zhotovit Šalomoun pro Hospodinův dům, bylo tolik, že se nedal ani zvážit.</span> <span class="verse"><a name="17">17</a>Jeden sloup byl osmnáct loket vysoký a na něm byla bronzová hlavice tři lokte vysoká a kolem hlavice mřížování a granátová jablka. To vše bylo z bronzu. Právě tak vypadal druhý sloup včetně mřížování.</span> <span class="verse"><a name="18">18</a>Velitel tělesné stráže vzal Serajáše, hlavního kněze, i Sefanjáše, druhého kněze, a tři strážce prahu.</span> <span class="verse"><a name="19">19</a>Z města vzal jednoho dvořana, který dohlížel na bojovníky, a pět mužů z těch, kdo směli patřit na královu tvář, kteří byli v městě, i písaře, velitele vojska, jenž povolával lid země do služby, a šedesát mužů z lidu země, kteří byli ve městě.</span> <span class="verse"><a name="20">20</a>Velitel tělesné stráže Nebúzaradán je vzal a dovedl k babylónskému králi do Ribly.</span> <span class="verse"><a name="21">21</a>Babylónský král je dal v Rible v zemi chamátské popravit. Tak byl Juda přestěhován ze své země.</span> <span class="verse"><a name="22">22</a>Nad lidem, který byl ponechán v judské zemi, který tam ponechal Nebúkadnesar, král babylónský, ustanovil správcem Gedaljáše, syna Achíkama, syna Šáfanova.</span> <span class="verse"><a name="23">23</a>Když uslyšeli všichni velitelé vojsk i jejich mužstvo, že babylónský král ustanovil správcem Gedaljáše, přišli ke Gedaljášovi do Mispy. Byl to Jišmael, syn Netanjášův, Jóchanan, syn Karéachův, Serajáš, syn Tachumeta Netófské ho, a Jaazanjáš, syn Maakaťanův, každý se svým mužstvem.</span> <span class="verse"><a name="24">24</a>Gedaljáš je i jejich mužstvo přísežně ujistil: "Nebojte se stát se kaldejskými služebníky. Zůstaňte v zemi, služte babylónskému králi a povede se vám dobře."</span> <span class="verse"><a name="25">25</a>Avšak v sedmém měsíci přišel Jišmael, syn Netanjáše, syna Elíšamova, z královského potomstva, s deseti muži a ubili Gedaljáše k smrti, i Judejce, kteří byli s ním v Mispě.</span> <span class="verse"><a name="26">26</a>Pak se všechen lid, malí i velicí, i velitelé vojsk sebrali a přitáhli do Egypta, protože se báli Kaldejců.</span> <span class="verse"><a name="27">27</a>Ve třicátém sedmém roce po přestěhování Jójakína, krále judského, dvacátého sedmého dne dvanáctého měsíce, udělil babylónský král Evíl- merodak v tom roce, kdy začal kralovat, milost Jójakínovi, králi judskému, a propustil ho z vězení.</span> <span class="verse"><a name="28">28</a>Mluvil s ním vlídně a jeho křeslo dal postavit výše než křesla králů, kteří byli u něho v Babylóně.</span> <span class="verse"><a name="29">29</a>Změnil také jeho vězeňský šat a on pak po všechny dny svého života jídal každodenně před ním chléb.</span> <span class="verse"><a name="30">30</a>Vše, co potřeboval, mu bylo každodenně králem poskytováno, den co den, po všechny dny jeho života.</span> </p></div</div></div></body></html>