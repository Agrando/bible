<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/2kgs/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/2kgs">2 Kings</a> &gt <strong>Chapter 19</strong></div><p><span class="verse"><a name="1">1</a>Když to král Chizkijáš uslyšel, roztrhl své roucho, zahalil se žíněnou suknicí a vešel do Hospodinova domu.</span> <span class="verse"><a name="2">2</a>Poslal Eljakíma, který byl správcem domu, písaře Šebnu a starší z kněží zahalené žíněnými suknicemi k proroku Izajášovi, synu Amósovu.</span> <span class="verse"><a name="3">3</a>Měli mu vyřídit: "Toto praví Chizkijáš: Tento den je den soužení, trestání a ponižování; plod je připraven vyjít z lůna, ale rodička nemá sílu k porodu.</span> <span class="verse"><a name="4">4</a>Kéž Hospodin, tvůj Bůh, slyší všechna slova nejvyššího číšníka, kterého poslal jeho pán, král asyrský, aby haněl Boha živého. Kéž jej Hospodin, tvůj Bůh, potrestá za ta slova, která slyšel. Pozdvihni hlas k modlitbě za pozůstatek lidu, který tu je."</span> <span class="verse"><a name="5">5</a>Služebníci krále Chizkijáše přišli k Izajášovi.</span> <span class="verse"><a name="6">6</a>Izajáš jim řekl: "Vyřiďte svému pánu: Toto praví Hospodin: Neboj se těch slov, která jsi slyšel, jimiž mě hanobili sluhové asyrského krále.</span> <span class="verse"><a name="7">7</a>Hle, uvedu do něho ducha, uslyší zprávu a vrátí se do své země. V jeho zemi jej nechám padnout mečem."</span> <span class="verse"><a name="8">8</a>Když se nejvyšší číšník vracel, uslyšel, že asyrský král odtáhl od Lakíše. Zastihl ho, jak bojuje proti Libně.</span> <span class="verse"><a name="9">9</a>Asyrský král totiž uslyšel o Tirhákovi, králi kúšském: "Hle, vytáhl proti tobě do boje!" Poslal znovu k Chizkijášovi posly se vzkazem:</span> <span class="verse"><a name="10">10</a>"Toto vyřiďte Chizkijášovi, králi judskému: Ať tě nepodvede tvůj Bůh, na něhož spoléháš, že Jeruzalém nebude vydán do rukou asyrského krále.</span> <span class="verse"><a name="11">11</a>Hle, slyšel jsi o tom, co učinili králové asyrští všem zemím, že je zničili jako klaté. A ty bys byl vysvobozen?</span> <span class="verse"><a name="12">12</a>Zda bohové těch pronárodů, jimž přinesli zkázu moji otcové, mohli vysvobodit Gózan, Cháran, Resef a syny Edenu, kteří byli v Telasáru?</span> <span class="verse"><a name="13">13</a>Kde je král Chamátu a král Arpádu a král města Sefarvajimu, Heny a Ivy?"</span> <span class="verse"><a name="14">14</a>Chizkijáš vzal dopisy z ruky poslů, přečetl je a pak vstoupil do Hospodinova domu a rozložil je před Hospodinem.</span> <span class="verse"><a name="15">15</a>Chizkijáš se před Hospodinem modlil: "Hospodine, Bože Izraele, který sídlíš nad cheruby, ty sám jsi Bůh nade všemi královstvími země. Ty jsi učinil nebesa i zemi.</span> <span class="verse"><a name="16">16</a>Nakloň, Hospodine, své ucho a slyš, otevři, Hospodine, své oči a viz! Slyš slova Sancheríbova, která vzkázal, aby haněl Boha živého.</span> <span class="verse"><a name="17">17</a>Opravdu, Hospodine, králové asyrští zničili pronárody i jejich země.</span> <span class="verse"><a name="18">18</a>Jejich bohy vydali ohni, protože to nejsou bohové, nýbrž dílo lidských rukou, dřevo a kámen, proto je zničili.</span> <span class="verse"><a name="19">19</a>Ale teď Hospodine, Bože náš, zachraň nás prosím z jeho rukou, ať poznají všechna království země, že ty, Hospodine, jsi Bůh, ty sám!"</span> <span class="verse"><a name="20">20</a>I vzkázal Izajáš, syn Amósův, Chizkijášovi: "Toto praví Hospodin, Bůh Izraele: Slyšel jsem, když ses ke mně modlil kvůli Sancheríbovi, králi asyrskému.</span> <span class="verse"><a name="21">21</a>Toto je slovo, které o něm promluvil Hospodin: Pohrdá tebou, vysmívá se ti panna, dcera sijónská! Potřásá nad tebou hlavou dcera jeruzalémská.</span> <span class="verse"><a name="22">22</a>Koho jsi haněl a hanobil? Proti komu jsi povýšil hlas a oči pyšně vzhůru zvedl? Proti Svatému Izraele.</span> <span class="verse"><a name="23">23</a>Svými posly jsi pohaněl Panovníka, když jsi řekl: »Se svou nespočetnou vozbou jsem vytáhl do horských výšin na libanónské stráně. Pokácím tam statné cedry, skvělé cypřiše, vstoupím do jeho nejzazších koutů, do křovin a hájů.</span> <span class="verse"><a name="24">24</a>Já jsem vykopal studny a napil se cizí vody, svými chodidly jsem vysušil všechny průplavy Egypta.«</span> <span class="verse"><a name="25">25</a>Což jsi neslyšel, že zdávna jsem to připravoval, už za dnů dávnověkých to chystal? Nyní to uskutečním. V hromady sutin se změní opevněná města.</span> <span class="verse"><a name="26">26</a>Jejich bezmocní obyvatelé jsou vyděšeni a zostuzeni, jsou jako bylina polní, zelenající se býlí, tráva na střechách, rez v obilí nepožatém.</span> <span class="verse"><a name="27">27</a>Vím o tobě, ať sedíš či vycházíš a vcházíš, jak proti mně běsníš.</span> <span class="verse"><a name="28">28</a>Protože proti mně tak běsníš a tvá drzost stoupá do mých uší, provleču ti chřípím kruh a do úst vložím uzdu. Odvedu tě cestou, po níž jsi přišel.</span> <span class="verse"><a name="29">29</a>Toto ti bude znamením: V tomto roce budete jíst, co vyroste samo, i druhý rok to, co samo vzejde, ale třetí rok sejte a sklízejte, vysazujte vinice a jezte jejich plody.</span> <span class="verse"><a name="30">30</a>Ti z Judova domu, kteří vyváznou a zůstanou, opět se zakoření a vydají ovoce.</span> <span class="verse"><a name="31">31</a>Z Jeruzaléma vyjde pozůstatek lidu a z hory Sijónu ti, kdo vyvázli. Horlivost Hospodina zástupů to učiní!"</span> <span class="verse"><a name="32">32</a>Proto praví Hospodin o králi asyrském toto: "Nevejde do tohoto města. Ani šíp tam nevstřelí, se štíty proti němu nenastoupí, násep proti němu nenavrší.</span> <span class="verse"><a name="33">33</a>Cestou, kterou přišel, se zase vrátí, do tohoto města nevejde, je výrok Hospodinův.</span> <span class="verse"><a name="34">34</a>Budu štítem tomuto městu, zachráním je kvůli sobě a kvůli Davidovi, svému služebníku."</span> <span class="verse"><a name="35">35</a>Stalo se pak té noci, že vyšel Hospodinův anděl a pobil v asyrském táboře sto osmdesát pět tisíc. Za časného jitra, hle, všichni byli mrtví, všude mrtvá těla.</span> <span class="verse"><a name="36">36</a>Sancheríb, král asyrský, odtáhl pryč a vrátil se do Ninive a usadil se tam.</span> <span class="verse"><a name="37">37</a>Když se klaněl v chrámě svého boha Nisroka, Adramelek a Sareser, jeho synové, ho zabili mečem a unikli do země Araratu. Po něm se stal králem jeho syn Esarchadón.</span> </p></div</div></div></body></html>