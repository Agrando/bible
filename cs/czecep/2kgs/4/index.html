<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/2kgs/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/2kgs">2 Kings</a> &gt <strong>Chapter 4</strong></div><p><span class="verse"><a name="1">1</a>Jedna z žen prorockých žáků úpěnlivě volala k Elíšovi: "Tvůj služebník, můj muž, je mrtev. Ty víš, že se tvůj služebník bál Hospodina. A teď přišel věřitel, aby si vzal obě mé děti za otroky."</span> <span class="verse"><a name="2">2</a>Elíša jí řekl: "Co mohu pro tebe udělat? Pověz mi, co máš doma." Odpověděla: "Tvá služebnice nemá v domě nic než baňku oleje."</span> <span class="verse"><a name="3">3</a>Řekl jí: "Jdi, vypůjč si venku nádoby ode všech svých sousedů, prázdné nádoby, ale nespokojuj se s málem.</span> <span class="verse"><a name="4">4</a>Pak jdi domů, zavři za sebou a za svými syny dveře a nalévej do všech těch nádob; plné dávej stranou."</span> <span class="verse"><a name="5">5</a>Odešla od něho a zavřela za sebou a za svými syny dveře. Ti jí podávali nádoby a ona nalévala.</span> <span class="verse"><a name="6">6</a>Když nádoby naplnila, řekla svému synu: "Podej mi další nádobu." On jí odvětil: "Už tu žádná nádoba není." Tu přestal olej téci.</span> <span class="verse"><a name="7">7</a>Šla to sdělit muži Božímu. Ten jí řekl: "Jdi prodat olej a vyrovnej svůj dluh. Potom budeš se svými syny žít z toho, co zbude."</span> <span class="verse"><a name="8">8</a>Jednoho dne procházel Elíša Šúnemem. Tam byla znamenitá žena. Ta ho přiměla, aby u ní pojedl chléb. Kdykoli pak tudy procházel, zašel tam, aby pojedl chléb.</span> <span class="verse"><a name="9">9</a>Řekla svému muži: "Hle, vím, že muž Boží, který kolem nás často chodívá, je svatý.</span> <span class="verse"><a name="10">10</a>Udělejme malý zděný pokojík na střeše a dejme mu tam lůžko, stůl, stoličku a svícen. Kdykoli k nám přijde, může se tam uchýlit."</span> <span class="verse"><a name="11">11</a>Jednoho dne tam opět přišel, uchýlil se do pokojíku na střeše a ulehl tam.</span> <span class="verse"><a name="12">12</a>Pak řekl svému mládenci Géchazímu: "Zavolej tu Šúnemanku!" Zavolal ji a ona před něj předstoupila.</span> <span class="verse"><a name="13">13</a>Pravil mu: "Řekni jí: »Hle, staráš se o nás se vší péčí. Co bych pro tebe mohl udělat? Mám se za tebe přimluvit u krále nebo u velitele vojska?«" Odpověděla: "Bydlím spokojeně uprostřed svého lidu."</span> <span class="verse"><a name="14">14</a>I otázal se Elíša: "Co bych pro ni mohl udělat?" Géchazí odvětil: "Přece něco. Nemá syna a její muž je starý."</span> <span class="verse"><a name="15">15</a>Tu řekl Elíša: "Zavolej ji." Zavolal ji a ona zůstala stát u vchodu.</span> <span class="verse"><a name="16">16</a>Řekl: "V jistém čase, po obvyklé době, budeš chovat syna." Ona řekla: "Ne, můj pane, muži Boží, nelži své služebnici!"</span> <span class="verse"><a name="17">17</a>Ale žena počala a v jistém čase, po obvyklé době, porodila syna, jak jí Elíša předpověděl.</span> <span class="verse"><a name="18">18</a>Když dítě vyrostlo, vyšlo jednoho dne k otci za ženci.</span> <span class="verse"><a name="19">19</a>Řeklo svému otci: "Má hlava, ach, má hlava!" On přikázal mládenci: "Dones je matce."</span> <span class="verse"><a name="20">20</a>Ten je odnesl a odevzdal matce. Sedělo jí na kolenou až do poledne a zemřelo.</span> <span class="verse"><a name="21">21</a>Ona vyšla nahoru a uložila je na lůžko muže Božího, zavřela za ním a vyšla.</span> <span class="verse"><a name="22">22</a>Pak zavolala svého muže a řekla mu: "Pošli mi jednoho z mládenců a jednu oslici. Pospíším k muži Božímu a vrátím se."</span> <span class="verse"><a name="23">23</a>On řekl: "Proč jdeš k němu dnes? Není novoluní ani den odpočinku." Řekla: "To je v pořádku."</span> <span class="verse"><a name="24">24</a>Osedlala oslici a řekla svému mládenci: "Poháněj ji a běž, nezdržuj se kvůli mně v jízdě, leč bych ti řekla."</span> <span class="verse"><a name="25">25</a>I jela, až přišla k muži Božímu na horu Karmel. Jak ji muž Boží zdálky spatřil, řekl svému mládenci Géchazímu: "Hle, to je ta Šúnemanka.</span> <span class="verse"><a name="26">26</a>Běž jí naproti a zeptej se jí: »Je vše v pořádku s tebou, s tvým mužem i s tvým dítětem? «" Ona řekla: "V pořádku."</span> <span class="verse"><a name="27">27</a>Ale když přišla k muži Božímu na horu, chopila se jeho nohou. Géchazí přistoupil a chtěl ji odstrčit. Muž Boží však řekl: "Nech ji, má hořko v duši. Hospodin mi to zatajil a neoznámil mi to."</span> <span class="verse"><a name="28">28</a>Ona řekla: "Což jsem si syna od svého pána vyžádala? Což jsem neříkala, abys mě nešálil?"</span> <span class="verse"><a name="29">29</a>Elíša řekl Géchazímu: "Opásej si bedra, vezmi si do ruky mou hůl a jdi. Potkáš-li někoho, nezdrav ho, a pozdraví-li tě někdo, neodpovídej. Mou hůl polož chlapci na tvář."</span> <span class="verse"><a name="30">30</a>Ale chlapcova matka řekla: "Jakože živ je Hospodin a jakože živa je tvá duše, nepustím se tě!" I povstal a šel za ní.</span> <span class="verse"><a name="31">31</a>Géchazí je předešel a položil hůl na chlapcovu tvář, ale ten se neozval a nic nevnímal. Vrátil se tedy vstříc Elíšovi a ohlásil mu: "Chlapec se neprobudil."</span> <span class="verse"><a name="32">32</a>Elíša vešel do domu, a hle, mrtvý chlapec byl uložen na jeho lůžku.</span> <span class="verse"><a name="33">33</a>Vstoupil, zavřel dveře, aby byli sami, a modlil se k Hospodinu.</span> <span class="verse"><a name="34">34</a>Pak se zdvihl, položil se na dítě, vložil svá ústa na jeho ústa, své oči na jeho oči a své dlaně na jeho dlaně; byl nad ním skloněn, dokud se tělo dítěte nezahřálo.</span> <span class="verse"><a name="35">35</a>Potom se obrátil a prošel se domem sem a tam. Vrátil se a sklonil se nad chlapcem; ten sedmkrát kýchl a otevřel oči.</span> <span class="verse"><a name="36">36</a>Elíša zavolal Géchazího a řekl: "Zavolej tu Šúnemanku!" Zavolal ji. Když k němu přišla, řekl: "Vezmi si svého syna."</span> <span class="verse"><a name="37">37</a>Vstoupila, padla mu k nohám a poklonila se až k zemi. Pak si vzala svého syna a odešla.</span> <span class="verse"><a name="38">38</a>Jednou, když byl v zemi hlad, vrátil se Elíša do Gilgálu. Proročtí žáci seděli před ním. Tu řekl svému mládenci: "Přistav velký hrnec a uvař prorockým žákům polévku."</span> <span class="verse"><a name="39">39</a>Jeden z žáků vyšel na pole nasbírat zeliny. Našel polní popínavou rostlinu a sesbíral z ní plný šat polních tykví. I přišel a rozkrájel to do hrnce na polévku, aniž to kdo znal.</span> <span class="verse"><a name="40">40</a>Pak to nalili těm mužům k jídlu. Když trochu polévky snědli, vzkřikli: "V hrnci je smrt, muži Boží!" A neodvážili se jíst.</span> <span class="verse"><a name="41">41</a>Elíša řekl: "Dejte sem mouku." Nasypal ji do hrnce a řekl: "Nalévej lidu." I jedli a v hrnci už nic zlého nebylo.</span> <span class="verse"><a name="42">42</a>Potom přišel jakýsi muž z Baal-šališi a přinesl muži Božímu chléb z prvního obilí, dvacet ječných chlebů, a v ranci čerstvé obilí. Elíša řekl: "Dej to lidu, ať jedí."</span> <span class="verse"><a name="43">43</a>Ten, který mu přisluhoval, namítl: "Cožpak to mohu předložit stu mužů?" Ale on odvětil: "Dej to lidu, ať jedí, neboť toto praví Hospodin: »Budou jíst a ještě zůstane.«"</span> <span class="verse"><a name="44">44</a>Předložil jim to a oni jedli a ještě zůstalo podle Hospodinova slova.</span> </p></div</div></div></body></html>