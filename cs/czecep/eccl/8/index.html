<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/eccl/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/eccl">Ecclesiastes</a> &gt <strong>Chapter 8</strong></div><p><span class="verse"><a name="1">1</a>Kdo se vyrovná moudrému a kdo zná výklad věcí? Moudrost prosvítí člověku tvář, i tvrdost jeho tváře se změní.</span> <span class="verse"><a name="2">2</a>Pravím: Dbej na králův rozkaz, a to kvůli přísaze Boží.</span> <span class="verse"><a name="3">3</a>Neodcházej náhle od něho, nestůj při zlé věci; neboť on může učinit všechno, co se mu zlíbí.</span> <span class="verse"><a name="4">4</a>Vždyť královo slovo má moc a kdo mu řekne: "Co to děláš?"</span> <span class="verse"><a name="5">5</a>Kdo dbá na příkazy, neokusí nic zlého, srdce moudrého ví, že nastane čas soudu.</span> <span class="verse"><a name="6">6</a>Nad každým děním nastane čas soudu; na člověku je mnoho zlého.</span> <span class="verse"><a name="7">7</a>Nikdo neví, co nastane; kdo oznámí člověku, jak bude?</span> <span class="verse"><a name="8">8</a>Není člověka, jenž by měl svého ducha v moci, nezadrží jej, nemá moc nade dnem smrti; z toho boje není východiska, svévole nezachrání toho, kdo ji páchá.</span> <span class="verse"><a name="9">9</a>To všechno jsem viděl, když jsem si předsevzal zabývat se vším, co se pod sluncem děje v čase, kdy má člověk moc nad člověkem a působí mu zlo.</span> <span class="verse"><a name="10">10</a>Hned nato jsem pohleděl na pohřbené svévolníky; přicházívali a odcházeli ze svatého místa a ve městě se zapomínalo, jak jednali. Také to je pomíjivost.</span> <span class="verse"><a name="11">11</a>Poněvadž nad zločinem není hned vykonán rozsudek, tíhne srdce lidských synů k páchání zla.</span> <span class="verse"><a name="12">12</a>Přestože hříšník páchá zlo stokrát a lhůta se mu prodlužuje, já vím, že dobře bude těm, kdo se bojí Boha, těm, kdo se bojí jeho tváře.</span> <span class="verse"><a name="13">13</a>Avšak svévolníkovi se dobře nepovede, život se mu ani o den neprodlouží, bude jako stín, protože nemá bázeň před Boží tváří.</span> <span class="verse"><a name="14">14</a>Další pomíjivost, která se na zemi vyskytuje: Jsou spravedliví, které jako by poznamenalo dílo svévolníků, a jsou svévolníci, které jako by poznamenalo dílo spravedlivých. Řekl jsem si, že i to je pomíjivost.</span> <span class="verse"><a name="15">15</a>I vychvaloval jsem radost, protože pro člověka není pod sluncem nic lepšího než jíst a pít a radovat se. To ho provází při jeho pachtění ve dnech života, které mu Bůh pod sluncem dopřál.</span> <span class="verse"><a name="16">16</a>Jakmile jsem si předsevzal poznat moudrost, viděl jsem, co je na zemi lopoty; ve dne ani v noci člověk neokusí spánku.</span> <span class="verse"><a name="17">17</a>Spatřil jsem též, že veškeré dílo Boží, dílo, které se pod sluncem koná, není člověk schopen postihnout; ať se při tom hledání pachtí sebevíc, všechno nepostihne. Ani moudrý, řekne-li, že zná to či ono, není schopen všechno postihnout.</span> </p></div</div></div></body></html>