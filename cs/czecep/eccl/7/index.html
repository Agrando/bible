<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/eccl/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/eccl">Ecclesiastes</a> &gt <strong>Chapter 7</strong></div><p><span class="verse"><a name="1">1</a>Dobré jméno je nad výborný olej a den smrti nad den narození.</span> <span class="verse"><a name="2">2</a>Lépe je jít do domu truchlení než vejít do domu hodování, neboť tam je zřejmé, jak každý člověk skončí, a živý si to může vzít k srdci.</span> <span class="verse"><a name="3">3</a>Lepší je hoře než smích, neboť zachmuřelá tvář prospívá srdci.</span> <span class="verse"><a name="4">4</a>Srdce moudrých je v domě truchlení, ale srdce hlupáků v domě radovánek.</span> <span class="verse"><a name="5">5</a>Lépe je slyšet důtku od moudrého než poslouchat opěvování od hlupáků,</span> <span class="verse"><a name="6">6</a>neboť jako praskot trní pod hrncem je smích hlupáka. I to je pomíjivost.</span> <span class="verse"><a name="7">7</a>Útlak i z moudrého udělá ztřeštěnce a dar ničí srdce.</span> <span class="verse"><a name="8">8</a>Lepší je zakončení věci než její počátek, lepší je trpělivost nežli povýšenost.</span> <span class="verse"><a name="9">9</a>Nepropukej v náhlé hořekování, neboť hořekování si hoví v klíně hlupáků.</span> <span class="verse"><a name="10">10</a>Neříkej: "Čím to je, že dny dřívější byly lepší než tyto?" To není moudré, ptáš-li se na to.</span> <span class="verse"><a name="11">11</a>Dobrá je moudrost, jakož i dědictví, užitečná těm, kdo vidí slunce;</span> <span class="verse"><a name="12">12</a>být ve stínu moudrosti je jako být ve stínu peněz, avšak užitečnější je poznat moudrost: ta zachovává život tomu, kdo ji má.</span> <span class="verse"><a name="13">13</a>Pohleď na Boží dílo! Kdo může narovnat, co on zkřivil?</span> <span class="verse"><a name="14">14</a>V den dobrý užívej dobra a v den zlý si uvědom, že ten i onen učinil Bůh proto, aby se člověk nedozvěděl, co bude po něm.</span> <span class="verse"><a name="15">15</a>To všechno jsem viděl ve dnech své pomíjivosti: Spravedlivý hyne i při své spravedlnosti a svévolník dlouho žije i při své zlobě.</span> <span class="verse"><a name="16">16</a>Nebuď příliš spravedlivý ani nadmíru moudrý; proč by ses měl zničit?</span> <span class="verse"><a name="17">17</a>Nebuď příliš svévolný a nebuď jako pomatenec; proč bys umíral, než vyprší tvůj čas?</span> <span class="verse"><a name="18">18</a>Bude dobře, když se tohoto přidržíš a ono nespustíš ze zřetele; vždyť kdo se bojí Boha, ujde obojímu.</span> <span class="verse"><a name="19">19</a>Moudrost dává moudrému více síly, než jakou má deset mocných v městě.</span> <span class="verse"><a name="20">20</a>Není na zemi člověka spravedlivého, aby konal dobro a nehřešil.</span> <span class="verse"><a name="21">21</a>Nevšímej si všech řečí, které se vedou, abys neuslyšel, jak tě zlehčuje tvůj otrok.</span> <span class="verse"><a name="22">22</a>Sám v srdci víš, žes i ty častokrát zlehčoval druhé.</span> <span class="verse"><a name="23">23</a>To všechno jsem chtěl vyzkoušet moudrostí; řekl jsem si: Budu moudrý. Ale moudrost se ode mne vzdalovala.</span> <span class="verse"><a name="24">24</a>Daleko je to, co se stalo, hluboko, přehluboko; kdo to nalezne?</span> <span class="verse"><a name="25">25</a>Zaměřil jsem se cele na to, abych poznal a prozkoumal a vyhledal moudrost a smysl všeho, abych poznal i hloupou svévoli a ztřeštěnou pomatenost.</span> <span class="verse"><a name="26">26</a>A přicházím na to, že trpčí než smrt je žena, je-li léčkou, je-li její srdce síť a ruce pouta. Kdo je Bohu milý, unikne jí, hříšník jí však bude lapen.</span> <span class="verse"><a name="27">27</a>Hleď, na to jsem přišel, řekl Kazatel, když jsem porovnával jedno s druhým, abych se dopídil smyslu,</span> <span class="verse"><a name="28">28</a>jejž jsem stále hledal a nenalézal: Mezi tisíci jsem našel jednoho člověka, ale ženu jsem mezi těmi všemi nenalezl.</span> <span class="verse"><a name="29">29</a>Hleď, jenom na to jsem přišel, že Bůh sice učinil člověka přímého, ten však vyhledává samé smyšlenky.</span> </p></div</div></div></body></html>