<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/eccl/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/eccl">Ecclesiastes</a> &gt <strong>Chapter 6</strong></div><p><span class="verse"><a name="1">1</a>Je zlo, které jsem pod sluncem viděl, a je mezi lidmi časté:</span> <span class="verse"><a name="2">2</a>Někomu Bůh dává bohatství a poklady i slávu, takže nepostrádá pro sebe nic z toho všeho, po čem touží. Bůh však mu nedá možnost toho užívat a má z toho užitek někdo cizí. To je pomíjivost a zlý neduh.</span> <span class="verse"><a name="3">3</a>Kdyby někdo zplodil synů sto a byl živ mnoho let a bylo sebevíc dnů jeho věku, pokud dobra neužil a nebyl řádně pohřben, pravím, že mrtvý plod je na tom lépe než on.</span> <span class="verse"><a name="4">4</a>Vešel do pomíjivosti, zapadl v temnotách a temnotou je přikryto jeho jméno;</span> <span class="verse"><a name="5">5</a>ani slunce nespatřil, nic nepoznal a má klidu víc než onen člověk.</span> <span class="verse"><a name="6">6</a>A kdyby žil dvakrát tisíc let a dobra neokusil, zdali oba neodejdou do stejného místa?</span> <span class="verse"><a name="7">7</a>Všechno lidské pachtění je pro ústa, duše ukojena není.</span> <span class="verse"><a name="8">8</a>A jakou má přednost moudrý před hlupákem? Co má z života utištěný, i kdyby žít uměl?</span> <span class="verse"><a name="9">9</a>Lepší je, co vidí oči, než za čím se žene duše; i to je pomíjivost a honba za větrem.</span> <span class="verse"><a name="10">10</a>Cokoli vzniklo, dávno dostalo své jméno. A je známo, že ten, jenž byl nazván Adam (to je Člověk), nemůže se přít s tím, který má převahu nad ním.</span> <span class="verse"><a name="11">11</a>Čím více slov, tím více pomíjivosti. A jaký užitek má z toho člověk?</span> <span class="verse"><a name="12">12</a>Kdo může vědět, co je člověku v životě k dobru, v časných dnech jeho pomíjivého žití, jež jako stín mu plynou? Kdo oznámí člověku, co pod sluncem nastane po něm?</span> </p></div</div></div></body></html>