<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/eccl/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/eccl">Ecclesiastes</a> &gt <strong>Chapter 4</strong></div><p><span class="verse"><a name="1">1</a>Znovu jsem pohleděl na všechen útisk, který se pod sluncem děje. Hle, slzy utiskovaných, a oni jsou bez utěšitele, jejich utiskovatelé mají v rukou moc, a oni jsou bez utěšitele.</span> <span class="verse"><a name="2">2</a>Vychvaloval jsem mrtvé, kteří dávno zemřeli, více nežli živé, kteří ještě žijí.</span> <span class="verse"><a name="3">3</a>Ale nad oboje líp je na tom ten, kdo ještě není a nevidí zlo, které se pod sluncem děje.</span> <span class="verse"><a name="4">4</a>Viděl jsem též všechno pachtění i vše, co prospěšného se koná, a jak přitom jeden na druhého žárlí. Také to je pomíjivost a honba za větrem.</span> <span class="verse"><a name="5">5</a>Hlupák skládá ruce v klín a užírá se.</span> <span class="verse"><a name="6">6</a>Lepší na dlaň odpočinku než hrstě plné pachtění a honby za větrem.</span> <span class="verse"><a name="7">7</a>A znovu jsem pohleděl, jak všechno pod sluncem je pomíjivé.</span> <span class="verse"><a name="8">8</a>Někdo je sám a nikoho nemá, ani syna ani bratra, a všechno jeho pachtění nebere konce, jeho oko se bohatství nenasytí. "Pro koho se pachtím a sám se připravuji o pohodlí?" Také to je pomíjivost a úmorná lopota.</span> <span class="verse"><a name="9">9</a>Lépe dvěma než jednomu, mají dobrou mzdu ze svého pachtění.</span> <span class="verse"><a name="10">10</a>Upadne-li jeden, druh jej zvedne. Běda samotnému, který upadne; pak nemá nikoho, kdo by ho zvedl.</span> <span class="verse"><a name="11">11</a>Také leží-li dva pospolu, je jim teplo; jak se má však zahřát jeden?</span> <span class="verse"><a name="12">12</a>Přepadnou-li jednoho, postaví se proti nim oba. A nit trojitá se teprv nepřetrhne!</span> <span class="verse"><a name="13">13</a>Lepší nuzný moudrý chlapec než starý král, ale hloupý, který nedovede přijmout poučení.</span> <span class="verse"><a name="14">14</a>Vyšel z vězení a stal se králem, narodil se jako chuďas a došel království.</span> <span class="verse"><a name="15">15</a>Shledal jsem, že všichni živí, ti, kdo chodí pod sluncem, byli při tom druhém, při chlapci, jenž nastoupil po něm.</span> <span class="verse"><a name="16">16</a>Nesčetný byl všechen lid, jemuž byl v čele, ale radovat se z něho nebude už příští pokolení. Věru i to je pomíjivost a honba za větrem. [ (Ecclesiastes 4:17) Dej si pozor na každý krok, když jdeš do Božího domu. Pohotovější buď k slyšení než k přinášení obětí jak hlupáci; ti ani nevědí, že činí něco zlého. ]</span> </p></div</div></div></body></html>