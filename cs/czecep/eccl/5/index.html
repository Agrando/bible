<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/eccl/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/eccl">Ecclesiastes</a> &gt <strong>Chapter 5</strong></div><p><span class="verse"><a name="1">1</a>Ústa spěšně neotvírej, neukvapuj se v srdci, když máš pronést slovo před Bohem; vždyť Bůh je v nebi a ty na zemi, tak ať jsou nemnohá tvá slova.</span> <span class="verse"><a name="2">2</a>Po mnohé lopotě přichází sen; hlupák se ozývá mnoha slovy.</span> <span class="verse"><a name="3">3</a>Ty, když se zavážeš Bohu slibem, splň jej bez meškání, neboť v hlupácích nemá Bůh zalíbení. Co slíbíš, to splň!</span> <span class="verse"><a name="4">4</a>Lépe je, když neslibuješ, než když slíbíš a neplníš.</span> <span class="verse"><a name="5">5</a>Nedovol svým ústům, aby svedla ke hříchu tvé tělo, neříkej před Božím poslem: "To byl omyl." Proč se má Bůh rozlítit pro to, cos řekl, a zničit dílo tvých rukou?</span> <span class="verse"><a name="6">6</a>Kde mnoho snů, tam samá pomíjivost, samá prázdná slova. Ty se však boj Boha!</span> <span class="verse"><a name="7">7</a>Uvidíš-li, že je v kraji chudých utiskován, že je znásilňováno právo a spravedlnost, nediv se té zvůli; vyšší hlídá vysokého a nad nimi jsou ještě vyšší.</span> <span class="verse"><a name="8">8</a>Ale při tom všem vydává země užitek, vždyť pole slouží i králi.</span> <span class="verse"><a name="9">9</a>Kdo miluje peníze, peněz se nenasytí, kdo miluje hojnost, nemá nikdy dosti. Také to je pomíjivost.</span> <span class="verse"><a name="10">10</a>Když se rozmnožuje jmění, množí se i příživníci. Jaký prospěch z toho mívá vlastník? Ledaže se na to může dívat.</span> <span class="verse"><a name="11">11</a>Sladký je spánek toho, kdo pracuje, ať jí málo nebo mnoho, ale boháčovi nedopřeje spánku sytost.</span> <span class="verse"><a name="12">12</a>Je zlý neduh, který jsem pod sluncem viděl: vlastníkovi je ke zlému bohatství, jež střeží.</span> <span class="verse"><a name="13">13</a>Po úmorné lopotě může o bohatství přijít a syn, jehož zplodil, stojí s prázdnou rukou.</span> <span class="verse"><a name="14">14</a>Jako vyšel z života své matky, nahý zase odchází, jak přišel, a za svoje pachtění si nic neodnese, ani co by se do ruky vešlo.</span> <span class="verse"><a name="15">15</a>A také to je zlý neduh: Každý odejde, jak přišel; jaký užitek má z toho, že se pachtil a honil vítr?</span> <span class="verse"><a name="16">16</a>Nadto po všechny dny jídal ve tmě, a takového hoře, nemoci a hněvu!</span> <span class="verse"><a name="17">17</a>Hle, co jsem shledal: Je dobré a pěkné, aby člověk jedl a pil a měl se dobře při veškerém klopotném pachtění pod sluncem v časných dnech života, které mu dal Bůh, neboť to je jeho podíl.</span> <span class="verse"><a name="18">18</a>Tak je tomu s každým člověkem; to, že mu Bůh dal bohatství a poklady i možnost užívat jich, brát svůj podíl a radovat se při svém pachtění, je dar Boží.</span> <span class="verse"><a name="19">19</a>Ten totiž příliš nemyslí na dny svého života, protože Bůh oblažuje jeho srdce radostí.</span> </p></div</div></div></body></html>