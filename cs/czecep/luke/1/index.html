<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/luke/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/luke">Luke</a> &gt <strong>Chapter 1</strong></div><p><span class="verse"><a name="1">1</a>I když se již mnozí pokusili sepsat vypravování o událostech, které se mezi námi naplnily,</span> <span class="verse"><a name="2">2</a>jak nám je předali ti, kteří byli od počátku očitými svědky a služebníky slova,</span> <span class="verse"><a name="3">3</a>rozhodl jsem se také já, když jsem vše znovu důkladně prošel, že ti to v pravém sledu vypíši, vznešený Theofile,</span> <span class="verse"><a name="4">4</a>abys poznal hodnověrnost toho, v čem jsi byl vyučován.</span> <span class="verse"><a name="5">5</a>Za dnů judského krále Heroda žil kněz, jménem Zachariáš, z oddílu Abiova; měl manželku z dcer Áronových a ta se jmenovala Alžběta.</span> <span class="verse"><a name="6">6</a>Oba byli spravedliví před Bohem a žili bezúhonně podle všech Hospodinových příkazů a ustanovení.</span> <span class="verse"><a name="7">7</a>Neměli však děti, neboť Alžběta byla neplodná a oba byli již pokročilého věku.</span> <span class="verse"><a name="8">8</a>Když jednou přišla řada na Zachariášův oddíl a on konal před Bohem kněžskou službu,</span> <span class="verse"><a name="9">9</a>připadlo na něj losem podle kněžského řádu, aby vešel do svatyně Hospodinovy a obětoval kadidlo.</span> <span class="verse"><a name="10">10</a>Venku se v hodinu oběti modlilo veliké množství lidu.</span> <span class="verse"><a name="11">11</a>Tu se ukázal anděl Páně stojící po pravé straně oltáře, kde se obětovalo kadidlo.</span> <span class="verse"><a name="12">12</a>Když ho Zachariáš uviděl, zděsil se a padla na něho bázeň.</span> <span class="verse"><a name="13">13</a>Anděl mu řekl: "Neboj se, Zachariáši, neboť tvá prosba byla vyslyšena; tvá manželka Alžběta ti porodí syna a dáš mu jméno Jan.</span> <span class="verse"><a name="14">14</a>Budeš mít radost a veselí a mnozí se budou radovat z jeho narození.</span> <span class="verse"><a name="15">15</a>Bude veliký před Pánem, víno a opojný nápoj nebude pít, už od mateřského klína bude naplněn Duchem svatým.</span> <span class="verse"><a name="16">16</a>A mnohé ze synů izraelských obrátí k Pánu, jejich Bohu;</span> <span class="verse"><a name="17">17</a>sám půjde před ním v duchu a moci Eliášově, aby obrátil srdce otců k synům a vzpurné k moudrosti spravedlivých a připravil Pánu lid pohotový."</span> <span class="verse"><a name="18">18</a>Zachariáš řekl andělovi: "Podle čeho to poznám? Vždyť já jsem stařec a moje žena pokročilého věku."</span> <span class="verse"><a name="19">19</a>Anděl mu odpověděl: "Já jsem Gabriel, který stojí před Bohem; byl jsem poslán, abych k tobě promluvil a oznámil ti tuto radostnou zvěst.</span> <span class="verse"><a name="20">20</a>Hle, oněmíš a nepromluvíš až do dne, kdy se to stane, poněvadž jsi neuvěřil mým slovům, která se svým časem naplní."</span> <span class="verse"><a name="21">21</a>Lid čekal na Zachariáše a divil se, že tak dlouho prodlévá v chrámě</span> <span class="verse"><a name="22">22</a>Když vyšel, nemohl k nim promluvit, a tak poznali, že měl v chrámě vidění; dával jim jen znamení a zůstal němý.</span> <span class="verse"><a name="23">23</a>Jakmile skončily dny jeho služby, odešel domů.</span> <span class="verse"><a name="24">24</a>Po těch dnech jeho manželka Alžběta počala, ale tajila se po pět měsíců a říkala si:</span> <span class="verse"><a name="25">25</a>"Toto mi učinil Pán; sklonil se ke mně v těchto dnech, aby mne zbavil mého pohanění mezi lidmi."</span> <span class="verse"><a name="26">26</a>Když byla Alžběta v šestém měsíci, byl anděl Gabriel poslán od Boha do Galilejského města, které se jmenuje Nazaret,</span> <span class="verse"><a name="27">27</a>k panně zasnoubené muži jménem Josef, z rodu Davidova; jméno té panny bylo Maria.</span> <span class="verse"><a name="28">28</a>Přistoupil k ní a řekl: "Buď zdráva, milostí zahrnutá, Pán s tebou."</span> <span class="verse"><a name="29">29</a>Ona se nad těmi slovy velmi zarazila a uvažovala, co ten pozdrav znamená.</span> <span class="verse"><a name="30">30</a>Anděl jí řekl: "Neboj se, Maria, vždyť jsi nalezla milost u Boha.</span> <span class="verse"><a name="31">31</a>Hle, počneš a porodíš syna a dáš mu jméno Ježíš.</span> <span class="verse"><a name="32">32</a>Ten bude veliký a bude nazván synem Nejvyššího a Pán Bůh mu dá trůn jeho otce Davida.</span> <span class="verse"><a name="33">33</a>Na věky bude kralovat na rodem Jákobovým a jeho království nebude konce."</span> <span class="verse"><a name="34">34</a>Maria řekla andělovi: "Jak se to může stát, vždyť nežiji s mužem?"</span> <span class="verse"><a name="35">35</a>Anděl jí odpověděl: "Sestoupí na tebe Duch svatý a moc Nejvyššího tě zastíní; proto i tvé dítě bude svaté a bude nazváno Syn Boží.</span> <span class="verse"><a name="36">36</a>Hle, i tvá příbuzná Alžběta počala ve svém stáří syna a již je v šestém měsíci, ač se o ní říkalo, že je neplodná.</span> <span class="verse"><a name="37">37</a>Neboť 'u Boha není nic nemožného'."</span> <span class="verse"><a name="38">38</a>Maria řekla: "Hle, jsem služebnice Páně; staň se mi podle tvého slova." Anděl pak od ní odešel.</span> <span class="verse"><a name="39">39</a>V těch dnech se Maria vydala na cestu a spěchala do hor do města Judova.</span> <span class="verse"><a name="40">40</a>Vešla do domu Zachariášova a pozdravila Alžbětu.</span> <span class="verse"><a name="41">41</a>Když Alžběta uslyšela Mariin pozdrav, pohnulo se dítě v jejím těle; byla naplněna Duchem svatým</span> <span class="verse"><a name="42">42</a>a zvolala velikým hlasem: "Požehnaná jsi nade všechny ženy a požehnaný plod tvého těla.</span> <span class="verse"><a name="43">43</a>Jak to, že ke mně přichází matka mého Pána?</span> <span class="verse"><a name="44">44</a>Hle, jakmile se zvuk tvého hlasu dotkl mých uší, pohnulo se radostí dítě v mém těle.</span> <span class="verse"><a name="45">45</a>A blahoslavená, která uvěřila, že se splní to, co jí bylo řečeno od Pána."</span> <span class="verse"><a name="46">46</a>Maria řekla: "Duše má velebí Pána</span> <span class="verse"><a name="47">47</a>a můj duch jásá v Bohu, mém spasiteli,</span> <span class="verse"><a name="48">48</a>že se sklonil ke své služebnici v jejím ponížení. Hle, od této chvíle budou mne blahoslavit všechna pokolení,</span> <span class="verse"><a name="49">49</a>že se mnou učinil veliké věci ten, který je mocný. Svaté jest jeho jméno</span> <span class="verse"><a name="50">50</a>a milosrdenství jeho od pokolení do pokolení k těm, kdo se ho bojí.</span> <span class="verse"><a name="51">51</a>Prokázal sílu svým ramenem, rozptýlil ty, kdo v srdci smýšlejí pyšně;</span> <span class="verse"><a name="52">52</a>vladaře svrhl s trůnu a ponížené povýšil,</span> <span class="verse"><a name="53">53</a>hladové nasytil dobrými věcmi a bohaté poslal pryč s prázdnou.</span> <span class="verse"><a name="54">54</a>Ujal se svého služebníka Izraele, pamětliv svého milosrdenství,</span> <span class="verse"><a name="55">55</a>jež slíbil našim otcům, Abrahamovi a jeho potomkům na věky."</span> <span class="verse"><a name="56">56</a>Maria zůstala s Alžbětou asi tři měsíce a pak se vrátila domů.</span> <span class="verse"><a name="57">57</a>Alžbětě se naplnil čas a přišla její hodina: narodil se jí syn.</span> <span class="verse"><a name="58">58</a>A když uslyšeli její sousedé a příbuzní, že jí Pán prokázal tak veliké milosrdenství, radovali se spolu s ní.</span> <span class="verse"><a name="59">59</a>Osmého dne se sešli k obřízce dítěte a chtěli mu dát jméno po otci Zachariáš.</span> <span class="verse"><a name="60">60</a>Jeho matka na to řekla: "Nikoli, bude se jmenovat Jan."</span> <span class="verse"><a name="61">61</a>Řekli jí: "Nikdo z tvého příbuzenstva se tak nejmenuje!"</span> <span class="verse"><a name="62">62</a>Obrátili se na otce, jaké mu chce dát jméno.</span> <span class="verse"><a name="63">63</a>On požádal o tabulku a napsal na ni: Jeho jméno je Jan. A všichni se tomu divili.</span> <span class="verse"><a name="64">64</a>Ihned se uvolnila jeho ústa i jazyk a on mluvil a chválil Boha.</span> <span class="verse"><a name="65">65</a>Tu padla bázeň na všechny sousedy a všude po judských horách se mluvilo o těch událostech.</span> <span class="verse"><a name="66">66</a>Všichni, kteří to uslyšeli, uchovávali to v mysli a říkali: "Čím toto dítě bude?" A ruka Hospodinova byla s ním.</span> <span class="verse"><a name="67">67</a>Jeho otec Zachariáš byl naplněn Duchem svatým a takto prorocky promluvil:</span> <span class="verse"><a name="68">68</a>"Pochválen buď Hospodin, Bůh Izraele, protože navštívil a vykoupil svůj lid</span> <span class="verse"><a name="69">69</a>a vzbudil nám mocného spasitele z rodu Davida, svého služebníka,</span> <span class="verse"><a name="70">70</a>jak mluvil ústy svatých proroků od pradávna;</span> <span class="verse"><a name="71">71</a>zachránil nás od našich nepřátel a z rukou těch, kteří nás nenávidí,</span> <span class="verse"><a name="72">72</a>slitoval se nad našimi otci a rozpomenul se na svou svatou smlouvu,</span> <span class="verse"><a name="73">73</a>na přísahu, kterou učinil našemu otci Abrahamovi, že nám dá,</span> <span class="verse"><a name="74">74</a>abychom vysvobozeni z rukou nepřátel a prosti strachu</span> <span class="verse"><a name="75">75</a>jej zbožně a spravedlivě ctili po všechny dny svého života.</span> <span class="verse"><a name="76">76</a>A ty, synu, budeš nazván prorokem Nejvyššího, neboť půjdeš před Pánem, abys mu připravil cestu</span> <span class="verse"><a name="77">77</a>a dal jeho lidu poznat spásu v odpuštění hříchů,</span> <span class="verse"><a name="78">78</a>pro slitování a milosrdenství našeho Boha, jímž nás navštíví Vycházející z výsosti,</span> <span class="verse"><a name="79">79</a>aby se zjevil těm, kdo jsou ve tmě a stínu smrti, a uvedl naše kroky na cestu pokoje."</span> <span class="verse"><a name="80">80</a>Chlapec rostl a sílil na duchu; a žil na poušti až do dne, kdy vystoupil před Izrael.</span> </p></div</div></div></body></html>