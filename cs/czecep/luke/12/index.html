<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/luke/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/luke">Luke</a> &gt <strong>Chapter 12</strong></div><p><span class="verse"><a name="1">1</a>Mezitím se shromáždily nespočetné zástupy, že se lidé div neušlapali. Ježíš začal mluvit nejprve ke svým učedníkům: "Mějte se na pozoru před kvasem farizeů, to jest před pokrytectvím.</span> <span class="verse"><a name="2">2</a>Nic není zahaleného, co nebude jednou odhaleno, a nic skrytého, co nebude jednou poznáno.</span> <span class="verse"><a name="3">3</a>Proto vše, co jste řekli ve tmě, bude slyšet na světle, co jste šeptem mluvili v tajných úkrytech, bude se hlásat ze střech.</span> <span class="verse"><a name="4">4</a>Říkám to vám, svým přátelům: Nebojte se těch, kdo zabíjejí tělo, ale víc už vám udělat nemohou.</span> <span class="verse"><a name="5">5</a>Ukážu vám, koho se máte bát. Bojte se toho, který má moc vás zabít a ještě uvrhnout do pekla. Ano, pravím vám, toho se bojte!</span> <span class="verse"><a name="6">6</a>Což neprodávají pět vrabců za dva haléře? A přece ani jeden z nich není zapomenut před Bohem.</span> <span class="verse"><a name="7">7</a>Ano i vlasy na vaší hlavě jsou spočteny. Nebojte se, máte větší cenu než mnoho vrabců.</span> <span class="verse"><a name="8">8</a>Pravím vám: Každý, kdo se ke mně přizná před lidmi, k tomu se i Syn člověka přizná před Božími anděly.</span> <span class="verse"><a name="9">9</a>Kdo mě však před lidmi zapře, bude zapřen před Božími anděly.</span> <span class="verse"><a name="10">10</a>Každému, kdo řekne slovo proti Synu člověka, bude odpuštěno. Avšak tomu, kdo se rouhá proti Duchu svatému, odpuštěno nebude.</span> <span class="verse"><a name="11">11</a>Když vás povedou do synagóg a před úřady a soudy, nedělejte si starosti, jak a čím se budete hájit a co řeknete.</span> <span class="verse"><a name="12">12</a>Vždyť Duch svatý vás v té hodině naučí, co je třeba říci."</span> <span class="verse"><a name="13">13</a>Někdo ze zástupu ho požádal: "Mistře, domluv mému bratru, ať se rozdělí se mnou o dědictví."</span> <span class="verse"><a name="14">14</a>Ježíš mu odpověděl: "Člověče, kdo mne ustanovil nad vámi soudcem nebo rozhodčím?"</span> <span class="verse"><a name="15">15</a>A řekl jim: "Mějte se na pozoru před každou chamtivostí, neboť i když člověk má nadbytek, není jeho život zajištěn tím, co má."</span> <span class="verse"><a name="16">16</a>Pak jim pověděl toto podobenství: "Jednomu bohatému člověku se na polích hojně urodilo.</span> <span class="verse"><a name="17">17</a>Uvažoval o tom, a říkal si: 'Co budu dělat, když nemám kam složit svou úrodu?'</span> <span class="verse"><a name="18">18</a>Pak si řekl: 'Tohle udělám: Zbořím stodoly, postavím větší a tam shromáždím všechno své obilí i ostatní zásoby</span> <span class="verse"><a name="19">19</a>a řeknu si: Teď máš velké zásoby na mnoho let; klidně si žij, jez, pij, buď veselé mysli.'</span> <span class="verse"><a name="20">20</a>Ale Bůh mu řekl: 'Blázne! Ještě této noci si vyžádají tvoji duši, a čí bude to, co jsi nashromáždil?'</span> <span class="verse"><a name="21">21</a>Tak je to s tím, kdo si hromadí poklady a není bohatý před Bohem."</span> <span class="verse"><a name="22">22</a>Svým učedníkům řekl: "Proto vám pravím: Nemějte starost o život, co budete jíst, ani o tělo, co budete mít na sebe.</span> <span class="verse"><a name="23">23</a>Život je vždycky víc než pokrm a tělo než oděv.</span> <span class="verse"><a name="24">24</a>Všimněte si havranů: nesejí, nežnou, nemají komory ani stodoly, a přece je Bůh živí. Oč větší cenu máte vy než ptáci!</span> <span class="verse"><a name="25">25</a>Kdo z vás může jen o píď prodloužit svůj život, bude-li se znepokojovat?</span> <span class="verse"><a name="26">26</a>Nedokážete-li tedy ani to nejmenší, proč si děláte starosti o to ostatní?</span> <span class="verse"><a name="27">27</a>Všimněte si lilií, jak rostou: nepředou, netkají - a pravím vám, že ani Šalomoun v celé své nádheře nebyl tak oděn jako jedna z nich.</span> <span class="verse"><a name="28">28</a>Jestliže tedy Bůh tak obléká trávu, která dnes je na poli a zítra bude hozena do pece, čím spíše obleče vás, malověrní!</span> <span class="verse"><a name="29">29</a>A neshánějte se, co budete jíst a co pít, a netrapte se tím.</span> <span class="verse"><a name="30">30</a>Potom všem se shánějí lidé tohoto světa. Váš Otec přece ví, že to potřebujete.</span> <span class="verse"><a name="31">31</a>Vy však hledejte jeho království a to ostatní vám bude přidáno.</span> <span class="verse"><a name="32">32</a>Nebijte se, malé stádce, neboť vašemu Otci se zalíbilo dát vám království.</span> <span class="verse"><a name="33">33</a>Prodejte, co máte, a rozdejte to. Opatřte si měšce, které se nerozpadnou, nevyčerpatelný poklad v nebi, kam se zloděj nedostane a mol neničí.</span> <span class="verse"><a name="34">34</a>Neboť kde je váš poklad, tam bude i vaše srdce.</span> <span class="verse"><a name="35">35</a>Buďte připraveni a vaše lampy ať hoří.</span> <span class="verse"><a name="36">36</a>Buďte jako lidé, kteří čekají na svého pána, až se vrátí ze svatby, aby mu hned otevřeli, až přijde a zatluče na dveře.</span> <span class="verse"><a name="37">37</a>Blaze těm služebníkům, které pán, až přijde, zastihne bdící. Amen, pravím vám, že se opáše, posadí je ke stolu a sám je bude obsluhovat.</span> <span class="verse"><a name="38">38</a>Přijde-li po půlnoci, či dokonce při rozednění a zastihne je vzhůru, blaze jim.</span> <span class="verse"><a name="39">39</a>Uvažte přece: kdyby hospodář věděl, v kterou hodinu přijde zloděj, nedovolil by mu vloupat se do domu.</span> <span class="verse"><a name="40">40</a>I vy buďte připraveni, neboť Syn člověka přijde v hodinu, kdy se toho nenadějete."</span> <span class="verse"><a name="41">41</a>Petr mu řekl: "Pane, říkáš toto podobenství jenom nám, nebo všem?"</span> <span class="verse"><a name="42">42</a>On odpověděl: "Když Pán ustanovuje nad svým služebnictvem správce, aby jim včas rozdílel pokrm, který správce je věrný a rozumný?</span> <span class="verse"><a name="43">43</a>Blaze tomu služebníku, kterého pán při svém příchodu nalezne, že tak činí.</span> <span class="verse"><a name="44">44</a>Vpravdě pravím vám, že ho ustanoví nade vším, co mu patří.</span> <span class="verse"><a name="45">45</a>Když si pak onen služebník řekne: 'Můj pán dlouho nejde' a začne bít sluhy i služky, jíst a pít i opíjet se,</span> <span class="verse"><a name="46">46</a>tu pán toho služebníka přijde v den, kdy to nečeká, a v hodinu, kterou netuší, vyžene ho a vykáže mu úděl mezi nevěrnými.</span> <span class="verse"><a name="47">47</a>Ten služebník, který zná vůli svého pána, a přece není hotov podle vůle jednat, bude velmi bit.</span> <span class="verse"><a name="48">48</a>Ten, kdo ji nezná a udělá něco, zač si zaslouží bití, bude bit méně. Komu bylo mnoho dáno, od toho se mnoho očekává, a komu mnoho svěřili, od toho budou žádat tím více.</span> <span class="verse"><a name="49">49</a>Oheň jsem přišel uvrhnout na zemi, a jak si přeji, aby se už vzňal!</span> <span class="verse"><a name="50">50</a>Křtem mám být pokřtěn, a jak je mi úzko, dokud se nedokoná!</span> <span class="verse"><a name="51">51</a>Myslíte, že jsem přišel dát zemi pokoj? Ne, pravím vám, ale rozdělení!</span> <span class="verse"><a name="52">52</a>Neboť od této chvíle bude rozděleno v jednom domě pět lidí: tři proti dvěma a dva proti třem,</span> <span class="verse"><a name="53">53</a>budou rozděleni otec proti synu a syn proti otci, matka proti dceři a dcera proti matce, tchyně proti snaše a snacha proti tchyni."</span> <span class="verse"><a name="54">54</a>Také zástupům řekl: "Když pozorujete, že na západě vystupuje mrak, hned říkáte: 'Přijde déšť' - bývá tak;</span> <span class="verse"><a name="55">55</a>a vane-li jižní vítr, říkáte: 'Bude vedro' - a bývá.</span> <span class="verse"><a name="56">56</a>Pokrytci, umíte posoudit to, co vidíte na zemi i na obloze; jak to, že nedovedete rozpoznat tento čas?</span> <span class="verse"><a name="57">57</a>Proč nejste s to sami od sebe posoudit, co je správné?</span> <span class="verse"><a name="58">58</a>Když jdeš se svým protivníkem k soudu, učiň vše, aby ses s ním ještě cestou vyrovnal; jinak tě povleče k soudci, soudce tě odevzdá dozorci a dozorce tě uvrhne do vězení.</span> <span class="verse"><a name="59">59</a>Pravím ti, že odtud nevyjdeš, dokud nezaplatíš do posledního haléře."</span> </p></div</div></div></body></html>