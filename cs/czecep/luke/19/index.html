<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/luke/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/luke">Luke</a> &gt <strong>Chapter 19</strong></div><p><span class="verse"><a name="1">1</a>Ježíš vešel do Jericha a procházel jím.</span> <span class="verse"><a name="2">2</a>Tam byl muž jménem Zacheus, vrchní celník a veliký boháč;</span> <span class="verse"><a name="3">3</a>toužil uvidět Ježíše, aby poznal, kdo to je, ale poněvadž byl malé postavy, nemohl ho pro zástup spatřit.</span> <span class="verse"><a name="4">4</a>Běžel proto napřed a vylezl na moruši, aby ho uviděl, neboť tudy měl jít.</span> <span class="verse"><a name="5">5</a>Když Ježíš přišel k tomu místu, pohlédl vzhůru a řekl: "Zachee, pojď rychle dolů, neboť dnes musím zůstat v tvém domě."</span> <span class="verse"><a name="6">6</a>On rychle slezl a s radostí jej přijal.</span> <span class="verse"><a name="7">7</a>Všichni, kdo to uviděli, reptali: "On je hostem u hříšného člověka!"</span> <span class="verse"><a name="8">8</a>Zacheus se zastavil a řekl Pánu: "Polovinu svého jmění, Pane, dávám chudým, a jestliže jsem někoho ošidil, nahradím mu to čtyřnásobně."</span> <span class="verse"><a name="9">9</a>Ježíš mu řekl: "Dnes přišlo spasení do tohoto domu; vždyť je to také syn Abrahamův.</span> <span class="verse"><a name="10">10</a>Neboť Syn člověka přišel, aby hledal a spasil, co zahynulo."</span> <span class="verse"><a name="11">11</a>Těm, kteří to slyšeli, pověděl ještě podobenství, protože byl blízko Jeruzaléma a oni se domnívali, že království Boží se má zjevit ihned.</span> <span class="verse"><a name="12">12</a>Proto řekl: "Jeden muž vznešeného rodu měl odejít do daleké země, aby si odtud přinesl královskou hodnost.</span> <span class="verse"><a name="13">13</a>Zavolal si deset svých služebníků a dal jim deset hřiven a řekl jim: 'Hospodařte s nimi, dokud nepřijdu.'</span> <span class="verse"><a name="14">14</a>Ale občané ho nenáviděli a poslali vzápětí poselstvo, aby vyřídilo: 'Nechceme tohoto člověka za krále!'</span> <span class="verse"><a name="15">15</a>Když se však jako král vrátil, dal si předvolat služebníky, kterým svěřil peníze, aby se přesvědčil, jak s nimi kdo hospodařil.</span> <span class="verse"><a name="16">16</a>Přišel první a řekl: 'Pane, tvoje hřivna vynesla deset hřiven.'</span> <span class="verse"><a name="17">17</a>Řekl mu: 'Správně, služebníku dobrý, poněvadž jsi byl věrný v docela malé věci, budeš vládnout nad deseti městy.'</span> <span class="verse"><a name="18">18</a>Přišel druhý a řekl: 'Pane, tvoje hřivna vynesla pět hřiven.'</span> <span class="verse"><a name="19">19</a>Řekl mu: 'Ty vládni nad pěti městy.'</span> <span class="verse"><a name="20">20</a>Přišel další a řekl: 'Pane, tu je tvoje hřivna; měl jsem ji schovanou v šátku,</span> <span class="verse"><a name="21">21</a>neboť jsem se tě bál. Jsi přísný člověk: bereš, co jsi nedal, a sklízíš, co jsi nezasel.'</span> <span class="verse"><a name="22">22</a>Řekne mu: 'Jsi špatný služebník. Soudím tě podle tvých vlastních slov: věděl jsi, že jsem přísný a beru, co jsem nedal, a sklízím, co jsem nezasel.</span> <span class="verse"><a name="23">23</a>Proč jsi aspoň mé peníze neuložil, a já bych si je teď vybral i s úrokem.'</span> <span class="verse"><a name="24">24</a>Své družině pak řekl: 'Vezměte mu tu hřivnu a dejte ji tomu, kdo má deset hřiven!'</span> <span class="verse"><a name="25">25</a>Řekli mu: 'Pane, už má deset.'</span> <span class="verse"><a name="26">26</a>Pravím vám: 'Každému, kdo má, bude dáno; kdo nemá, tomu bude odňato i to, co má.</span> <span class="verse"><a name="27">27</a>Ale mé nepřátele, kteří nechtěli, abych byl králem, přiveďte sem a přede mnou je pobijte.'"</span> <span class="verse"><a name="28">28</a>Po těchto slovech pokračoval Ježíš v cestě do Jeruzaléma.</span> <span class="verse"><a name="29">29</a>Když se přiblížil k Betfage a k Betanii u hory, která se nazývá Olivová, poslal dva ze svých učedníků</span> <span class="verse"><a name="30">30</a>a řekl jim: "Jděte naproti do vesnice, a jak do ní vejdete, naleznete přivázané oslátko, na němž dosud nikdo z lidí neseděl. Odvažte je a přiveďte!</span> <span class="verse"><a name="31">31</a>Zeptá-li se vás někdo, proč je odvazujete, odpovězte mu: 'Pán je potřebuje.'"</span> <span class="verse"><a name="32">32</a>Šli, kam je poslal, a nalezli vše, jak jim řekl.</span> <span class="verse"><a name="33">33</a>Když oslátko odvazovali, řekli jim jeho majitelé: "Proč to oslátko odvazujete?"</span> <span class="verse"><a name="34">34</a>Oni odpověděli: "Pán je potřebuje."</span> <span class="verse"><a name="35">35</a>Přivedli oslátko k Ježíšovi, hodili přes ně své pláště a Ježíše na ně posadili.</span> <span class="verse"><a name="36">36</a>A jak jel, prostírali mu své pláště na cestu.</span> <span class="verse"><a name="37">37</a>Když už se blížil ke svahu Olivové hory, počal celý zástup učedníků radostně a hlasitě chválit Boha za všechny mocné činy, které viděli.</span> <span class="verse"><a name="38">38</a>Volali: "Požehnaný král, který přichází ve jménu Hospodinově. Na nebi pokoj a sláva na výsostech!"</span> <span class="verse"><a name="39">39</a>Tu mu řekli někteří farizeové ze zástupu: "Mistře, napomeň své učedníky!"</span> <span class="verse"><a name="40">40</a>Odpověděl: "Pravím vám, budou-li oni mlčet, bude volat kamení."</span> <span class="verse"><a name="41">41</a>Když už byli blízko a uzřel město, dal se nad ním do pláče</span> <span class="verse"><a name="42">42</a>a řekl: "Kdybys poznalo v tento den i ty, co vede k pokoji! Avšak je to skryto tvým očím.</span> <span class="verse"><a name="43">43</a>Přijdou na tebe dny, kdy tvoji nepřátelé postaví kolem tebe val, obklíčí a sevřou tě ze všech stran.</span> <span class="verse"><a name="44">44</a>Srovnají tě se zemí a s tebou i tvé děti; nenechají v tobě kámen na kameni, poněvadž jsi nepoznalo čas, kdy se Bůh k tobě sklonil."</span> <span class="verse"><a name="45">45</a>Když vešel do chrámu, začal vyhánět ty, kdo tam prodávali,</span> <span class="verse"><a name="46">46</a>a řekl jim: "Je psáno: 'Můj dům bude domem modlitby', ale vy jste z něho udělali doupě lupičů."</span> <span class="verse"><a name="47">47</a>Každý den učil v chrámě; velekněží však a zákoníci i přední mužové z lidu usilovali o to, aby jej zahubili,</span> <span class="verse"><a name="48">48</a>ale nevěděli, jak by to měli udělat, poněvadž všechen lid mu visel na rtech.</span> </p></div</div></div></body></html>