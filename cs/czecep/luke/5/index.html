<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/luke/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/luke">Luke</a> &gt <strong>Chapter 5</strong></div><p><span class="verse"><a name="1">1</a>Jednou se na něj lidé tlačili, aby slyšeli Boží slovo, a on stál u břehu jezera Genezaretského;</span> <span class="verse"><a name="2">2</a>tu uviděl, že u břehu jsou dvě lodi. Rybáři z nich vystoupili a vypírali sítě.</span> <span class="verse"><a name="3">3</a>Vstoupil do jedné z lodí, která patřila Šimonovi, a požádal ho, aby odrazil kousek od břehu. Posadil se a z lodi učil zástupy.</span> <span class="verse"><a name="4">4</a>Když přestal mluvit, řekl Šimonovi: "Zajeď na hlubinu a spusťte sítě k lovu!"</span> <span class="verse"><a name="5">5</a>Šimon mu odpověděl: "Mistře, namáhali jsme se celou noc a nic jsme nechytili. Ale na tvé slovo spustím sítě."</span> <span class="verse"><a name="6">6</a>Když to učinili, zahrnuli veliké množství ryb, až se jim sítě trhaly.</span> <span class="verse"><a name="7">7</a>Dali znamení svým společníkům na druhé lodi, aby jim přišli na pomoc. Oni přijeli a naplnili rybami obě lodi, že se až potápěly.</span> <span class="verse"><a name="8">8</a>Když to Šimon Petr uviděl, padl Ježíšovi k nohám a řekl: "Odejdi ode mne, Pane, vždyť já jsem člověk hříšný."</span> <span class="verse"><a name="9">9</a>Neboť jeho i všechny, kteří s ním byli, pojal úžas nad tím lovem ryb;</span> <span class="verse"><a name="10">10</a>stejně i Jakuba a Jana, syny Zebedeovy, kteří byli Šimonovými druhy. Ježíš řekl Šimonovi: "Neboj se, od této chvíle budeš lovit lidi."</span> <span class="verse"><a name="11">11</a>Přirazili s loďmi k zemi, všechno tam nechali a šli za ním.</span> <span class="verse"><a name="12">12</a>V jednom městě, kam Ježíš přišel, byl muž plný malomocenství. Jakmile Ježíše spatřil, padl tváří k zemi a prosil ho: "Pane, chceš-li, můžeš mě očistit."</span> <span class="verse"><a name="13">13</a>On vztáhl ruku, dotkl se ho a řekl: "Chci, buď čist." A hned se jeho malomocenství ztratilo.</span> <span class="verse"><a name="14">14</a>Přikázal mu, aby nikomu nic neříkal: "Ale jdi," pravil, "ukaž se knězi a obětuj za své očištění, co Mojžíš přikázal - jim na svědectví."</span> <span class="verse"><a name="15">15</a>Zvěst o něm se šířila stále víc a scházely se k němu celé zástupy, aby ho slyšely a byly uzdravovány ze svých nemocí.</span> <span class="verse"><a name="16">16</a>On však odcházíval na pustá místa a tam se modlil.</span> <span class="verse"><a name="17">17</a>Jednoho dne učil a kolem seděli farizeové a učitelé Zákona, kteří se sešli ze všech galilejských a judských vesnic i z Jeruzaléma. Moc Páně byla s ním, aby uzdravoval.</span> <span class="verse"><a name="18">18</a>A hle, muži nesli na nosítkách člověka, který byl ochrnutý, a snažili se ho vnést dovnitř a položit před něj.</span> <span class="verse"><a name="19">19</a>Když viděli, že ho nepronesou zástupem, vystoupili na střechu, udělali otvor v dlaždicích a spustili ochrnutého i s lůžkem přímo před Ježíše.</span> <span class="verse"><a name="20">20</a>Když viděl jejich víru, řekl tomu člověku: "Tvé hříchy jsou ti odpuštěny."</span> <span class="verse"><a name="21">21</a>Zákoníci a farizeové začali uvažovat: "Kdo je ten člověk, že mluví tak rouhavě? Kdo může odpustit hříchy, než sám Bůh?"</span> <span class="verse"><a name="22">22</a>Ježíš však poznal jejich myšlenky a odpověděl jim: "Jak to, že tak uvažujete?</span> <span class="verse"><a name="23">23</a>Je snadnější říci 'Jsou ti odpuštěny tvé hříchy', nebo říci 'Vstaň a choď?'</span> <span class="verse"><a name="24">24</a>Abyste však věděli, že Syn člověka má moc na zemi odpouštět hříchy," řekl ochrnutému: "Pravím ti, vstaň, vezmi své lůžko a jdi domů."</span> <span class="verse"><a name="25">25</a>A ihned před nimi vstal, vzal to, na čem ležel, šel domů a chválil Boha.</span> <span class="verse"><a name="26">26</a>Všechny zachvátil úžas a chválili Boha. Byli naplněni bázní a říkali: "Co jsme dnes viděli, je nad naše chápání."</span> <span class="verse"><a name="27">27</a>Pak vyšel a spatřil celníka jménem Levi, jak sedí v celnici, a řekl mu: Pojď za mnou."</span> <span class="verse"><a name="28">28</a>Levi nechal všechno, vstal a šel za ním.</span> <span class="verse"><a name="29">29</a>A ve svém domě mu připravil velikou hostinu. Bylo tam množství celníků a jiných, kteří s ním stolovali.</span> <span class="verse"><a name="30">30</a>Ale farizeové a jejich zákoníci reptali a řekli jeho učedníkům: "Jak to, že jíte s celníky a hříšníky?"</span> <span class="verse"><a name="31">31</a>Ježíš jim odpověděl: "Lékaře nepotřebují zdraví, ale nemocní.</span> <span class="verse"><a name="32">32</a>Nepřišel jsem volat k pokání spravedlivé, ale hříšníky."</span> <span class="verse"><a name="33">33</a>Oni mu řekli: "Učedníci Janovi se často postí a konají modlitby, stejně tak i učedníci farizeů; tvoji však jedí a pijí."</span> <span class="verse"><a name="34">34</a>Ježíš jim řekl: "Můžete chtít, aby se hosté na svatbě postili, když je ženich s nimi?</span> <span class="verse"><a name="35">35</a>Přijdou však dny, kdy od nich bude ženich vzat; potom, v těch dnech, se budou postit."</span> <span class="verse"><a name="36">36</a>Řekl jim i podobenství: "Nikdo neutrhne kus látky z nového šatu a nezalátá jím starý šat; jinak bude mít díru v novém a ke starému se se záplata z nového nehodí.</span> <span class="verse"><a name="37">37</a>A nikdo nedává mladé víno do starých měchů; jinak mladé víno roztrhne měchy a vyteče a měchy přijdou nazmar.</span> <span class="verse"><a name="38">38</a>Nové víno se musí dát do nových měchů.</span> <span class="verse"><a name="39">39</a>Kdo se napije starého, nechce nové; řekne: 'Staré je lepší.'"</span> </p></div</div></div></body></html>