<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/luke/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/luke">Luke</a> &gt <strong>Chapter 23</strong></div><p><span class="verse"><a name="1">1</a>Tu povstalo celé shromáždění a odvedli ho k Pilátovi.</span> <span class="verse"><a name="2">2</a>Vznesli proti němu žalobu: "Podle našeho zjištění rozvrací tento člověk náš národ, brání odvádět císaři daně a prohlašuje se za Mesiáše krále."</span> <span class="verse"><a name="3">3</a>Pilát mu položil otázku: "Ty jsi král Židů?" On mu odpověděl: "Ty sám to říkáš."</span> <span class="verse"><a name="4">4</a>Pilát řekl velekněžím a zástupům: "Já na tomto člověku žádnou vinu neshledávám."</span> <span class="verse"><a name="5">5</a>Ale oni na něj naléhali: "Svým učením pobuřuje lid po celém Judsku; začal v Galileji a přišel až sem."</span> <span class="verse"><a name="6">6</a>Jakmile to Pilát uslyšel, otázal se, zda je ten člověk z Galileje.</span> <span class="verse"><a name="7">7</a>Když se dověděl, že podléhá Herodově pravomoci, poslal ho k němu, protože Herodes byl právě v těch dnech také v Jeruzalémě.</span> <span class="verse"><a name="8">8</a>Když Herodes Ježíše spatřil, velmi se zaradoval; už dávno si ho totiž přál vidět, poněvadž o něm mnoho slyšel, a doufal, že uvidí, jak dělá nějaký zázrak.</span> <span class="verse"><a name="9">9</a>Kladl mu mnoho otázek, ale on mu na nic neodpovídal.</span> <span class="verse"><a name="10">10</a>Byli při tom i velekněží a zákoníci a neústupně na něj žalovali.</span> <span class="verse"><a name="11">11</a>Tu se od něho Herodes se svými vojáky pohrdavě odvrátil, vysmál se mu, dal ho obléci ve slavnostní šat a poslal ho zase k Pilátovi.</span> <span class="verse"><a name="12">12</a>Toho dne se Herodes a Pilát stali přáteli; před tím totiž bylo mezi nimi nepřátelství.</span> <span class="verse"><a name="13">13</a>Pilát svolal velekněze, členy rady i lid</span> <span class="verse"><a name="14">14</a>a řekl jim: "Přivedli jste přede mne tohoto člověka, že pobuřuje lid; já jsem ho, jak vidíte, před vámi vyslechl a neshledal jsem na něm nic, z čeho jej obviňujete.</span> <span class="verse"><a name="15">15</a>Ani Herodes ne; vždyť nám ho poslal zpět. Je zřejmé, že nespáchal nic, proč by zasluhoval smrt.</span> <span class="verse"><a name="16">16</a>Dám ho na místě potrestat a pak ho propustím."</span> <span class="verse"><a name="17">17</a>Musel jim totiž o svátcích propustit vždy jednoho člověka.</span> <span class="verse"><a name="18">18</a>Ale oni všichni najednou křičeli: "Pryč s ním! Propusť nám Barabáše!"</span> <span class="verse"><a name="19">19</a>To byl člověk, kterého uvrhli do vězení pro jakousi vzpouru ve městě a vraždu.</span> <span class="verse"><a name="20">20</a>Tu k nim Pilát znovu promluvil, neboť chtěl Ježíše propustit.</span> <span class="verse"><a name="21">21</a>Avšak oni křičeli: "Na kříž, na kříž s ním!"</span> <span class="verse"><a name="22">22</a>Promluvil k nim potřetí: "Čeho se vlastně dopustil? Neshledal jsem na něm nic, proč by měl zemřít. Dám ho zbičovat a pak ho propustím."</span> <span class="verse"><a name="23">23</a>Ale oni na něm s velkým křikem vymáhali, aby ho dal ukřižovat; a jejich křik se stále stupňoval.</span> <span class="verse"><a name="24">24</a>A tak se Pilát rozhodl jim vyhovět.</span> <span class="verse"><a name="25">25</a>Propustil toho, který byl vsazen do vězení pro vzpouru a vraždu a o kterého žádali; Ježíše vydal, aby se s ním stalo, co chtěli.</span> <span class="verse"><a name="26">26</a>Když jej odváděli, zastavili nějakého Šimona z Kyrény, který šel z pole, a vložili na něho kříž, aby jej nesl za Ježíšem.</span> <span class="verse"><a name="27">27</a>Za ním šel veliký zástup lidu; ženy nad ním naříkaly a oplakávaly ho.</span> <span class="verse"><a name="28">28</a>Ježíš se k nim obrátil a řekl: "Dcery jeruzalémské, nade mnou neplačte! Plačte nad sebou a svými dětmi;</span> <span class="verse"><a name="29">29</a>hle, přicházejí dny, kdy budou říkat: 'Blaze neplodným, blaze těm, které nikdy nerodily a nekojily!'</span> <span class="verse"><a name="30">30</a>Tehdy 'řeknou horám: Padněte na nás, a pahrbkům: Přiryjte nás!'</span> <span class="verse"><a name="31">31</a>Neboť děje-li se toto se zeleným stromem, co se stane se suchým?"</span> <span class="verse"><a name="32">32</a>Spolu s ním byli vedeni na smrt ještě dva zločinci.</span> <span class="verse"><a name="33">33</a>Když přišli na místo, které se nazývá Lebka, ukřižovali jej i ty zločince, jednoho po jeho pravici a druhého po levici.</span> <span class="verse"><a name="34">34</a>Ježíš řekl: "Otče, odpusť jim, vždyť nevědí, co činí." O jeho šaty se rozdělili losem.</span> <span class="verse"><a name="35">35</a>Lid stál a díval se. Členové rady se mu vysmívali a říkali: "Jiné zachránil, ať zachrání sám sebe, je-li Mesiáš, ten vyvolený Boží."</span> <span class="verse"><a name="36">36</a>Posmívali se mu i vojáci; chodili k němu a podávali mu ocet</span> <span class="verse"><a name="37">37</a>a říkali: "Když jsi židovský král, zachraň sám sebe."</span> <span class="verse"><a name="38">38</a>Nad ním byl nápis písmem řeckým, latinským a hebrejským: "Toto je král Židů."</span> <span class="verse"><a name="39">39</a>Jeden z těch zločinců, kteří viseli na kříži, se mu rouhal: "To jsi Mesiáš? Zachraň sebe i nás!"</span> <span class="verse"><a name="40">40</a>Tu ho ten druhý okřikl: "Ty se ani Boha nebojíš? Vždyť jsi sám odsouzen ke stejnému trestu.</span> <span class="verse"><a name="41">41</a>A my jsme odsouzeni spravedlivě, dostáváme zaslouženou odplatu, ale on nic zlého neudělal."</span> <span class="verse"><a name="42">42</a>A řekl: "Ježíši, pamatuj na mne, až přijdeš do svého království."</span> <span class="verse"><a name="43">43</a>Ježíš mu odpověděl: "Amen, pravím ti, dnes budeš se mnou v ráji."</span> <span class="verse"><a name="44">44</a>Bylo už kolem poledne; tu nastala tma po celé zemi až do tří hodin, protože se zatmělo slunce.</span> <span class="verse"><a name="45">45</a>Chrámová opona se roztrhla v půli.</span> <span class="verse"><a name="46">46</a>A Ježíš zvolal mocným hlasem: "Otče, do tvých rukou odevzdávám svého ducha." Po těch slovech skonal.</span> <span class="verse"><a name="47">47</a>Když setník viděl, co se stalo, velebil Boha a řekl: "Tento člověk byl vskutku spravedlivý."</span> <span class="verse"><a name="48">48</a>A ti, kdo se v celých zástupech sešli na tu podívanou, když viděli, co se stalo, odcházeli bijíce se do prsou.</span> <span class="verse"><a name="49">49</a>Všichni jeho přátelé stáli opodál, i ženy, které Ježíše doprovázely z Galileje a všechno to viděly.</span> <span class="verse"><a name="50">50</a>Členem židovské rady byl muž jménem Josef, člověk dobrý a spravedlivý,</span> <span class="verse"><a name="51">51</a>který nesouhlasil s jejich rozhodnutím a činem. Pocházel z židovského města Arimatie a patřil k těm, kdo očekávali království Boží.</span> <span class="verse"><a name="52">52</a>Ten přišel k Pilátovi a požádal ho o Ježíšovo tělo;</span> <span class="verse"><a name="53">53</a>sňal je z kříže, zavinul do plátna a položil do hrobu, vytesaného ve skále, kde ještě nikdo nebyl pochován.</span> <span class="verse"><a name="54">54</a>Byl pátek a začínala sobota.</span> <span class="verse"><a name="55">55</a>Ženy, které šly s Ježíšem z Galileje, šly za ním; viděly hrob i to, jak bylo tělo pochováno.</span> <span class="verse"><a name="56">56</a>Potom se vrátily, aby připravily vonné masti a oleje. Ale v sobotu zachovaly podle přikázání sváteční klid.</span> </p></div</div></div></body></html>