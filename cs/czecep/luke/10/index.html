<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/luke/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/luke">Luke</a> &gt <strong>Chapter 10</strong></div><p><span class="verse"><a name="1">1</a>Potom určil Pán ještě sedmdesát jiných a poslal je před sebou po dvou do každého města i místa, kam měl sám jít.</span> <span class="verse"><a name="2">2</a>Řekl jim: "Žeň je mnohá a dělníků málo. Proste proto Pána žně, ať vyšle dělníky na svou žeň.</span> <span class="verse"><a name="3">3</a>Jděte! Hle, posílám vás jako ovce mezi vlky.</span> <span class="verse"><a name="4">4</a>Neberte si měšec ani mošnu ani obuv. S nikým se na cestě nepozdravujte.</span> <span class="verse"><a name="5">5</a>Když vejdete do některého domu, řekněte nejprve: 'Pokoj tomuto domu!'</span> <span class="verse"><a name="6">6</a>A přijmou-li pozdrav pokoje, váš pokoj na nich spočine; ne-li, vrátí se opět k vám.</span> <span class="verse"><a name="7">7</a>V tom domě zůstávejte, jezte a pijte, co vám dají, neboť 'hoden je dělník své mzdy'! Nepřecházejte z domu do domu.</span> <span class="verse"><a name="8">8</a>A když přijdete do některého města a tam vás přijmou, jezte, co vám předloží;</span> <span class="verse"><a name="9">9</a>uzdravujte nemocné a vyřiďte jim: 'Přiblížilo se k vám království Boží.'</span> <span class="verse"><a name="10">10</a>Když však přijdete do některého města a nepřijmou vás, vyjděte do jeho ulic a řekněte:</span> <span class="verse"><a name="11">11</a>'Vytřásáme na vás i ten prach z vašeho města, který ulpěl na našich nohou! Ale to vězte: Přiblížilo se království Boží'.</span> <span class="verse"><a name="12">12</a>Pravím vám, že Sodomě bude v onen den lehčeji, než tomu městu.</span> <span class="verse"><a name="13">13</a>Běda ti, Chorazin, běda ti, Betsaido! Kdyby se byly v Týru a Sidónu udály takové mocné skutky jako u vás, dávno by byli seděli v žíněném šatě, sypali se popelem a činili pokání.</span> <span class="verse"><a name="14">14</a>Ale Týru a Sidónu bude na soudu lehčeji než vám.</span> <span class="verse"><a name="15">15</a>A ty, Kafarnaum, budeš vyvýšeno až do nebe? Až do propasti klesneš!</span> <span class="verse"><a name="16">16</a>Kdo slyší vás, slyší mne, a kdo odmítá vás, odmítá mne; kdo odmítá mne, odmítá toho, který mě poslal."</span> <span class="verse"><a name="17">17</a>Těch sedmdesát se vrátilo s radostí a říkali: "Pane, i démoni se nám podrobují ve tvém jménu."</span> <span class="verse"><a name="18">18</a>Řekl jim: "Viděl jsem, jak satan padá s nebe jako blesk.</span> <span class="verse"><a name="19">19</a>Hle, dal jsem vám moc šlapat po hadech a štírech a po veškeré síle nepřítele, takže vám v ničem neuškodí.</span> <span class="verse"><a name="20">20</a>Ale neradujte se z toho, že se vám podrobují duchové; radujte se, že vaše jména jsou zapsána v nebesích."</span> <span class="verse"><a name="21">21</a>V té hodině zajásal v Duchu svatém a řekl: "Velebím tě, Otče, Pane nebes i země, že jsi tyto věci skryl před moudrými a rozumnými, a zjevil jsi je maličkým. Ano, Otče, tak se ti zlíbilo.</span> <span class="verse"><a name="22">22</a>Všechno je mi dáno od mého Otce; a nikdo neví, kdo je Syn, než Otec, ani kdo je Otec, než Syn a ten, komu by to Syn chtěl zjevit."</span> <span class="verse"><a name="23">23</a>Když byli sami, obrátil se na své učedníky a řekl jim: "Blahoslavené oči, které vidí, co vy vidíte.</span> <span class="verse"><a name="24">24</a>Říkám vám, že mnozí proroci a králové chtěli vidět, na co vy hledíte, ale neviděli; a slyšte, co vy slyšíte, ale neslyšeli."</span> <span class="verse"><a name="25">25</a>Tu vystoupil jeden zákoník a zkoušel ho: "Mistře, co mám dělat, abych měl podíl na věčném životě?"</span> <span class="verse"><a name="26">26</a>Ježíš mu odpověděl: "Co je psáno v Zákoně? Jak to tam čteš?"</span> <span class="verse"><a name="27">27</a>On mu řekl: "'Miluj Hospodina, Boha svého, z celého svého srdce, celou svou duší, celou svou silou a celou svou myslí' a 'miluj svého bližního jako sám sebe'."</span> <span class="verse"><a name="28">28</a>Ježíš mu řekl: "Správně jsi odpověděl. To čiň a budeš živ."</span> <span class="verse"><a name="29">29</a>Zákoník se však chtěl ospravedlnit a proto Ježíšovi řekl: "A kdo je můj bližní?"</span> <span class="verse"><a name="30">30</a>Ježíš mu odpověděl: "Jeden člověk šel z Jeruzaléma do Jericha a padl do rukou lupičů; ti jej obrali, zbili a nechali tam ležet polomrtvého.</span> <span class="verse"><a name="31">31</a>Náhodou šel tou cestou kněz, ale když ho uviděl, vyhnul se mu.</span> <span class="verse"><a name="32">32</a>A stejně se mu vyhnul i levita, když přišel k tomu místu a uviděl ho.</span> <span class="verse"><a name="33">33</a>Ale když jeden Samařan na své cestě přišel k tomu místu a uviděl ho, byl hnut soucitem;</span> <span class="verse"><a name="34">34</a>přistoupil k němu, ošetřil jeho rány olejem a vínem, obvázal mu je, posadil jej na svého mezka, zavezl do hostince a tam se o něj staral.</span> <span class="verse"><a name="35">35</a>Druhého dne dal hostinskému dva denáry a řekl: 'Postarej se o něj, a bude-li tě to stát víc, já ti to zaplatím, až se budu vracet.'</span> <span class="verse"><a name="36">36</a>Kdo z těch tří, myslíš, byl bližním tomu, který upadl mezi lupiče?"</span> <span class="verse"><a name="37">37</a>Zákoník odpověděl: "Ten, který prokázal milosrdenství." Ježíš mu řekl: "Jdi a jednej také tak."</span> <span class="verse"><a name="38">38</a>Když šel Ježíš s učedníky dál, vešel do jedné vesnice. Tam jej přijala do svého domu žena jménem Marta,</span> <span class="verse"><a name="39">39</a>která měla sestru Marii; ta si sedla k nohám Ježíšovým a poslouchala jeho slovo.</span> <span class="verse"><a name="40">40</a>Ale Marta měla plno práce, aby ho obsloužila. Přišla k němu a řekla: "Pane, nezáleží ti na tom, že mne má sestra nechala sloužit samotnou? Řekni jí přece, ať mi pomůže!"</span> <span class="verse"><a name="41">41</a>Pán jí odpověděl: "Marto, Marto, děláš si starosti a trápíš se pro mnoho věcí.</span> <span class="verse"><a name="42">42</a>Je jednoho je třeba. Marie volila dobře. Vybrala si to, oč nepřijde."</span> </p></div</div></div></body></html>