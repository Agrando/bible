<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/luke/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/luke">Luke</a> &gt <strong>Chapter 13</strong></div><p><span class="verse"><a name="1">1</a>Právě tehdy k němu přišli někteří se zprávou o Galilejcích, jejichž krev smísil Pilát s krví jejich obětí.</span> <span class="verse"><a name="2">2</a>On jim na to řekl: "Myslíte, že tito Galilejci byli větší hříšníci než ti ostatní, že to museli vytrpět?"</span> <span class="verse"><a name="3">3</a>Ne, pravím vám, ale nebudete-li činit pokání, všichni podobně zahynete.</span> <span class="verse"><a name="4">4</a>Nebo si myslíte, že těch osmnáct, na které spadla věž v Siloe a zabila je, byli větší viníci než ostatní obyvatelé Jeruzaléma?</span> <span class="verse"><a name="5">5</a>Ne, pravím vám, ale nebudete-li činit pokání, všichni právě tak zahynete."</span> <span class="verse"><a name="6">6</a>Potom jim pověděl toto podobenství: "Jeden člověk měl na své vinici fíkovník; přišel si pro jeho ovoce, ale nic na něm nenalezl.</span> <span class="verse"><a name="7">7</a>Řekl vinaři: 'Hle, už po tři léta přicházím pro ovoce z tohoto fíkovníku a nic nenalézám. Vytni jej! Proč má kazit i tu zem?'</span> <span class="verse"><a name="8">8</a>On mu odpověděl: 'Pane, ponech ho ještě tento rok, až jej okopám a pohnojím.</span> <span class="verse"><a name="9">9</a>Snad příště ponese ovoce; jestliže ne, dáš jej porazit'."</span> <span class="verse"><a name="10">10</a>V sobotu učil v jedné synagóze.</span> <span class="verse"><a name="11">11</a>Byla tam žena, která byla stižena nemocí už osmnáct let; byla úplně sehnutá a nemohla se vůbec napřímit.</span> <span class="verse"><a name="12">12</a>Když ji Ježíš spatřil, zavolal ji a řekl: "Ženo, jsi zproštěna své nemoci" a vložil na ni ruce;</span> <span class="verse"><a name="13">13</a>ona se ihned vzpřímila a velebila Boha.</span> <span class="verse"><a name="14">14</a>Avšak představený synagógy, pobouřen tím, že Ježíš uzdravuje v sobotu, řekl zástupu: "Je šest dní, kdy se má pracovat; v těch tedy přicházejte, abyste byli uzdravováni, a ne v den sobotní."</span> <span class="verse"><a name="15">15</a>Na to Pán odpověděl: "Pokrytci! Neodvazuje každý z vás v sobotu vola nebo osla od žlabu a nevede ho napájet?</span> <span class="verse"><a name="16">16</a>A tato žena, dcera Abrahamova, kterou držel satan spoutanou po osmnáct let, neměla být vysvobozena z těchto pout v den sobotní?"</span> <span class="verse"><a name="17">17</a>Těmito slovy byli všichni jeho protivníci zahanbeni, ale celý zástup se radoval nad podivuhodnými činy, které Ježíš konal.</span> <span class="verse"><a name="18">18</a>Řekl: "Čemu se podobá Boží království a k čemu je přirovnám?</span> <span class="verse"><a name="19">19</a>Je jako hořčičné zrno, které člověk zasel do své zahrady; vyrostlo, je z něho strom a ptáci se uhnízdili v jeho větvích."</span> <span class="verse"><a name="20">20</a>A dále řekl: "K čemu přirovnám Boží království?</span> <span class="verse"><a name="21">21</a>Je jako kvas, který žena vmísí do tří měřic mouky, až všechno prokvasí."</span> <span class="verse"><a name="22">22</a>Ježíš procházel městy i vesnicemi, učil a přitom stále směřoval k Jeruzalému.</span> <span class="verse"><a name="23">23</a>Kdosi mu řekl: "Pane, je opravdu málo těch, kteří budou spaseni?" On jim odpověděl:</span> <span class="verse"><a name="24">24</a>"Snažte se vejít úzkými dveřmi, neboť mnozí, pravím vám, se budou snažit vejít, ale nebudou schopni.</span> <span class="verse"><a name="25">25</a>Jakmile už jednou hospodář vstane a zavře dveře a vy zůstanete venku, začnete tlouct na dveře a volat: 'Pane, otevři nám', tu on vám odpoví: 'Neznám vás, odkud jste!'</span> <span class="verse"><a name="26">26</a>Pak budete říkat: 'Jedli jsme s tebou i pili a na našich ulicích jsi učil!'</span> <span class="verse"><a name="27">27</a>On však odpoví: 'Neznám vás, odkud jste. Odstupte ode mne všichni, kdo se dopouštíte bezpráví.'</span> <span class="verse"><a name="28">28</a>Tam bude pláč a skřípění zubů, až spatříte Abrahama, Izáka a Jákoba i všechny proroky v Božím království, a vy budete vyvrženi ven.</span> <span class="verse"><a name="29">29</a>A přijdou od východu i západu, od severu i jihu, a budou stolovat v Božím království.</span> <span class="verse"><a name="30">30</a>Hle, jsou poslední, kteří budou první, a jsou první, kteří budou poslední."</span> <span class="verse"><a name="31">31</a>V tu chvíli přišli někteří farizeové a řekli mu: "Rychle odtud odejdi, protože Herodes tě chce zabít."</span> <span class="verse"><a name="32">32</a>On jim řekl: "Jděte a vyřiďte té lišce: Hle, já vyháním démony a uzdravuji dnes i zítra, a třetího dne dojdu do svého cíle.</span> <span class="verse"><a name="33">33</a>Avšak dnes, zítra i pozítří musím jít svou cestou, neboť není možné, aby prorok zahynul mimo Jeruzalém."</span> <span class="verse"><a name="34">34</a>"Jeruzaléme, Jeruzaléme, který zabíjíš proroky a kamenuješ ty, kdo byli k tobě posláni, kolikrát jsem chtěl shromáždit tvé děti, tak jako kvočna shromažďuje kuřátka pod svá křídla, ale nechtěli jste!</span> <span class="verse"><a name="35">35</a>Hle, ve svém domě zůstanete sami. Pravím vám, že mě neuzříte, dokud nepřijde chvíle, kdy řeknete: Požehnaný, který přichází ve jménu Hospodinově."</span> </p></div</div></div></body></html>