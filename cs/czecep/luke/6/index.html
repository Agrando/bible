<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/luke/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/luke">Luke</a> &gt <strong>Chapter 6</strong></div><p><span class="verse"><a name="1">1</a>Jednou v sobotu procházeli obilím a jeho učedníci trhali klasy, mnuli z nich rukama zrní a jedli.</span> <span class="verse"><a name="2">2</a>Někteří z farizeů řekli: "Jak to, že děláte, co se v sobotu nesmí?"</span> <span class="verse"><a name="3">3</a>Ježíš jim odpověděl: "Nečetli jste, co udělal David, když měl hlad on a ti, kdo byli s ním?</span> <span class="verse"><a name="4">4</a>Jak vešel do domu Božího a vzal posvátné chleby, jedl je a dal i těm, kteří ho provázeli? A to byly chleby, které nesmí jíst nikdo, jen kněží."</span> <span class="verse"><a name="5">5</a>A řekl jim: "Syn člověka je pánem nad sobotou."</span> <span class="verse"><a name="6">6</a>V jinou sobotu vešel do synagógy a učil. Byl tam člověk, jehož pravá ruka byla odumřelá.</span> <span class="verse"><a name="7">7</a>Zákoníci a farizeové si na Ježíše dávali pozor, uzdravuje-li v sobotu, aby měli proč ho obžalovat.</span> <span class="verse"><a name="8">8</a>On však znal jejich myšlenky. Řekl tomu muži s odumřelou rukou: "Vstaň a postav se doprostřed." On se zvedl a postavil se tam.</span> <span class="verse"><a name="9">9</a>Ježíš jim řekl: "Ptám se vás: Je dovoleno v sobotu činit dobře, či zle, život zachránit, či zahubit?"</span> <span class="verse"><a name="10">10</a>Rozhlédl se po nich a řekl tomu člověku: "Zvedni tu ruku!" On to učinil a jeho ruka byla zase zdravá.</span> <span class="verse"><a name="11">11</a>Tu se jich zmocnila zlost a radili se spolu, co by měli s Ježíšem udělat.</span> <span class="verse"><a name="12">12</a>V těch dnech vyšel na horu k modlitbě; a celou noc se tam modlil k Bohu.</span> <span class="verse"><a name="13">13</a>Když nastal den, zavolal k sobě své učedníky a vyvolil z nich dvanáct, které také nazval apoštoly:</span> <span class="verse"><a name="14">14</a>Šimona, kterému dal jméno Petr, jeho bratra Ondřeje, Jakuba, Jana, Filipa, Bartoloměje,</span> <span class="verse"><a name="15">15</a>Matouše, Tomáše, Jakuba Alfeova, Šimona zvaného Zélóta,</span> <span class="verse"><a name="16">16</a>Judu Jakubova a Jidáše Iškariotského, který se pak stal zrádcem.</span> <span class="verse"><a name="17">17</a>Sešel s nimi dolů a na rovině zůstal stát; a s ním veliký zástup lidu z celého Judska i z Jeruzaléma, z pobřeží týrského i sidonského;</span> <span class="verse"><a name="18">18</a>ti všichni přišli, aby ho slyšeli a byli uzdraveni ze svých nemocí. Uzdravovali se i ti, kteří byli sužováni nečistými duchy.</span> <span class="verse"><a name="19">19</a>A každý ze zástupu se ho snažil dotknout, poněvadž z něho vycházela moc a uzdravovala všechny.</span> <span class="verse"><a name="20">20</a>Ježíš pohlédl na učedníky a řekl: "Blaze vám, chudí, neboť vaše je království Boží.</span> <span class="verse"><a name="21">21</a>Blaze vám, kdo nyní hladovíte, neboť budete nasyceni. Blaze vám, kdo nyní pláčete, neboť se budete smát.</span> <span class="verse"><a name="22">22</a>Blaze vám, když vás lidé budou nenávidět a když vás vyloučí, potupí a vymaží vaše jméno jako proklaté pro Syna člověka.</span> <span class="verse"><a name="23">23</a>Veselte se v ten den a jásejte radostí; hle, máte hojnou odměnu v nebi. Vždyť právě tak jednali jejich otcové s proroky.</span> <span class="verse"><a name="24">24</a>ALe běda vám, bohatým, vždyť vám se už potěšení dostalo.</span> <span class="verse"><a name="25">25</a>Běda vám, kdo jste nyní nasyceni, neboť budete hladovět. Běda, kdo se nyní smějete, neboť budete plakat a naříkat.</span> <span class="verse"><a name="26">26</a>Běda, když vás budou všichni lidé chválit; vždyť stejně se chovali jejich otcové k falešným prorokům.</span> <span class="verse"><a name="27">27</a>Ale vám, kteří mě slyšíte, pravím: Milujte své nepřátele. Dobře čiňte těm, kteří vás nenávidí.</span> <span class="verse"><a name="28">28</a>Žehnejte těm, kteří vás proklínají, modlete se za ty, kteří vám ubližují.</span> <span class="verse"><a name="29">29</a>Tomu, kdo tě udeří do tváře, nastav i druhou, a bude-li ti brát plášť, nech mu i košili!</span> <span class="verse"><a name="30">30</a>Každému, kdo tě prosí, dávej, a co ti někdo vezme, nepožaduj zpět.</span> <span class="verse"><a name="31">31</a>Jak chcete, aby lidé jednali s vámi, jednejte i vy s nimi.</span> <span class="verse"><a name="32">32</a>Jestliže milujete jen ty, kdo vás milují, můžete za to očekávat Boží uznání? Vždyť i hříšníci milují ty, kdo je milují.</span> <span class="verse"><a name="33">33</a>Činíte-li dobře těm, kdo vám dobře činí, můžete za to očekávat Boží uznání? Vždyť totéž činí i hříšníci.</span> <span class="verse"><a name="34">34</a>Půjčujete-li těm, u nichž je naděje, že vám to vrátí, můžete za to očekávat Boží uznání? Vždyť i hříšníci půjčují hříšníkům, aby to zase dostali nazpátek.</span> <span class="verse"><a name="35">35</a>Ale milujte své nepřátele; čiňte dobře, půjčujte a nic nečekejte zpět. A vaše odměna bude hojná: budete syny Nejvyššího, neboť on je dobrý k nevděčným i zlým.</span> <span class="verse"><a name="36">36</a>Buďte milosrdní, jako je milosrdný váš Otec.</span> <span class="verse"><a name="37">37</a>Nesuďte a nebudete souzeni; nezavrhujte, a nebudete zavrženi; odpouštějte a bude vám odpuštěno.</span> <span class="verse"><a name="38">38</a>Dávejte a bude vám dáno; dobrá míra, natlačená, natřesená, vrchovatá vám bude dána do klína. Neboť jakou měrou měříte, takovou Bůh naměří vám."</span> <span class="verse"><a name="39">39</a>Řekl jim také podobenství: "Může vést slepý slepého? Nepadnou oba do jámy?</span> <span class="verse"><a name="40">40</a>Žák není nad učitele. Je-li zcela vyučen, bude jako jeho učitel.</span> <span class="verse"><a name="41">41</a>Jak to, že vidíš třísku v oku svého bratra, ale trám ve vlastním oku nepozoruješ?</span> <span class="verse"><a name="42">42</a>Jak můžeš říci svému bratru: 'Bratře, dovol, ať ti vyjmu třísku, kterou máš v oku', a sám ve svém oku trám nevidíš? Pokrytče, nejprve vyjmi trám ze svého oka, a pak teprve prohlédneš, abys mohl vyjmout třísku z oka svého bratra.</span> <span class="verse"><a name="43">43</a>Dobrý strom nedává špatné ovoce a špatný strom nedává dobré ovoce.</span> <span class="verse"><a name="44">44</a>Každý strom se pozná po svém ovoci. Vždyť z trní nesklízejí fíky a z hloží hrozny.</span> <span class="verse"><a name="45">45</a>Dobrý člověk z dobrého pokladu svého srdce vydává dobré a zlý ze zlého vydává zlé. Jeho ústa mluví, čím srdce přetéká.</span> <span class="verse"><a name="46">46</a>Proč mne oslovujete 'Pane, Pane', a nečiníte, co říkám?</span> <span class="verse"><a name="47">47</a>Víte, komu se podobá ten, kdo slyší tato má slova a plní je?</span> <span class="verse"><a name="48">48</a>Je jako člověk, který stavěl dům: kopal, hloubil, až položil základy na skálu. Když přišla povodeň, přivalil se proud na ten dům, ale nemohl jím pohnout, protože byl dobře postaven.</span> <span class="verse"><a name="49">49</a>Kdo však uslyšel má slova a nejednal podle nich, je jako člověk, který vystavěl dům na zemi bez základů. Když se na něj proud přivalil, hned se zřítil; a zkáza toho domu byla veliká."</span> </p></div</div></div></body></html>