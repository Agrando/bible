<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/luke/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/luke">Luke</a> &gt <strong>Chapter 9</strong></div><p><span class="verse"><a name="1">1</a>Ježíš svolal svých Dvanáct a dal jim sílu a moc vyhánět všechny démony a léčit nemoci.</span> <span class="verse"><a name="2">2</a>Poslal je zvěstovat Boží království a uzdravovat.</span> <span class="verse"><a name="3">3</a>A řekl jim: "Nic si neberte na cestu, ani hůl ani mošnu ani chléb ani peníze ani dvoje šaty.</span> <span class="verse"><a name="4">4</a>Když přijdete do některého domu, tam zůstávejte a odtud vycházejte.</span> <span class="verse"><a name="5">5</a>A když vás někde nepřijmou, odejděte z onoho města a setřeste prach se svých nohou na svědectví proti nim.</span> <span class="verse"><a name="6">6</a>Vydali se na cestu, chodili od vesnice k vesnici, přinášeli všude radostnou zvěst a uzdravovali.</span> <span class="verse"><a name="7">7</a>Tetrarcha Herodes slyšel o všem, co se dálo, ale nevěděl, co si má myslit, poněvadž někteří říkali, že Jan vstal z mrtvých,</span> <span class="verse"><a name="8">8</a>jiní, že se zjevil Eliáš, a jiní zase, že vstal jeden z dávných proroků.</span> <span class="verse"><a name="9">9</a>Herodes řekl: "Jana jsem přece dal stít. Kdo to tedy je, že o něm slyším takové věci?" A přál si ho vidět.</span> <span class="verse"><a name="10">10</a>Když se apoštolové navrátili, vypravovali Ježíšovi, co všechno činili. Vzal je s sebou a odešli sami do města Betsaidy.</span> <span class="verse"><a name="11">11</a>Když to zástupy zpozorovaly, šly za ním; on je přijal, mluvil jim o Božím království a uzdravoval ty, kteří to potřebovali.</span> <span class="verse"><a name="12">12</a>Schylovalo se k večeru. Tu k němu přistoupilo dvanáct učedníků a řekli: "Propusť zástup, ať jdou do okolních vesnic a dvorů opatřit si nocleh a něco k jídlu, protože jsme zde na pustém místě."</span> <span class="verse"><a name="13">13</a>On jim řekl: "Dejte jim jíst vy!" Řekli mu: "Nemáme víc než pět chlebů a dvě ryby; nebo snad máme jít a nakoupit pokrm pro všechen tento lid?"</span> <span class="verse"><a name="14">14</a>Bylo tam asi pět tisíc mužů. Řekl svým učedníkům: "Usaďte je ve skupinách asi po padesáti."</span> <span class="verse"><a name="15">15</a>Učinili to a rozsadili je všechny.</span> <span class="verse"><a name="16">16</a>Potom vzal těch pět chlebů a dvě ryby, vzhlédl k nebi, vzdal díky, lámal a dával učedníkům, aby je předložili zástupu.</span> <span class="verse"><a name="17">17</a>A najedli a nasytili se všichni. A sebralo se zbylých nalámaných chlebů dvanáct košů.</span> <span class="verse"><a name="18">18</a>Když se o samotě modlil a byli s ním jeho učedníci, otázal se jich: "Za koho mne zástupy pokládají?"</span> <span class="verse"><a name="19">19</a>Oni mu odpověděli: "Za Jana Křtitele, jiní za Eliáše a někteří myslí, že vstal jeden z dávných proroků."</span> <span class="verse"><a name="20">20</a>Řekl jim: "A za koho mne pokládáte vy?" Petr mu odpověděl: "Za Božího Mesiáše."</span> <span class="verse"><a name="21">21</a>On jim však důrazně přikázal, aby to nikomu neříkali, a pravil jim:</span> <span class="verse"><a name="22">22</a>"Syn člověka musí mnoho trpět, být zavržen od starších, velekněží i zákoníků, být zabit a třetího dne vzkříšen."</span> <span class="verse"><a name="23">23</a>Všem pak řekl: "Kdo chce jít za mnou, zapři sám sebe, nes každého dne svůj kříž a následuj mne.</span> <span class="verse"><a name="24">24</a>Neboť kdo by chtěl zachránit svůj život, ten o něj přijde; kdo však přijde o život pro mne, zachrání jej.</span> <span class="verse"><a name="25">25</a>Jaký prospěch má člověk, který získá celý svět, ale sám sebe ztratí nebo zmaří?</span> <span class="verse"><a name="26">26</a>Kdo se stydí za mne a za má slova, za toho se bude stydět Syn člověka, až přijde v slávě své i Otcově a svatých andělů.</span> <span class="verse"><a name="27">27</a>Říkám vám po pravdě: Někteří z těch, kdo tu stojí, neokusí smrti, dokud nespatří království Boží."</span> <span class="verse"><a name="28">28</a>Za týden po této rozmluvě vzal Ježíš s sebou Petra, Jana a Jakuba a vystoupil na horu, aby se modlil.</span> <span class="verse"><a name="29">29</a>A když se modlil, nabyla jeho tvář nového vzhledu a jeho roucho bělostně zářilo.</span> <span class="verse"><a name="30">30</a>A hle, rozmlouvali s ním dva muži - byli to Mojžíš a Eliáš;</span> <span class="verse"><a name="31">31</a>zjevili se v slávě a mluvili o cestě, kterou měl dokonat v Jeruzalémě.</span> <span class="verse"><a name="32">32</a>Petra a jeho druhy obestřel těžký spánek. Když se probrali, spatřili jeho slávu i ty dva muže, kteří byli s ním.</span> <span class="verse"><a name="33">33</a>V tom se ti muži začali od něho vzdalovat; Petr mu řekl: "Mistře, je dobré, že jsme zde; udělejme tři stany, jeden tobě, jeden Mojžíšovi a jeden Eliášovi." Nevěděl, co mluví.</span> <span class="verse"><a name="34">34</a>Než to dopověděl, přišel oblak a zastínil je. Když se ocitli v oblaku, zmocnila se jich bázeň.</span> <span class="verse"><a name="35">35</a>A z oblaku se ozval hlas: "Toto jest můj vyvolený Syn, toho poslouchejte."</span> <span class="verse"><a name="36">36</a>Když se hlas ozval, byl už Ježíš sám. Oni umlkli a nikomu tehdy neřekli nic o tom, co viděli.</span> <span class="verse"><a name="37">37</a>Když příštího dne sestoupili s hory, vyšel mu vstříc veliký zástup.</span> <span class="verse"><a name="38">38</a>A hle, jakýsi muž ze zástupu volal: "Mistře, prosím tě, ujmi se mého syna, vždyť je to mé jediné dítě;</span> <span class="verse"><a name="39">39</a>hle, zachvacuje ho duch, takže znenadání vykřikuje, a lomcuje jím, až má pěnu kolem úst; jen stěží od něho odchází a tak ho moří.</span> <span class="verse"><a name="40">40</a>Prosil jsem už tvé učedníky, aby ho vyhnali, ale nemohli."</span> <span class="verse"><a name="41">41</a>Ježíš odpověděl: "Pokolení nevěřící a zvrácené, jak dlouho ještě mám být s vámi a snášet vás? Přiveď sem svého syna!"</span> <span class="verse"><a name="42">42</a>Ještě než k němu přišel, démon ho povalil a zkroutil v křeči. Ježíš pohrozil nečistému duchu, uzdravil chlapce a vrátil jej otci.</span> <span class="verse"><a name="43">43</a>Všichni užasli nad velikou Boží mocí. Když se všichni divili, co všechno učinil, řekl svým učedníkům:</span> <span class="verse"><a name="44">44</a>"Slyšte a dobře si pamatujte tato slova: Syn člověka bude vydán do rukou lidí."</span> <span class="verse"><a name="45">45</a>Oni však tomu slovu nerozuměli a jeho smysl jim zůstával skryt; proto nechápali, ale báli se ho na to slovo zeptat.</span> <span class="verse"><a name="46">46</a>Přišlo jim na mysl, kdo z nich je asi největší.</span> <span class="verse"><a name="47">47</a>Když Ježíš poznal, čím se obírají, vzal dítě, postavil je vedle sebe</span> <span class="verse"><a name="48">48</a>a řekl jim: "Kdo přijme takové dítě ve jménu mém, přijímá mne; a kdo přijme mne, přijme toho, který mne poslal. Kdo je nejmenší mezi všemi vámi, ten je veliký."</span> <span class="verse"><a name="49">49</a>Jan mu na to řekl: "Mistře, viděli jsme kohosi, jak v tvém jménu vyhání démony, a bránili jsme mu, protože tě nenásleduje jako my."</span> <span class="verse"><a name="50">50</a>Ježíš mu řekl: "Nebraňte mu! Kdo není proti vám, je pro vás."</span> <span class="verse"><a name="51">51</a>Když se naplňovaly dny, kdy měl být vzat vzhůru, upjal svou mysl k cestě do Jeruzaléma</span> <span class="verse"><a name="52">52</a>a poslal před sebou posly. Vydali se na cestu a přišli do jedné samařské vesnice, aby pro něho vše připravili.</span> <span class="verse"><a name="53">53</a>Ale tam je nepřijali, protože jeho tvář byla obrácena k Jeruzalému.</span> <span class="verse"><a name="54">54</a>Když to uviděli učedníci Jakub a Jan, řekli: "Pane, máme přivolat oheň s nebe, aby je zahubil, jako to učinil Eliáš?"</span> <span class="verse"><a name="55">55</a>Obrátil se a pokáral je: "Nevíte, jakého jste ducha.</span> <span class="verse"><a name="56">56</a>Syn člověka nepřišel lidi zahubit, ale zachránit." A šli do jiné vesnice.</span> <span class="verse"><a name="57">57</a>Když se ubírali cestou, řekl mu kdosi: "Budu tě následovat, kamkoli půjdeš."</span> <span class="verse"><a name="58">58</a>Ale Ježíš mu odpověděl: "Lišky mají doupata a ptáci hnízda, ale Syn člověka nemá, kam by hlavu složil."</span> <span class="verse"><a name="59">59</a>Jinému řekl: "Následuj mne!" On odpověděl: "Dovol mi Pane, abych šel napřed pochovat svého otce."</span> <span class="verse"><a name="60">60</a>Řekl mu: "Nech mrtvé, ať pochovávají své mrtvé. Ale ty jdi a všude zvěstuj království Boží."</span> <span class="verse"><a name="61">61</a>A jiný mu řekl: "Budu tě následovat, Pane. Ale napřed mi dovol, abych se rozloučil se svou rodinou."</span> <span class="verse"><a name="62">62</a>Ježíš mu řekl: "Kdo položí ruku na pluh a ohlíží se zpět, není způsobilý pro království Boží."</span> </p></div</div></div></body></html>