<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/luke/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/luke">Luke</a> &gt <strong>Chapter 18</strong></div><p><span class="verse"><a name="1">1</a>Vypravoval jim podobenství, aby ukázal, jak je třeba stále se modlit a neochabovat:</span> <span class="verse"><a name="2">2</a>"V jednom městě byl soudce, který se Boha nebál a z lidí si nic nedělal.</span> <span class="verse"><a name="3">3</a>V tom městě byla i vdova, která k němu ustavičně chodila a žádala: 'Zastaň se mne proti mému odpůrci.'</span> <span class="verse"><a name="4">4</a>Ale on se k tomu dlouho neměl. Potom si však řekl: 'I když se Boha nebojím a z lidí si nic nedělám,</span> <span class="verse"><a name="5">5</a>dopomohu jí k právu, poněvadž mi nedává pokoj. Jinak mi sem stále bude chodit a nakonec mě umoří.'"</span> <span class="verse"><a name="6">6</a>A Pán řekl: "Všimněte si, co praví ten nespravedlivý soudce!</span> <span class="verse"><a name="7">7</a>Což teprve Bůh! Nezjedná on právo svým vyvoleným, kteří k němu dnem i nocí volají, i když jim s pomocí prodlévá?</span> <span class="verse"><a name="8">8</a>Ujišťuji vás, že se jich brzo zastane. Ale nalezne Syn člověka víru na zemi, až přijde?"</span> <span class="verse"><a name="9">9</a>O těch, kteří si na sobě zakládali, že jsou spravedliví, a ostatními pohrdali, řekl toto podobenství:</span> <span class="verse"><a name="10">10</a>"Dva muži vstoupili do chrámu, aby se modlili; jeden byl farizeus, druhý celník.</span> <span class="verse"><a name="11">11</a>Farizeus se postavil a takto se sám u sebe modlil: 'Bože, děkuji ti, že nejsem jako ostatní lidé, vyděrači, nepoctivci, cizoložníci, nebo i jako tento celník.</span> <span class="verse"><a name="12">12</a>Postím se dvakrát za týden a dávám desátky ze všeho, co získám.'</span> <span class="verse"><a name="13">13</a>Avšak celník stál docela vzadu a neodvážil se ani oči k nebi pozdvihnout; bil se do prsou a říkal: 'Bože, slituj se nade mnou hříšným.'</span> <span class="verse"><a name="14">14</a>Pravím vám, že ten celník se vrátil ospravedlněn do svého domu, a ne farizeus. Neboť každý, kdo se povyšuje, bude ponížen, a kdo se ponižuje, bude povýšen."</span> <span class="verse"><a name="15">15</a>Přinášeli mu i nemluvňátka, aby se jich dotýkal. Když to učedníci viděli, zakazovali jim to.</span> <span class="verse"><a name="16">16</a>Ježíš si je zavolal k sobě a řekl: "Nechte děti přicházet ke mně a nebraňte jim, neboť takovým patří království Boží.</span> <span class="verse"><a name="17">17</a>Amen, pravím vám, kdo nepřijme království Boží jako dítě, jistě do něho nevejde."</span> <span class="verse"><a name="18">18</a>Jeden z předních mužů se ho otázal: "Mistře dobrý, co mám dělat, abych měl podíl na věčném životě?"</span> <span class="verse"><a name="19">19</a>Ježíš mu řekl: "Proč mi říkáš 'dobrý'? Nikdo není dobrý, jedině Bůh.</span> <span class="verse"><a name="20">20</a>Přikázání znáš: Nezcizoložíš, nezabiješ, nebudeš krást, nevydáš křivé svědectví, cti otce svého i matku."</span> <span class="verse"><a name="21">21</a>On řekl: "To všechno jsem dodržoval od svého mládí."</span> <span class="verse"><a name="22">22</a>Když to Ježíš uslyšel, řekl mu: "Jedno ti ještě schází. Prodej všechno co máš, rozděl chudým a budeš mít poklad v nebi; pak přijď a následuj mne!"</span> <span class="verse"><a name="23">23</a>On se velice zarmoutil, když to slyšel, neboť byl velmi bohatý.</span> <span class="verse"><a name="24">24</a>Když Ježíš viděl, jak se zarmoutil, řekl: "Jak těžko vejdou do Božího království ti, kdo mají bohatství!</span> <span class="verse"><a name="25">25</a>Snáze projde velbloud uchem jehly, než aby bohatý člověk vešel do Božího království."</span> <span class="verse"><a name="26">26</a>Ti, kdo to slyšeli, řekli: "Kdo tedy může být spasen?"</span> <span class="verse"><a name="27">27</a>Odpověděl: "Nemožné u lidí je u Boha možné."</span> <span class="verse"><a name="28">28</a>Petr řekl: "Hle, my jsme opustili, co bylo naše, a šli jsme za tebou."</span> <span class="verse"><a name="29">29</a>On jim řekl: "Amen, pravím vám, není nikoho, kdo opustil dům nebo ženu nebo bratry nebo rodiče nebo děti pro Boží království,</span> <span class="verse"><a name="30">30</a>aby v tomto čase nedostal mnohokrát víc a v přicházejícím věku život věčný."</span> <span class="verse"><a name="31">31</a>Vzal k sobě svých Dvanáct a řekl jim: "Hle, jdeme do Jeruzaléma a na Synu člověka se naplní všechno, co je psáno u proroků.</span> <span class="verse"><a name="32">32</a>Neboť bude vydán pohanům a budou se mu posmívat a tupit ho a plivat na něj,</span> <span class="verse"><a name="33">33</a>zbičují ho a zabijí; a třetího dne vstane."</span> <span class="verse"><a name="34">34</a>Oni však ničemu z toho nerozuměli, smysl těch slov jim zůstal skryt a nepochopili, co říkal.</span> <span class="verse"><a name="35">35</a>Když se Ježíš přiblížil k Jerichu, seděl u cesty jeden slepec a žebral.</span> <span class="verse"><a name="36">36</a>Když uslyšel, že kolem prochází zástup lidí, ptal se, co se to děje.</span> <span class="verse"><a name="37">37</a>Řekli mu, že tudy jde Ježíš Nazaretský.</span> <span class="verse"><a name="38">38</a>Tu zvolal: "Ježíši, Synu Davidův, smiluj se nade mnou!"</span> <span class="verse"><a name="39">39</a>Ti, kteří šli vpředu, ho napomínali, aby mlčel. On však tím více křičel: "Synu Davidův, smiluj se nade mnou!"</span> <span class="verse"><a name="40">40</a>Ježíš se zastavil a přikázal, aby ho k němu přivedli.</span> <span class="verse"><a name="41">41</a>Když se přiblížil, Ježíš se ho otázal: "Co chceš, abych učinil?" On odpověděl: "Pane, ať vidím."</span> <span class="verse"><a name="42">42</a>Ježíš mu řekl: "Prohlédni! Tvá víra tě uzdravila."</span> <span class="verse"><a name="43">43</a>Ihned prohlédl, šel za ním a oslavoval Boha. A všechen lid, který to viděl, vzdal Bohu chválu.</span> </p></div</div></div></body></html>