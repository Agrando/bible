<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/luke/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/luke">Luke</a> &gt <strong>Chapter 14</strong></div><p><span class="verse"><a name="1">1</a>Jednou v sobotu vešel Ježíš do domu jednoho z předních farizeů, aby jedl u jeho stolu; a oni si na něj dávali pozor.</span> <span class="verse"><a name="2">2</a>Tu se před ním objevil nějaký člověk stižený vodnatelností.</span> <span class="verse"><a name="3">3</a>Ježíš se obrátil na zákoníky a farizeje a otázal se jich: "Je dovoleno v sobotu uzdravovat, nebo ne?"</span> <span class="verse"><a name="4">4</a>Oni však mlčeli. I dotkl se ho a uzdravil jej a propustil.</span> <span class="verse"><a name="5">5</a>Jim pak řekl: "Spadne-li někomu z vás syn nebo vůl do nádrže, nevytáhnete ho hned i v den sobotní?"</span> <span class="verse"><a name="6">6</a>Na to mu nedovedli dát odpověď.</span> <span class="verse"><a name="7">7</a>Když pozoroval, jak si hosté vybírají přední místa, pověděl jim toto podobenství:</span> <span class="verse"><a name="8">8</a>"Pozve-li tě někdo na svatbu, nesedej si dopředu; vždyť mezi pozvanými může být někdo váženější, než jsi ty, a ten, kdo vás oba pozval, přijde a řekne ti:</span> <span class="verse"><a name="9">9</a>'Uvolni mu své místo!' a ty pak musíš s hanbou dozadu.</span> <span class="verse"><a name="10">10</a>Ale jsi-li pozván, jdi a posaď se na poslední místo; potom přijde ten, který tě pozval a řekne ti: 'Příteli, pojď dopředu!' Pak budeš mít čest přede všemi hosty.</span> <span class="verse"><a name="11">11</a>Neboť každý, kdo se povyšuje, bývá ponížen, a kdo se ponižuje, bude povýšen."</span> <span class="verse"><a name="12">12</a>Tomu, kdo jej pozval, Ježíš řekl: "Dáváš-li oběd nebo večeři, nezvi své přátele ani své bratry ani příbuzné ani bohaté sousedy, poněvadž oni by tě také pozvali a tak by se ti dostalo odplaty.</span> <span class="verse"><a name="13">13</a>Ale dáváš-li hostinu, pozvi chudé, zmrzačené, chromé a slepé.</span> <span class="verse"><a name="14">14</a>Blaze tobě, neboť nemají, čím ti odplatit; ale bude ti odplaceno při vzkříšení spravedlivých."</span> <span class="verse"><a name="15">15</a>Když to uslyšel jeden z hostí, řekl mu: "Blaze tomu, kdo bude jíst chléb v království Božím."</span> <span class="verse"><a name="16">16</a>Ježíš mu řekl: "Jeden člověk chystal velikou večeři a pozval mnoho lidí.</span> <span class="verse"><a name="17">17</a>Když měla hostina začít, poslal svého služebníka, aby řekl pozvaným: 'Pojďte, vše už je připraveno.'</span> <span class="verse"><a name="18">18</a>A začali se jeden jako druhý vymlouvat. První mu řekl: 'Koupil jsem pole a musím se jít na ně podívat. Prosím tě, přijmi mou omluvu.'</span> <span class="verse"><a name="19">19</a>Druhý řekl: 'Koupil jsem pět párů volů a jdu je vyzkoušet. Prosím tě, přijmi mou omluvu!'</span> <span class="verse"><a name="20">20</a>Další řekl: 'Oženil jsem se, a proto nemohu přijít.'</span> <span class="verse"><a name="21">21</a>Služebník se vrátil a oznámil to svému pánu. Tu se pán domu rozhněval a řekl svému služebníku: 'Vyjdi rychle na náměstí a do ulic města a přiveď sem chudé, zmrzačené, slepé a chromé.'</span> <span class="verse"><a name="22">22</a>A služebník řekl: 'Pane, stalo se, jak jsi rozkázal a ještě je místo.'</span> <span class="verse"><a name="23">23</a>Pán řekl služebníkovi: 'Vyjdi za lidmi na cesty a k ohradám a přinuť je, ať přijdou, aby se můj dům naplnil.</span> <span class="verse"><a name="24">24</a>Neboť vám pravím: Nikdo z těch mužů, kteří byli pozváni, neokusí mé večeře.'"</span> <span class="verse"><a name="25">25</a>Šly s ním veliké zástupy; obrátil se k nim a řekl:</span> <span class="verse"><a name="26">26</a>"Kdo přichází ke mně a nedovede se zříci svého otce a matky, své ženy a dětí, svých bratrů a sester, ano i sám sebe, nemůže být mým učedníkem.</span> <span class="verse"><a name="27">27</a>Kdo nenese svůj kříž a nejde za mnou, nemůže být mým učedníkem.</span> <span class="verse"><a name="28">28</a>Chce-li někdo z vás stavět věž, což si napřed nesedne a nespočítá náklad, má-li dost na dokončení stavby?</span> <span class="verse"><a name="29">29</a>Jinak - až položí základ a nebude moci dokončit - vysmějí se mu všichni, kteří to uvidí.</span> <span class="verse"><a name="30">30</a>'To je ten člověk', řeknou, 'který začal stavět, ale nemohl dokončit.'</span> <span class="verse"><a name="31">31</a>Nebo má-li nějaký král táhnout do boje, aby se střetl s jiným králem, což nezasedne nejprve k poradě, zda se může s deseti tisíci postavit tomu, kdo táhne s dvaceti tisíci?</span> <span class="verse"><a name="32">32</a>Nemůže-li, vyšle poselstvo, dokud je protivník ještě daleko, a žádá o podmínky míru.</span> <span class="verse"><a name="33">33</a>Tak ani žádný z vás, kdo se nerozloučí se vším, co má, nemůže být mým učedníkem.</span> <span class="verse"><a name="34">34</a>Dobrá je sůl. Jestliže však i sůl pozbude chuti, co jí dodá slanosti?</span> <span class="verse"><a name="35">35</a>Nehodí se na pole ani na hnojiště: vyhodí se ven. Kdo má uši k slyšení, slyš."</span> </p></div</div></div></body></html>