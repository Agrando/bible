<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/1pet/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/1pet">1 Peter</a> &gt <strong>Chapter 3</strong></div><p><span class="verse"><a name="1">1</a>Stejně i vy ženy, podřizujte se svým mužům; i když se někteří z nich vzpírají Božímu slovu, můžete je beze slov získat svým jednáním,</span> <span class="verse"><a name="2">2</a>když uvidí váš čistý život v bázni Boží.</span> <span class="verse"><a name="3">3</a>Pro vás se nehodí vnější ozdoba - splétat si vlasy, ověšovat se zlatem, střídat oděvy -</span> <span class="verse"><a name="4">4</a>nýbrž to, co je skryto v srdci a co je nepomíjitelné: tichý a pokojný duch; to je před Bohem převzácné.</span> <span class="verse"><a name="5">5</a>Tak se kdysi zdobily svaté ženy, které doufaly v Boha. Podřizovaly se svým mužům,</span> <span class="verse"><a name="6">6</a>tak jako Sára poslouchala Abrahama a 'nazvala jej pánem'. Vy jste jejími dcerami, jednáte-li dobře a nedáte se ničím zastrašit.</span> <span class="verse"><a name="7">7</a>Stejně i muži: když žijete se svými ženami, mějte pro ně porozumění, že jsou slabší; a prokazujte jim úctu, protože jsou spolu s vámi dědičkami daru života. Tak vašim modlitbám nebude nic překážet.</span> <span class="verse"><a name="8">8</a>Nakonec pak: Všichni buďte jedné mysli, soucitní, plní bratrské lásky, milosrdní a pokorní,</span> <span class="verse"><a name="9">9</a>neodplácejte zlým za zlé ani urážkou za urážku, naopak žehnejte; vždyť jste byli povoláni k tomu, abyste se stali dědici požehnání.</span> <span class="verse"><a name="10">10</a>'Chceš-li milovat život a vidět dobré dny, zdržuj jazyk od zlého a rty od lstivých slov,</span> <span class="verse"><a name="11">11</a>odvrať se od zlého a čiň dobré, hledej pokoj a usiluj o něj.</span> <span class="verse"><a name="12">12</a>Vždyť oči Páně hledí na spravedlivé a jeho uši jsou otevřeny jejich prosbám, ale tvář Páně je proti těm, kteří činí zlo.'</span> <span class="verse"><a name="13">13</a>Kdo vám ublíží, budete-li horlit pro dobro?</span> <span class="verse"><a name="14">14</a>Ale i kdybyste pro spravedlnost měli trpět, jste blahoslaveni. 'Strach z nich ať vás neděsí ani nezviklá</span> <span class="verse"><a name="15">15</a>a Pán, Kristus, budiž svatý' ve vašich srdcích. Buďte vždy připraveni dát odpověď každému, kdo by vás vyslýchal o naději, kterou máte,</span> <span class="verse"><a name="16">16</a>ale čiňte to s tichostí a s uctivostí. Když jste vystaveni pomluvám, zachovávejte si dobré svědomí, aby ti, kteří hanobí váš dobrý způsob života v Kristu, byli zahanbeni.</span> <span class="verse"><a name="17">17</a>Je přece lépe, abyste trpěli za dobré jednání, bude-li to snad vůle Boží, než za zlé činy.</span> <span class="verse"><a name="18">18</a>Vždyť i Kristus dal svůj život jednou provždy za hříchy, spravedlivý za nespravedlivé, aby nás přivedl k Bohu. Byl usmrcen v těle, ale obživen Duchem.</span> <span class="verse"><a name="19">19</a>Tehdy také přišel vyhlásit zvěst duchům ve vězení,</span> <span class="verse"><a name="20">20</a>kteří neuposlechli kdysi ve dnech Noémových. Tenkrát Boží shovívavost vyčkávala s trestem, pokud se stavěl koráb, v němž bylo z vody zachráněno jenom osm lidí.</span> <span class="verse"><a name="21">21</a>To je předobraz křtu, který nyní zachraňuje vás. Nejde v něm zajisté o odstranění tělesné špíny, nýbrž o dobré svědomí, k němuž se před Bohem zavazujeme - na základě vzkříšení Ježíše Krista,</span> <span class="verse"><a name="22">22</a>jenž jest na pravici Boží, když vstoupil do nebe a podřídil si anděly a vlády a mocnosti.</span> </p></div</div></div></body></html>