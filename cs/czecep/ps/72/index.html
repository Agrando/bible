<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 72</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/72"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 72</strong></div><p><span class="verse"><a name="1">1</a>Šalomounův. Bože, předej své soudy králi a svou spravedlnost královskému synu,</span> <span class="verse"><a name="2">2</a>aby obhajoval tvůj lid spravedlivě a tvé ponížené podle práva.</span> <span class="verse"><a name="3">3</a>Hory přinesou lidu pokoj a pahorky spravedlnost.</span> <span class="verse"><a name="4">4</a>Zjedná právo poníženým z lidu, dá zvítězit synům ubožáka, zdeptá utlačovatele.</span> <span class="verse"><a name="5">5</a>Budou se tě bát, dokud bude slunce, dokud potrvá měsíc, po všechna pokolení.</span> <span class="verse"><a name="6">6</a>Sestoupí jak déšť na posečenou louku, jako vláha svlažující zemi.</span> <span class="verse"><a name="7">7</a>V jeho dnech rozkvete spravedlivý, bude hojný pokoj, dokud nezanikne měsíc.</span> <span class="verse"><a name="8">8</a>A panovat bude od moře až k moři, od Řeky do dálav země.</span> <span class="verse"><a name="9">9</a>Divá sběř se před ním bude krčit, prach budou lízat jeho nepřátelé.</span> <span class="verse"><a name="10">10</a>Králové Taršíše a ostrovů přinesou dary, budou odvádět daň králové Šeby a Seby.</span> <span class="verse"><a name="11">11</a>Všichni králové se mu budou klanět, všechny národy mu budou sloužit.</span> <span class="verse"><a name="12">12</a>Vysvobodí ubožáka, jenž volá o pomoc, poníženého, jenž nemá pomocníka.</span> <span class="verse"><a name="13">13</a>Bude mít soucit s nuzným ubožákem, ubohým zachrání život.</span> <span class="verse"><a name="14">14</a>Vykoupí je z útisku a od násilí, jejich krev mu bude drahocená.</span> <span class="verse"><a name="15">15</a>Ať je živ! Budou mu dávat zlato z Šeby, ustavičně se za něj modlit, žehnat mu neustále.</span> <span class="verse"><a name="16">16</a>Země bude oplývat obilím, jež se bude vlnit i po vrcholech hor, jeho klasy budou jako libanónské cedry, obyvatelé měst pokvetou jak bylina země.</span> <span class="verse"><a name="17">17</a>Jeho jméno bude věčné, dokud potrvá slunce, poroste jeho jméno. Budou si jím žehnat, všechny národy ho budou blahoslavit.</span> <span class="verse"><a name="18">18</a>Buď požehnán Bůh Hospodin, Bůh Izraele; jedině on koná divy.</span> <span class="verse"><a name="19">19</a>Buď navěky požehnáno jeho slavné jméno, celou zemi nechť naplní jeho sláva! Amen, amen.</span> <span class="verse"><a name="20">20</a>Končí modlitby Davida, syna Jišajova.</span> </p></div</div></div></body></html>