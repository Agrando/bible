<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 40</strong></div><p><span class="verse"><a name="1">1</a>Pro předního zpěváka. Davidův, žalm.</span> <span class="verse"><a name="2">2</a>Všechnu naději jsem složil v Hospodina. On se ke mně sklonil, slyšel mě, když o pomoc jsem volal.</span> <span class="verse"><a name="3">3</a>Vytáhl mě z jámy zmaru, z tůně bahna, postavil mé nohy na skálu, dopřál mi bezpečně kráčet</span> <span class="verse"><a name="4">4</a>a do úst mi vložil novou píseň, chvalozpěv našemu Bohu. Uvidí to mnozí a pojme je bázeň, budou doufat v Hospodina.</span> <span class="verse"><a name="5">5</a>Blaze muži, který doufá v Hospodina, k obludám se neobrací, ani k těm, kteří se uchylují ke lži.</span> <span class="verse"><a name="6">6</a>Mnoho divů jsi už vykonal, můj Bože, Hospodine, ve tvých úmyslech s námi se ti nevyrovná nikdo. Chci je rozhlašovat, mluvit o nich, je jich tolik, že je vypovědět nelze.</span> <span class="verse"><a name="7">7</a>Obětní hod ani oběť přídavnou sis nepřál, nýbrž protesals mi uši; nežádals oběť zápalnou ani oběť za hřích.</span> <span class="verse"><a name="8">8</a>Tu jsem řekl: Hle, přicházím, jak ve svitku knihy o mně stojí psáno.</span> <span class="verse"><a name="9">9</a>Plnit, Bože můj, tvou vůli je mým přáním, tvůj zákon mám ve svém nitru.</span> <span class="verse"><a name="10">10</a>Zvěstoval jsem spravedlnost ve velikém shromáždění. Že v tom svým rtům nezbraňuji, víš sám, Hospodine.</span> <span class="verse"><a name="11">11</a>Spravedlnost tvou jsem ve svém srdci neskryl, hovořil jsem o tvé pravdě a tvé spáse. Nezatajil jsem tvé milosrdenství a věrnost velikému shromáždění.</span> <span class="verse"><a name="12">12</a>Ty mně, Hospodine, neodepřeš svoje slitování. Kéž mě stále opatruje tvoje milosrdenství a věrnost!</span> <span class="verse"><a name="13">13</a>Tolik zla mě obklopilo, že mu není počtu. Postihly mě moje nepravosti, že nemohu ani vzhlédnout. Je jich víc než vlasů na mé hlavě, odvahu jsem pozbyl.</span> <span class="verse"><a name="14">14</a>Hospodine, rač mě vysvobodit, Hospodine, na pomoc mi pospěš!</span> <span class="verse"><a name="15">15</a>Ať se zardí hanbou všichni, kteří mi o život ukládají a vzít mi jej chtějí, ať táhnou zpět, ať se stydí ti, kdo mi zlo přejí.</span> <span class="verse"><a name="16">16</a>Za svou hanebnost ať vzbuzují úděs ti, kdo mi říkají: "Dobře ti tak!"</span> <span class="verse"><a name="17">17</a>Ať jsou veselí a radují se z tebe všichni, kteří tě hledají; ať říkají stále: "Hospodin je velký" ti, kdo milují tvou spásu. [ (Psalms 40:18) Ač jsem ponížený ubožák, Panovník přec na mě myslí. Tys má pomoc, vysvoboditel můj, neotálej už, můj Bože! ]</span> </p></div</div></div></body></html>