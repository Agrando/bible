<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 27</strong></div><p><span class="verse"><a name="1">1</a>Davidův. Hospodin je světlo mé a moje spása, koho bych se bál? Hospodin je záštita mého života, z koho bych měl strach?</span> <span class="verse"><a name="2">2</a>Když se na mě vrhli zlovolníci, aby pozřeli mé tělo, protivníci, moji nepřátelé, sami klopýtli a padli.</span> <span class="verse"><a name="3">3</a>Kdyby se proti mně položilo vojsko, mé srdce nepocítí bázeň, kdyby proti mně i bitva vzplála, přece budu doufat.</span> <span class="verse"><a name="4">4</a>O jedno jsem prosil Hospodina a jen o to budu usilovat: abych v domě Hospodinově směl bydlet po všechny dny, co živ budu, abych patřil na Hospodinovu vlídnost a zpytoval jeho vůli v chrámu.</span> <span class="verse"><a name="5">5</a>On mě ve zlý den schová ve svém stánku, ukryje mě v skrýši svého stanu, na skálu mě zvedne.</span> <span class="verse"><a name="6">6</a>Již teď zvedám hlavu nad své nepřátele kolem. V jeho stanu budu obětovat své oběti za hlaholu polnic, budu zpívat, prozpěvovat žalmy Hospodinu.</span> <span class="verse"><a name="7">7</a>Hospodine, slyš můj hlas, když volám, smiluj se nade mnou, odpověz mi!</span> <span class="verse"><a name="8">8</a>Mé srdce si opakuje tvoji výzvu: "Hledejte mou tvář." Hospodine, tvář tvou hledám.</span> <span class="verse"><a name="9">9</a>Svoji tvář přede mnou neukrývej, v hněvu nezamítej svého služebníka. Ty jsi byl má pomoc, neodvrhuj mě a neopouštěj, Bože, moje spáso.</span> <span class="verse"><a name="10">10</a>I kdyby mě opustil můj otec, moje matka, Hospodin se mě vždy ujme.</span> <span class="verse"><a name="11">11</a>Hospodine, ukaž mi svou cestu, veď mě rovnou stezkou navzdory těm, kdo proti mně sočí.</span> <span class="verse"><a name="12">12</a>Nevydávej mě zvůli mých protivníků! Zvedli se proti mně křiví svědkové, i ten, z něhož násilí čiší.</span> <span class="verse"><a name="13">13</a>Jak bych nevěřil, že budu hledět na Hospodinovu dobrotivost v zemi živých!</span> <span class="verse"><a name="14">14</a>Naději slož v Hospodina. Buď rozhodný, buď udatného srdce, naději slož v Hospodina!</span> </p></div</div></div></body></html>