<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 69</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/69"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 69</strong></div><p><span class="verse"><a name="1">1</a>Pro předního zpěváka, podle "Lilií". Davidův.</span> <span class="verse"><a name="2">2</a>Zachraň mě, můj Bože, vody mi pronikly k duši!</span> <span class="verse"><a name="3">3</a>V bahně hlubiny se topím, není na čem stanout, do hlubokých vod se nořím, dravý proud mě vleče.</span> <span class="verse"><a name="4">4</a>Volám do umdlení, hrdlo zanícené, Boha vyhlížím, až zrak mi vypovídá.</span> <span class="verse"><a name="5">5</a>Víc než vlasů na mé hlavě je těch, kdo mě bez důvodů nenávidí; zdatní jsou, kdo umlčet mě chtějí, zrádní nepřátelé! Co jsem neuchvátil, mám teď vracet.</span> <span class="verse"><a name="6">6</a>Ty znáš, Bože, moji pošetilost, čím jsem se kdy provinil, ti není skryto.</span> <span class="verse"><a name="7">7</a>Kvůli mně však ať se nemusejí hanbit, kdo složili svou naději v tebe, Panovníku, Hospodine zástupů, ať kvůli mně se nemusejí stydět ti, kdo tě hledají, Bože Izraele!</span> <span class="verse"><a name="8">8</a>Snáším potupu přec kvůli tobě, stud pokryl mé tváře.</span> <span class="verse"><a name="9">9</a>Za cizího mě mají mí bratři, cizincem jsem pro syny své matky,</span> <span class="verse"><a name="10">10</a>neboť horlivost o tvůj dům mě strávila, tupení těch, kdo tě tupí, padlo na mne.</span> <span class="verse"><a name="11">11</a>Postil jsem se, vyplakal si oči, ale v potupu se mi to obrátilo.</span> <span class="verse"><a name="12">12</a>Oblékl jsem si žíněné roucho a stal se pro ně pořekadlem.</span> <span class="verse"><a name="13">13</a>O mně klevetí, kdo sedávají v bráně, pijani si o mně popěvují.</span> <span class="verse"><a name="14">14</a>Ale má modlitba spěje, Hospodine, k tobě, je čas přízně, Bože nejvýš milosrdný, odpověz mi, věrný dárce spásy,</span> <span class="verse"><a name="15">15</a>vysvoboď mě z bahna, ať se neutopím! Kéž jsem vysvobozen z rukou těch, kteří mě nenávidí, z hlubokých vod.</span> <span class="verse"><a name="16">16</a>Ať mě neodvleče dravý vodní proud, ať hlubina mě nepohltí, ať nade mnou studnice nezavře ústa!</span> <span class="verse"><a name="17">17</a>Odpověz mi, Hospodine, vždyť tvé milosrdenství je dobrotivé, pro své velké slitování shlédni na mne,</span> <span class="verse"><a name="18">18</a>neskrývej tvář před svým služebníkem, když se soužím, pospěš, odpověz mi,</span> <span class="verse"><a name="19">19</a>buď mi blízko, zastaň se mne, vykup mě kvůli mým nepřátelům!</span> <span class="verse"><a name="20">20</a>Ty víš, jak jsem tupen, ostouzen a haněn, máš před sebou všechny moje protivníky.</span> <span class="verse"><a name="21">21</a>Srdce potupou mi puká, jsem jak ochrnulý. Na soucit jsem čekal, ale marně; na ty, kdo by potěšili - nenašel se nikdo.</span> <span class="verse"><a name="22">22</a>Do jídla mi dali žluč, když jsem žíznil, dali mi pít ocet.</span> <span class="verse"><a name="23">23</a>Jejich stůl se jim staň osidlem a těm, kdo jsou s nimi zajedno, buď léčkou.</span> <span class="verse"><a name="24">24</a>Dej, ať se jim zatmí v očích, aby neviděli, jejich bedra ustavičně zbavuj síly.</span> <span class="verse"><a name="25">25</a>Vylej na ně svůj hrozný hněv, tvůj planoucí hněv ať postihne je.</span> <span class="verse"><a name="26">26</a>Jejich hradiště ať zpustne, v jejich stanech ať nebydlí nikdo.</span> <span class="verse"><a name="27">27</a>Neboť toho, kterého jsi ty zbil, pronásledovali, vypravují o bolesti těch, které jsi proklál.</span> <span class="verse"><a name="28">28</a>Sečti jejich nepravosti, ať před tebou nejsou spravedliví.</span> <span class="verse"><a name="29">29</a>Nechť jsou vymazáni z knihy živých, nezapsáni mezi spravedlivé.</span> <span class="verse"><a name="30">30</a>Jsem ponížen, bolestí se soužím, avšak hradem je mi, Bože, tvoje spása.</span> <span class="verse"><a name="31">31</a>Písní budu chválit jméno Boží, velebit je budu díkůvzdáním.</span> <span class="verse"><a name="32">32</a>Hospodin to přijme raději než býka, býčka s paznehty a rohy.</span> <span class="verse"><a name="33">33</a>Pokorní to spatří a budou mít radost; kdo se dotazujete na Boží vůli, okřeje v srdci.</span> <span class="verse"><a name="34">34</a>Vždyť Hospodin ubožáky slyší, nepohrdá svými, když jsou uvězněni.</span> <span class="verse"><a name="35">35</a>Ať ho chválí nebesa i země, moře se vším, co se v nich hemží,</span> <span class="verse"><a name="36">36</a>neboť Bůh zachrání Sijón a zbuduje judská města; budou tam sídlit a je mít ve vlastnictví. [ (Psalms 69:37) Potomstvo jeho služebníků je bude dědičně držet; budou v nich bydlet ti, kdo milují jeho jméno. ]</span> </p></div</div></div></body></html>