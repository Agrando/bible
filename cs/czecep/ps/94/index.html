<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 94</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/94"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 94</strong></div><p><span class="verse"><a name="1">1</a>Bože mstiteli, Hospodine, Bože mstiteli, zaskvěj se!</span> <span class="verse"><a name="2">2</a>Povznes se výše, ty soudce země, dej odplatu pyšným.</span> <span class="verse"><a name="3">3</a>Dlouho ještě svévolníci, Hospodine, dlouho ještě svévolníci budou jásat?</span> <span class="verse"><a name="4">4</a>Chrlí drzé řeči, chvástají se všichni pachatelé ničemností</span> <span class="verse"><a name="5">5</a>a deptají tvůj lid, Hospodine, činí příkoří dědictví tvému,</span> <span class="verse"><a name="6">6</a>vraždí vdovu a bezdomovce, sirotky zabíjejí.</span> <span class="verse"><a name="7">7</a>Říkají: "Hospodin nevidí, Bůh Jákobův to nepostřehne."</span> <span class="verse"><a name="8">8</a>Přijdete na to, vy tupci z lidu, hlupáci, pochopíte to někdy?</span> <span class="verse"><a name="9">9</a>Neslyší snad ten, jenž učinil ucho? Nedívá se snad ten, jenž vytvořil oko?</span> <span class="verse"><a name="10">10</a>Neumí snad trestat ten, jenž kárá pronárody, ten, jenž učí člověka, co by měl vědět?</span> <span class="verse"><a name="11">11</a>Hospodin zná smýšlení lidí; jsou pouhý vánek.</span> <span class="verse"><a name="12">12</a>Blaze muži, jehož, Hospodine, káráš, jehož svým zákonem vyučuješ:</span> <span class="verse"><a name="13">13</a>Dopřeješ mu klidu ve zlých dnech, zatímco se bude kopat jáma svévolníku.</span> <span class="verse"><a name="14">14</a>Vždyť Hospodin lid svůj neodvrhne, své dědictví neopustí.</span> <span class="verse"><a name="15">15</a>Na soudu opět zavládne spravedlnost, půjdou za ní všichni, kteří mají přímé srdce.</span> <span class="verse"><a name="16">16</a>Kdo se mne zastane proti zlovolníkům? Kdo se za mne postaví proti pachatelům ničemností?</span> <span class="verse"><a name="17">17</a>Kdyby mi Hospodin nepomáhal, zakrátko bych bydlel v říši ticha.</span> <span class="verse"><a name="18">18</a>Řeknu-li: "Už ujíždí mi noha", podepře mě tvé milosrdenství, Hospodine.</span> <span class="verse"><a name="19">19</a>Když v mém nitru roste neklid, naplní mě útěcha tvá potěšením.</span> <span class="verse"><a name="20">20</a>Může být tvým spojencem trůn zhouby, který proti právu jen trápení plodí?</span> <span class="verse"><a name="21">21</a>Napadají duši spravedlivou, nevinnou krev viní ze svévole.</span> <span class="verse"><a name="22">22</a>Ale Hospodin je můj hrad nedobytný, můj Bůh je má útočištná skála.</span> <span class="verse"><a name="23">23</a>Obrátí proti nim jejich ničemnosti, umlčí je jejich vlastní zlobou, umlčí je Hospodin, Bůh náš!</span> </p></div</div></div></body></html>