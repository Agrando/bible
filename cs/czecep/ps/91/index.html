<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 91</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/91"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 91</strong></div><p><span class="verse"><a name="1">1</a>Kdo v úkrytu Nejvyššího bydlí, přečká noc ve stínu Všemocného.</span> <span class="verse"><a name="2">2</a>Říkám o Hospodinu: "Mé útočiště, má pevná tvrz je můj Bůh, v nějž doufám."</span> <span class="verse"><a name="3">3</a>Vysvobodí tě z osidla lovce, ze zhoubného moru.</span> <span class="verse"><a name="4">4</a>Přikryje tě svými perutěmi, pod jeho křídly máš útočiště; pavézou a krytem je ti jeho věrnost.</span> <span class="verse"><a name="5">5</a>Nelekej se hrůzy noci ani šípu, který létá ve dne,</span> <span class="verse"><a name="6">6</a>moru, jenž se plíží temnotami, nákazy, jež šíří zhoubu za poledne.</span> <span class="verse"><a name="7">7</a>Byť jich po tvém boku padlo tisíc, byť i deset tisíc tobě po pravici, tebe nestihne nic takového.</span> <span class="verse"><a name="8">8</a>Na vlastní oči to spatříš, uzříš odplatu, jež stihne svévolníky.</span> <span class="verse"><a name="9">9</a>Máš-li útočiště v Hospodinu, u Nejvyššího svůj domov,</span> <span class="verse"><a name="10">10</a>nestane se ti nic zlého, pohroma se k tvému stanu nepřiblíží.</span> <span class="verse"><a name="11">11</a>On svým andělům vydal o tobě příkaz, aby tě chránili na všech tvých cestách.</span> <span class="verse"><a name="12">12</a>Na rukou tě budou nosit, aby sis o kámen nohu neporanil;</span> <span class="verse"><a name="13">13</a>po lvu a po zmiji šlapat budeš, pošlapeš lvíče i draka.</span> <span class="verse"><a name="14">14</a>Dám mu vyváznout, neboť je mi oddán, budu jeho hradem, on zná moje jméno.</span> <span class="verse"><a name="15">15</a>Až mě bude volat, odpovím mu, v soužení s ním budu, ubráním ho, obdařím ho slávou,</span> <span class="verse"><a name="16">16</a>dlouhých let dopřeji mu do sytosti, ukáži mu svoji spásu.</span> </p></div</div></div></body></html>