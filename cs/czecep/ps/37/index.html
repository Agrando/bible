<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 37</strong></div><p><span class="verse"><a name="1">1</a>Davidův. Nevzrušuj se kvůli zlovolníkům, nezáviď těm, kdo jednají podle.</span> <span class="verse"><a name="2">2</a>Uvadají rychle jako tráva, jak zelené býlí zvadnou.</span> <span class="verse"><a name="3">3</a>Doufej v Hospodina, konej dobro, v zemi přebývej a zachovávej věrnost.</span> <span class="verse"><a name="4">4</a>Hledej blaho v Hospodinu, dá ti vše, oč požádá tvé srdce.</span> <span class="verse"><a name="5">5</a>Svou cestu svěř Hospodinu, doufej v něho, on sám bude jednat.</span> <span class="verse"><a name="6">6</a>Dá, že tvoje spravedlnost zazáří jak světlo, jako polední jas tvoje právo.</span> <span class="verse"><a name="7">7</a>Ztiš se před Hospodinem a čekej na něj. Nevzrušuj se kvůli tomu, kdo jde úspěšně svou cestou, nad tím, kdo strojí pikle.</span> <span class="verse"><a name="8">8</a>Odlož hněv a zanech rozhořčení, nevzrušuj se, ať se nedopustíš zlého,</span> <span class="verse"><a name="9">9</a>neboť zlovolníci budou vymýceni, ale kdo naději skládá v Hospodina, obdrží zemi.</span> <span class="verse"><a name="10">10</a>Ještě maličko a bude po svévolníkovi, všimneš-li si jeho místa, bude prázdné.</span> <span class="verse"><a name="11">11</a>Ale pokorní obdrží zemi a bude je blažit dokonalý pokoj.</span> <span class="verse"><a name="12">12</a>Proti spravedlivému strojí svévolník pikle, skřípe proti němu svými zuby.</span> <span class="verse"><a name="13">13</a>Je však Panovníkovi jen k smíchu, vždyť on vidí, že jeho den přijde.</span> <span class="verse"><a name="14">14</a>Svévolníci tasí meč, luk napínají, chtějí srazit poníženého a ubožáka, zabít ty, kdo chodí přímou cestou.</span> <span class="verse"><a name="15">15</a>Jejich meč však jim do srdce vnikne, jejich luky budou zpřeráženy.</span> <span class="verse"><a name="16">16</a>Lepší je to málo, co má spravedlivý, než bohatství mnoha svévolníků,</span> <span class="verse"><a name="17">17</a>neboť svévolníkům budou přeraženy paže, kdežto spravedlivé Hospodin vždy podepírá.</span> <span class="verse"><a name="18">18</a>Hospodinu jsou známy dny bezúhonných, jejich dědictví potrvá věčně.</span> <span class="verse"><a name="19">19</a>V čase zlém nebudou zahanbeni, najedí se dosyta i za dnů hladu.</span> <span class="verse"><a name="20">20</a>Avšak svévolníci zhynou, nepřátelé Hospodinovi se vytratí jak půvab lučin, vytratí se v dýmu.</span> <span class="verse"><a name="21">21</a>Svévolník si půjčuje a k splácení se nemá, spravedlivý se však slituje a dává.</span> <span class="verse"><a name="22">22</a>Požehnaní, ti obdrží zemi, zlořečení budou vymýceni.</span> <span class="verse"><a name="23">23</a>Hospodin činí krok muže pevným, našel zalíbení v jeho cestě.</span> <span class="verse"><a name="24">24</a>I kdyby klesal, nikdy neupadne, neboť Hospodin podpírá jeho ruku.</span> <span class="verse"><a name="25">25</a>Od své mladosti, a jsem už starý, jsem neviděl, že by byl opuštěn spravedlivý, nebo že by jeho potomci žebrali o chléb.</span> <span class="verse"><a name="26">26</a>Slituje se kdykoli a vypomůže půjčkou, také jeho potomci jsou požehnáním.</span> <span class="verse"><a name="27">27</a>Odstup od zla, konej dobro, navěky pak budeš bydlet v zemi,</span> <span class="verse"><a name="28">28</a>neboť Hospodin miluje právo a své věrné neopouští. Pod jeho ochranou budou věčně, kdežto plémě svévolníků bude vymýceno.</span> <span class="verse"><a name="29">29</a>Spravedliví obdrží zemi a budou v ní bydlet navždy.</span> <span class="verse"><a name="30">30</a>Ústa spravedlivého pronášejí moudrost, jeho jazyk vyhlašuje právo.</span> <span class="verse"><a name="31">31</a>Má v svém srdci Boží zákon, jeho kroky nezakolísají.</span> <span class="verse"><a name="32">32</a>Svévolník však číhá na spravedlivého, chce ho uštvat k smrti.</span> <span class="verse"><a name="33">33</a>Ale Hospodin ho v jeho ruce neponechá, nedopustí, aby svévolně byl souzen.</span> <span class="verse"><a name="34">34</a>Slož naději v Hospodina, drž se jeho cesty; povýší tě a obdržíš zemi a spatříš, jak budou svévolníci vymýceni.</span> <span class="verse"><a name="35">35</a>Viděl jsem krutého svévolníka: Rozpínal se jako bujné křoví;</span> <span class="verse"><a name="36">36</a>odešel a není, hledal jsem ho, nebyl k nalezení.</span> <span class="verse"><a name="37">37</a>Přidržuj se bezúhonného, hleď na přímého; pokojný muž bude mít potomstvo.</span> <span class="verse"><a name="38">38</a>Zato vzpurní budou do jednoho vyhlazeni, potomstvo svévolníků bude vymýceno.</span> <span class="verse"><a name="39">39</a>Hospodin je spása spravedlivých, záštitou v čas soužení jim bývá.</span> <span class="verse"><a name="40">40</a>Hospodin jim pomáhá a vyváznout jim dává, dá jim z moci svévolníků vyváznout a zachrání je, protože se k němu utíkají.</span> </p></div</div></div></body></html>