<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 79</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/79"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 79</strong></div><p><span class="verse"><a name="1">1</a>Žalm pro Asafa. Bože, vtrhly pronárody do dědictví tvého, tvůj svatý chrám poskvrnily, Jeruzalém obrátily v hromady sutin!</span> <span class="verse"><a name="2">2</a>Mrtvoly tvých služebníků daly za potravu nebeskému ptactvu, těla tobě věrných zemské zvěři.</span> <span class="verse"><a name="3">3</a>Prolévaly jejich krev okolo Jeruzaléma jak vodu, a nebyl, kdo by je pohřbil.</span> <span class="verse"><a name="4">4</a>Tupení svých sousedů jsme vystaveni, svému okolí jsme pro smích, pro pošklebky.</span> <span class="verse"><a name="5">5</a>Dlouho ještě, Hospodine? Chceš se pořád hněvat? Bude tvoje rozhorlení planout jako oheň?</span> <span class="verse"><a name="6">6</a>Vylej svoje rozhořčení na pronárody, jež neznají se k tobě, na království, která nevzývají tvoje jméno;</span> <span class="verse"><a name="7">7</a>vždyť pozřely Jákoba a zpustošily jeho nivy.</span> <span class="verse"><a name="8">8</a>Nepřipomínej nám staré nepravosti, pospěš nám vstříc se svým slitováním, jsme naprosto vyčerpáni.</span> <span class="verse"><a name="9">9</a>Bože, naše spáso, pomoz nám pro slávu svého jména, vysvoboď nás, zprosť nás hříchů pro své jméno!</span> <span class="verse"><a name="10">10</a>Proč by měly pronárody říkat: "Kde je ten jejich Bůh?" Kéž by pronárody poznaly před naším zrakem pomstu za prolitou krev tvých služebníků.</span> <span class="verse"><a name="11">11</a>Kéž k tobě pronikne sténání vězňů! Mocnou paží svou zachovej syny smrti!</span> <span class="verse"><a name="12">12</a>Našim sousedům vrať sedminásobně do klína potupu, jíž potupili tebe, Panovníku.</span> <span class="verse"><a name="13">13</a>My, tvůj lid - ovce, jež paseš, budeme ti navěky, po všechna pokolení, vzdávat chválu a vyprávět o tvých chvályhodných činech.</span> </p></div</div></div></body></html>