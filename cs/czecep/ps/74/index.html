<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 74</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/74"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 74</strong></div><p><span class="verse"><a name="1">1</a>Poučující, pro Asafa. Bože, zanevřel jsi na nás natrvalo? Tvůj hněv dýmá proti ovcím, které paseš.</span> <span class="verse"><a name="2">2</a>Rozpomeň se na svou pospolitost, kterou jsi před věky získal, na svůj dědičný kmen, jejž sis vykoupil, na horu Sijón, kde bydlíš.</span> <span class="verse"><a name="3">3</a>Zaměř kroky vzhůru k trvající spoušti, ve svatyni nepřítel vše zničil.</span> <span class="verse"><a name="4">4</a>Ve tvém shromáždění zněl řev protivníků, svá vítězná znamení tu postavili.</span> <span class="verse"><a name="5">5</a>Ví se, že tak, jako když se zvedá širočina vzhůru v spleti stromů,</span> <span class="verse"><a name="6">6</a>nyní otloukali řezby ve svatyni sekerou a mlatem.</span> <span class="verse"><a name="7">7</a>Tvou svatyni podpálili a příbytek tvého jména znesvětili, strhli k zemi.</span> <span class="verse"><a name="8">8</a>V srdci si řekli: "Jejich rod úplně vyhubíme!" Vypálili všechna místa Božích shromáždění v zemi.</span> <span class="verse"><a name="9">9</a>Svá znamení nevidíme, proroka už není, neví nikdo z nás, co přijde.</span> <span class="verse"><a name="10">10</a>Jak dlouho se, Bože, smí protivník rouhat? Smí nepřítel znevažovat trvale tvé jméno?</span> <span class="verse"><a name="11">11</a>Proč stahuješ ruku nazpět? Zvedni svou pravici z klína, skoncuj s nimi!</span> <span class="verse"><a name="12">12</a>Bůh je můj Král odedávna, on uprostřed země koná spásné činy.</span> <span class="verse"><a name="13">13</a>Svou mocí jsi rozkymácel moře, drakům na vodách roztříštils hlavy,</span> <span class="verse"><a name="14">14</a>rozdrtil jsi hlavy livjátana, dals ho sežrat hordě divé sběře,</span> <span class="verse"><a name="15">15</a>rozpoltil jsi skálu, vytryskl pramen i potok, vysušil jsi mocné říční toky.</span> <span class="verse"><a name="16">16</a>Tobě patří den, i noc je tvoje, tys upevnil světlo noci i slunce,</span> <span class="verse"><a name="17">17</a>ty sám jsi vytyčil veškerá pomezí země, vytvořils léto i zimu.</span> <span class="verse"><a name="18">18</a>Hospodine, rozpomeň se na rouhání nepřítele, na zbloudilý lid, jenž znevážil tvé jméno.</span> <span class="verse"><a name="19">19</a>Nevydávej život své hrdličky dravci, na život svých ponížených nikdy nezapomeň,</span> <span class="verse"><a name="20">20</a>přihlédni ke smlouvě! Plno doupat násilí je v temných koutech země.</span> <span class="verse"><a name="21">21</a>Kéž zdeptaný není znovu tupen, ponížený ubožák ať chválí tvoje jméno!</span> <span class="verse"><a name="22">22</a>Povstaň, Bože, a své pře se ujmi, rozpomeň se, že ti bloud utrhá denně.</span> <span class="verse"><a name="23">23</a>Nezapomeň na křik protivníků, na ten ustavičně stoupající hukot útočníků!</span> </p></div</div></div></body></html>