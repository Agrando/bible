<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 55</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/55"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 55</strong></div><p><span class="verse"><a name="1">1</a>Pro předního zpěváka za doprovodu strunných nástrojů. Poučující, Davidův.</span> <span class="verse"><a name="2">2</a>Dopřej, Bože, modlitbě mé sluchu, neskrývej se před mou prosbou.</span> <span class="verse"><a name="3">3</a>Věnuj mi pozornost, odpověz mi, lkám a sténám, zmateně se toulám,</span> <span class="verse"><a name="4">4</a>neboť nepřítel mi spílá, svévolník mě tísní, chtěli by mě zlomit ničemnostmi, štvou proti mně plni vzteku.</span> <span class="verse"><a name="5">5</a>Srdce se mi v hrudi svírá, přepadly mě hrůzy smrti,</span> <span class="verse"><a name="6">6</a>padá na mě strach a chvění, zděšení mě zachvátilo.</span> <span class="verse"><a name="7">7</a>Pravím: Kéž bych měl křídla jako holubice, uletěl bych, usadil se jinde.</span> <span class="verse"><a name="8">8</a>Ano, daleko bych letěl, pobýval bych v poušti,</span> <span class="verse"><a name="9">9</a>spěchal do bezpečí před náporem větru, před vichřicí.</span> <span class="verse"><a name="10">10</a>Ve zmatek je uveď, Panovníku, jazyky jim rozdvoj, v městě vidím násilí a sváry,</span> <span class="verse"><a name="11">11</a>ve dne v noci po hradbách se plíží, ničemnost a trápení jsou v jeho středu,</span> <span class="verse"><a name="12">12</a>v jeho středu běsní zhouba, týrání a lest se nehnou z ulic.</span> <span class="verse"><a name="13">13</a>Není to nepřítel, kdo mě tupí, to bych přece snesl; nade mne se nevypíná ten, který mě nenávidí, před tím bych se ukryl,</span> <span class="verse"><a name="14">14</a>jsi to však ty, člověk jako já, můj druh a přítel!</span> <span class="verse"><a name="15">15</a>Ten nejlepší vztah nás pojil, za bouřného jásotu jsme chodívali do Božího domu.</span> <span class="verse"><a name="16">16</a>Ať je překvapí smrt, ať zaživa sejdou do podsvětí! Jen zloba je v jejich doupatech, je v jejich středu.</span> <span class="verse"><a name="17">17</a>A já volám k Bohu, Hospodin mě spasí.</span> <span class="verse"><a name="18">18</a>Večer, zrána, za poledne lkám a sténám. - Vyslyšel můj hlas!</span> <span class="verse"><a name="19">19</a>On vykoupí mě z války, daruje mi pokoj, ač jich proti mně je tolik.</span> <span class="verse"><a name="20">20</a>Slyší Bůh a pokoří je, on, jenž odedávna trůní, když se změnit nechtějí a nebojí se Boha.</span> <span class="verse"><a name="21">21</a>Leckdo vztáhne ruku na ty, kteří v pokoji s ním žijí, jeho smlouvu znesvěcuje.</span> <span class="verse"><a name="22">22</a>Lichotek má plná ústa, ale v srdci válku. Hladší nad olej jsou jeho slova, ale jsou to vytasené meče.</span> <span class="verse"><a name="23">23</a>Na Hospodina slož svoji starost, postará se o tebe a nedopustí, aby se kdy spravedlivý zhroutil. [ (Psalms 55:24) Ty je, Bože, srázíš v jámu zkázy. Ti, kdo prolévají krev a stavějí vše na lsti, nedožijí ani poloviny svých dnů. Já však doufám v tebe! ]</span> </p></div</div></div></body></html>