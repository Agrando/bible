<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 59</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/59"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 59</strong></div><p><span class="verse"><a name="1">1</a>Pro předního zpěváka, jako: "Nevyhlazuj!" Davidův, pamětní zápis, když Saul dal střežit dům, aby ho usmrtil.</span> <span class="verse"><a name="2">2</a>Vysvoboď mě od mých nepřátel, můj Bože, buď mi hradem proti útočníkům.</span> <span class="verse"><a name="3">3</a>Vysvoboď mě od těch, kdo páchají ničemnosti, zachraň mě před těmi, kdo prolévají krev.</span> <span class="verse"><a name="4">4</a>Hle, jak nástrahy mi strojí, mocní srocují se proti mně, ne snad pro nevěrnost nebo můj hřích, Hospodine,</span> <span class="verse"><a name="5">5</a>sbíhají se, aby zakročili, ne však kvůli nepravosti. Vzbuď se, pojď mi vstříc a pohleď!</span> <span class="verse"><a name="6">6</a>Hospodine, Bože zástupů, ty jsi Bůh Izraele. Procitni a ztrestej všechny pronárody, neměj slitování s nikým, kdo by věrolomně páchal ničemnosti.</span> <span class="verse"><a name="7">7</a>K večeru se navracejí, skučí jako psi a pobíhají kolem města.</span> <span class="verse"><a name="8">8</a>Hle, co chrlí jejich ústa! Mezi jejich rty jsou meče, že prý: "Kdo to slyší?"</span> <span class="verse"><a name="9">9</a>Ty se jim však, Hospodine, směješ, všechny pronárody jsou ti k smíchu.</span> <span class="verse"><a name="10">10</a>Moje sílo, budu se tě držet! Bůh je přece hrad můj nedobytný.</span> <span class="verse"><a name="11">11</a>Bůh můj milosrdný jde přede mnou, Bůh mi dá, že spatřím pád těch, kdo proti mně sočí.</span> <span class="verse"><a name="12">12</a>Jen je nepobíjej, aby můj lid nezapomněl; rozežeň je mocí svou a sraz je, ty jsi náš štít, Panovníku!</span> <span class="verse"><a name="13">13</a>Hříchem svých úst, slovem svých rtů, vlastní pýchou ať jsou polapeni za kletbu a za lež, které vyřkli.</span> <span class="verse"><a name="14">14</a>Skoncuj v rozhořčení, skoncuj s nimi, ať poznají, že Bůh vládne v Jákobovi i v dálavách země!</span> <span class="verse"><a name="15">15</a>K večeru se navracejí, skučí jako psi a pobíhají kolem města.</span> <span class="verse"><a name="16">16</a>Za potravou sem a tam se honí, když se nenasytí, zůstávají přes noc.</span> <span class="verse"><a name="17">17</a>Já však budu zpívat o tvé síle, nad tvým milosrdenstvím hned zrána budu plesat. Vždyť ses mi stal nedobytným hradem, útočištěm v den soužení mého. [ (Psalms 59:18) Moje sílo, o tobě chci žalmy zpívat. Bůh je přece hrad můj nedobytný, Bůh můj milosrdný. ]</span> </p></div</div></div></body></html>