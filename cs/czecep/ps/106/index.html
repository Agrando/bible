<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 106</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/106"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 106</strong></div><p><span class="verse"><a name="1">1</a>Haleluja. Chválu vzdejte Hospodinu, protože je dobrý, jeho milosrdenství je věčné.</span> <span class="verse"><a name="2">2</a>Kdo vylíčí bohatýrské činy Hospodina, kdo rozhlásí všechnu chválu o něm?</span> <span class="verse"><a name="3">3</a>Blaze těm, kteří se drží práva, tomu, kdo si v každém čase vede spravedlivě.</span> <span class="verse"><a name="4">4</a>Hospodine, rozpomeň se na mě pro přízeň, jíž svůj lid zahrnuješ, navštiv mě svou spásou,</span> <span class="verse"><a name="5">5</a>abych směl spatřit dobro tvých vyvolených, abych se radoval radostí národa tvého, abych společně s tvým dědictvím o tobě s chloubou mluvil.</span> <span class="verse"><a name="6">6</a>Zhřešili jsme už se svými otci, provinili jsme se, svévolně si vedli.</span> <span class="verse"><a name="7">7</a>Naši otcové v Egyptě nepochopili tvé divy, tvé hojné milosrdenství si nepřipomínali, vzepřeli se při moři, při moři Rákosovém.</span> <span class="verse"><a name="8">8</a>On však je zachránil pro své jméno, aby v známost uvedl svou bohatýrskou sílu.</span> <span class="verse"><a name="9">9</a>Obořil se na Rákosové moře a vyschlo, propastnými tůněmi je vedl jako pouští.</span> <span class="verse"><a name="10">10</a>Zachránil je z rukou toho, kdo je nenáviděl, vykoupil je z rukou nepřítele.</span> <span class="verse"><a name="11">11</a>Jejich protivníky přikryly vody, nezůstal z nich ani jeden.</span> <span class="verse"><a name="12">12</a>Tehdy uvěřili jeho slovům, do zpěvu se dali k jeho chvále.</span> <span class="verse"><a name="13">13</a>Rychle však na jeho činy zapomněli, nečekali trpělivě na jeho pokyn.</span> <span class="verse"><a name="14">14</a>Chtivostí se dali strhnout v poušti, pokoušeli Boha v pustém kraji.</span> <span class="verse"><a name="15">15</a>On jim splnil jejich prosbu, ale stihl je pak úbytěmi.</span> <span class="verse"><a name="16">16</a>V táboře žárlili na Mojžíše, na Árona, jenž byl Hospodinův svatý;</span> <span class="verse"><a name="17">17</a>tu se rozevřela země, Dátana pohltila a přikryla Abírámův spolek.</span> <span class="verse"><a name="18">18</a>Proti jejich spolku vyšlehl oheň, svévolníky sežehl plamen.</span> <span class="verse"><a name="19">19</a>Na Chorébu udělali býčka, klaněli se slité modle,</span> <span class="verse"><a name="20">20</a>zaměnili svoji Slávu za podobu býka, býložravce.</span> <span class="verse"><a name="21">21</a>Zapomněli na Boha, svou spásu, který v Egyptě konal tak velké věci,</span> <span class="verse"><a name="22">22</a>v zemi Chámově úžasné divy, bázeň vzbuzující činy u Rákosového moře.</span> <span class="verse"><a name="23">23</a>Už vyhlásil jejich vyhlazení, ale Mojžíš, jeho vyvolený, postavil se před ním do trhliny a odvrátil jeho zkázonosné rozhořčení.</span> <span class="verse"><a name="24">24</a>Přežádoucí zem si zprotivili, nevěřili jeho slovu,</span> <span class="verse"><a name="25">25</a>žehrali v svých stanech, Hospodina neposlechli.</span> <span class="verse"><a name="26">26</a>Pozvedl k přísaze proti nim svou ruku, že je v té poušti nechá padnout,</span> <span class="verse"><a name="27">27</a>že jejich símě rozhodí mezi pronárody, že je rozpráší do všech zemí.</span> <span class="verse"><a name="28">28</a>Pak se spřáhli s Baal-peórem, jedli při obětních hodech k poctě mrtvých model.</span> <span class="verse"><a name="29">29</a>Svým jednáním uráželi Hospodina, proto je postihla pohroma.</span> <span class="verse"><a name="30">30</a>Povstal Pinchas k vykonání soudu, pohroma se zastavila;</span> <span class="verse"><a name="31">31</a>bylo mu to připočteno jako spravedlnost až navěky, do všech pokolení.</span> <span class="verse"><a name="32">32</a>U Meribských vod ho rozlítili, kvůli nim zle pochodil i Mojžíš,</span> <span class="verse"><a name="33">33</a>neboť se vzepřeli jeho duchu, jeho rty pronesly nerozvážnost.</span> <span class="verse"><a name="34">34</a>Nevyhladili národy, o nichž Hospodin mluvil,</span> <span class="verse"><a name="35">35</a>smísili se s pronárody, učili se dělat to, co ony.</span> <span class="verse"><a name="36">36</a>Sloužili jejich modlářským stvůrám a ty se jim staly léčkou;</span> <span class="verse"><a name="37">37</a>obětovali své syny a své dcery běsům.</span> <span class="verse"><a name="38">38</a>Nevinnou krev prolévali, krev svých synů a dcer, které obětovali modlářským stvůrám Kenaanu; proléváním krve zhanobili zemi.</span> <span class="verse"><a name="39">39</a>Tak se poskvrnili svými činy, svým jednáním porušili věrnost.</span> <span class="verse"><a name="40">40</a>Hospodin vzplál hněvem proti svému lidu, svoje dědictví si zhnusil,</span> <span class="verse"><a name="41">41</a>vydal je do rukou pronárodů, vládli jim ti, kdo je měli v nenávisti.</span> <span class="verse"><a name="42">42</a>Utiskovali je jejich nepřátelé, byli jimi pokořeni, dostali se do područí.</span> <span class="verse"><a name="43">43</a>Mnohokrát je vysvobodil; svými nápady však vzpírali se opět, ale na svou nepravost jen dopláceli.</span> <span class="verse"><a name="44">44</a>On jejich soužení viděl, slyšel jejich bědování,</span> <span class="verse"><a name="45">45</a>kvůli nim si připomínal svoji smlouvu, ve svém velkém milosrdenství měl s nimi soucit.</span> <span class="verse"><a name="46">46</a>Dal jim dojít slitování u všech, kteří je odvlekli do zajetí.</span> <span class="verse"><a name="47">47</a>Hospodine, zachraň nás, náš Bože, shromáždi nás z pronárodů, tvému svatému jménu budeme vzdávat chválu, budeme tě chválit chvalozpěvem.</span> <span class="verse"><a name="48">48</a>Požehnán buď Hospodin, Bůh Izraele, od věků až na věky! A všechen lid ať řekne: "Amen." Haleluja.</span> </p></div</div></div></body></html>