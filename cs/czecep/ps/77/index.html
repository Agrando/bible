<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 77</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/77"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 77</strong></div><p><span class="verse"><a name="1">1</a>Pro předního zpěváka, podle Jedútúna. Pro Asafa, žalm.</span> <span class="verse"><a name="2">2</a>Úpěnlivě volám k Bohu, volám k Bohu, kéž mi přeje sluchu!</span> <span class="verse"><a name="3">3</a>V den svého soužení se dotazuji Panovníka, v noci k němu vztahuji své ruce bez umdlení, má duše se utěšit nedá.</span> <span class="verse"><a name="4">4</a>Připomínám si Boha a sténám, přemítám a jsem na duchu skleslý.</span> <span class="verse"><a name="5">5</a>Nutíš moje oči k bdění, jsem vzrušen a nejsem schopen slova.</span> <span class="verse"><a name="6">6</a>Myslím na dny dávnověké, na pradávná léta.</span> <span class="verse"><a name="7">7</a>V noci si připomínám, jak jsem na struny hrával, v srdci přemítám a duch můj hloubá:</span> <span class="verse"><a name="8">8</a>Zatvrdil se Panovník na věky věků? Nikdy už svou přízeň neprojeví?</span> <span class="verse"><a name="9">9</a>Je snad jeho milosrdenství pryč natrvalo? Nebude už mluvit v dalších pokoleních?</span> <span class="verse"><a name="10">10</a>Což Bůh zapomněl na smilování? V hněvu uzavřel zdroj svého slitování?</span> <span class="verse"><a name="11">11</a>Pravím: V tom tkví moje bolest, že se změnila pravice Nejvyššího.</span> <span class="verse"><a name="12">12</a>Skutky Hospodinovy si připomínám, připomínám si onen tvůj div z dávnověku.</span> <span class="verse"><a name="13">13</a>Rozjímám o všech tvých činech a přemítám o tvých skutcích.</span> <span class="verse"><a name="14">14</a>Bože, tvá cesta je svatá. Který bůh je velký jako Bůh náš?</span> <span class="verse"><a name="15">15</a>Ty jsi Bůh, jenž činí divy! Svoji moc jsi dal národům poznat.</span> <span class="verse"><a name="16">16</a>Svůj lid jsi vykoupil vlastní paží, syny Jákobovy, Josefovy.</span> <span class="verse"><a name="17">17</a>Spatřily tě vody, Bože, vody tě spatřily a svíjely se v křeči, ba i tůně propastné se hnuly.</span> <span class="verse"><a name="18">18</a>Z oblaků se lily proudy vod, hrom duněl v mračnech, rozletěly se tvé šípy.</span> <span class="verse"><a name="19">19</a>Přivalilo se tvé hromobití, nad světem se rozsvítily blesky, země se pohybovala a třásla.</span> <span class="verse"><a name="20">20</a>Tvá cesta šla mořem, množstvím vod tvá stezka, aniž bylo znát tvé stopy. [ (Psalms 77:21) Svůj lid jsi vedl jak stádce rukou Mojžíše a Árona. ]</span> </p></div</div></div></body></html>