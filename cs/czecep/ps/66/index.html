<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 66</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/66"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 66</strong></div><p><span class="verse"><a name="1">1</a>Pro předního zpěváka, žalmová píseň. Hlahol Bohu, celá země!</span> <span class="verse"><a name="2">2</a>Pějte žalmy k slávě jeho jména, jeho chválu šiřte chvalozpěvem.</span> <span class="verse"><a name="3">3</a>Řekněte Bohu: Jakou bázeň vzbuzují tvé činy! Pro tvoji nesmírnou moc se vtírají v tvou přízeň i tví nepřátelé.</span> <span class="verse"><a name="4">4</a>Ať se ti klaní celá země a zpívá ti žalmy, ať zpívá žalmy tvému jménu.</span> <span class="verse"><a name="5">5</a>Pojďte, pohleďte na Boží skutky, tím, co koná mezi lidskými syny, vzbuzuje bázeň.</span> <span class="verse"><a name="6">6</a>Moře obrátil v souš, řeku přešli suchou nohou; radujme se tady z něho!</span> <span class="verse"><a name="7">7</a>Věčně vládne svou bohatýrskou silou, pronárody sleduje svým zrakem. Odbojníci ať se nevyvyšují!</span> <span class="verse"><a name="8">8</a>Dobrořečte, národy, našemu Bohu, zvučně rozhlašujte jeho chválu.</span> <span class="verse"><a name="9">9</a>Zachoval nás při životě, nedopustil, aby nám uklouzly nohy.</span> <span class="verse"><a name="10">10</a>Ano, zkoušel jsi nás, Bože, protříbil jsi nás, jako se tříbí stříbro:</span> <span class="verse"><a name="11">11</a>zavedls nás do lovecké sítě, těžké břemeno jsi nám na bedra vložil.</span> <span class="verse"><a name="12">12</a>Dopustils, že člověk nám po hlavách jezdil, šli jsme ohněm, vodou, vyvedl jsi nás však a dal hojnost všeho.</span> <span class="verse"><a name="13">13</a>Vstoupím se zápalnou obětí do tvého domu, splním ti své sliby,</span> <span class="verse"><a name="14">14</a>jež moje rty vyslovily, jež v soužení vyřkla moje ústa.</span> <span class="verse"><a name="15">15</a>V oběť zápalnou ti přinesu to nejtučnější, s obětním dýmem z beranů připravím skot i kozly.</span> <span class="verse"><a name="16">16</a>Pojďte, slyšte, všichni bohabojní, budu vám vyprávět, co mi Bůh prokázal.</span> <span class="verse"><a name="17">17</a>Svými ústy jsem volával k němu, svým jazykem jsem ho vyvyšoval.</span> <span class="verse"><a name="18">18</a>Kdybych se snad upnul srdcem k ničemnosti, byl by mě Panovník nevyslyšel.</span> <span class="verse"><a name="19">19</a>Bůh však slyšel, mé modlitbě věnoval pozornost.</span> <span class="verse"><a name="20">20</a>Požehnán buď Bůh, že mou modlitbu nezamítl a své milosrdenství mi neodepřel.</span> </p></div</div></div></body></html>