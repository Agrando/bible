<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 107</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/107"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 107</strong></div><p><span class="verse"><a name="1">1</a>Chválu vzdejte Hospodinu, protože je dobrý, jeho milosrdenství je věčné!</span> <span class="verse"><a name="2">2</a>Tak ať řeknou ti, kdo byli Hospodinem vykoupeni, ti, které vykoupil z rukou protivníka,</span> <span class="verse"><a name="3">3</a>které shromáždil ze všech zemí, od východu, od západu, severu i moře.</span> <span class="verse"><a name="4">4</a>Bloudili pouští, cestou pustin, město sídla Božího však nenalezli.</span> <span class="verse"><a name="5">5</a>Žíznili a hladověli, byli v duši skleslí.</span> <span class="verse"><a name="6">6</a>A když ve svém soužení úpěli k Hospodinu, vytrhl je z tísně:</span> <span class="verse"><a name="7">7</a>sám je vedl přímou cestou, aby došli k městu jeho sídla.</span> <span class="verse"><a name="8">8</a>Ti ať vzdají Hospodinu chválu za milosrdenství a za divy, jež pro lidi koná:</span> <span class="verse"><a name="9">9</a>dosyta dal najíst lačným, hladovým dal plno dobrých věcí.</span> <span class="verse"><a name="10">10</a>Seděli v temnotách šeré smrti, v železných poutech a v ponížení,</span> <span class="verse"><a name="11">11</a>neboť se vzepřeli tomu, co řekl Bůh, znevážili úradek Nejvyššího.</span> <span class="verse"><a name="12">12</a>Trápením pokořil jejich srdce, klesali, a nikde žádná pomoc.</span> <span class="verse"><a name="13">13</a>A když ve svém soužení úpěli k Hospodinu, zachránil je z tísně:</span> <span class="verse"><a name="14">14</a>vyvedl je z temnot šeré smrti, sám zpřetrhal jejich pouta.</span> <span class="verse"><a name="15">15</a>Ti ať vzdají Hospodinu chválu za milosrdenství a za divy, jež pro lidi koná:</span> <span class="verse"><a name="16">16</a>rozrazil bronzová vrata, železné závory zlomil.</span> <span class="verse"><a name="17">17</a>Pošetilci pro svou cestu nevěrnosti, pro své nepravosti byli pokořeni.</span> <span class="verse"><a name="18">18</a>Každý pokrm se jim hnusil, dospěli až k branám smrti.</span> <span class="verse"><a name="19">19</a>A když ve svém soužení úpěli k Hospodinu, zachránil je z tísně:</span> <span class="verse"><a name="20">20</a>seslal slovo své a uzdravil je, zachránil je z jámy.</span> <span class="verse"><a name="21">21</a>Ti ať vzdají Hospodinu chválu za milosrdenství a za divy, jež pro lidi koná,</span> <span class="verse"><a name="22">22</a>ať mu obětují oběť díků, ať s plesáním vypravují o všech jeho skutcích.</span> <span class="verse"><a name="23">23</a>Ti, kteří se vydávají na lodích na moře, kdo konají dílo na nesmírných vodách,</span> <span class="verse"><a name="24">24</a>spatřili Hospodinovy skutky, jeho divy na hlubině.</span> <span class="verse"><a name="25">25</a>Poručil a povstal bouřný vichr, jenž do výše zvedl vlnobití.</span> <span class="verse"><a name="26">26</a>Vznášeli se k nebi, řítili se do propastných tůní, ztráceli v té spoušti hlavu.</span> <span class="verse"><a name="27">27</a>V závrati jak opilí se potáceli, s celou svou moudrostí byli v koncích.</span> <span class="verse"><a name="28">28</a>A když ve svém soužení úpěli k Hospodinu, vyvedl je z tísně:</span> <span class="verse"><a name="29">29</a>utišil tu bouři, ztichlo vlnobití.</span> <span class="verse"><a name="30">30</a>Zaradovali se, když se uklidnilo, on pak je dovedl do přístavu, jak si přáli.</span> <span class="verse"><a name="31">31</a>Ti ať vzdají Hospodinu chválu za milosrdenství a za divy, jež pro lidi koná,</span> <span class="verse"><a name="32">32</a>ať ho vyvyšují v shromáždění lidu, v zasedání starších ať ho chválí!</span> <span class="verse"><a name="33">33</a>Řeky mění v poušť a vodní zřídla v suchopáry,</span> <span class="verse"><a name="34">34</a>v solné pláně žírnou zemi pro zlobu těch, kdo v ní sídlí.</span> <span class="verse"><a name="35">35</a>Poušť v jezero mění a zem vyprahlou ve vodní zřídla.</span> <span class="verse"><a name="36">36</a>Tam usadil ty, kdo hladověli, zbudovali město, sídlo Boží.</span> <span class="verse"><a name="37">37</a>Pole oseli, vinice vysázeli, sklidili úrodu hojnou.</span> <span class="verse"><a name="38">38</a>Žehnal jim a velmi se rozrostli, ani dobytka jim neubylo.</span> <span class="verse"><a name="39">39</a>Jich však ubývalo, ohýbali se pod tíhou zla a strastí,</span> <span class="verse"><a name="40">40</a>když je ten, jenž může vylít opovržení i na knížata, zavedl do bezcestných pustot.</span> <span class="verse"><a name="41">41</a>Avšak ubožáku se stal v ponížení hradem a čeledi jeho lidu rozmnožil jak ovce.</span> <span class="verse"><a name="42">42</a>Přímí lidé to vidí a radují se, ale každá podlost musí zavřít ústa.</span> <span class="verse"><a name="43">43</a>Kdo je moudrý, ať dbá těchto věcí a Hospodinovu milosrdenství ať hledí porozumět!</span> </p></div</div></div></body></html>