<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 78</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/78"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 78</strong></div><p><span class="verse"><a name="1">1</a>Poučující. Pro Asafa. Lide můj, naslouchej učení mému, k slovům úst mých nakloň ucho,</span> <span class="verse"><a name="2">2</a>otevřu svá ústa ku přísloví, předložím hádanky dávnověké.</span> <span class="verse"><a name="3">3</a>Co jsme slýchali a o čem víme, to, co nám otcové vyprávěli,</span> <span class="verse"><a name="4">4</a>nebudeme tajit jejich synům. Budeme vyprávět budoucímu pokolení o Hospodinových chvályhodných činech, o mocných skutcích a divech, jež konal.</span> <span class="verse"><a name="5">5</a>Stanovil svědectví v Jákobovi, vydal zákon v Izraeli a přikázal našim otcům, aby s tím seznamovali své syny,</span> <span class="verse"><a name="6">6</a>aby o tom vědělo budoucí pokolení, synové, kteří se zrodí. Ti to budou dále vyprávět svým synům,</span> <span class="verse"><a name="7">7</a>aby složili důvěru v Boha a na Boží skutky nezapomínali, aby zachovávali vždy jeho přikázání,</span> <span class="verse"><a name="8">8</a>a nebyli jako jejich otcové, to umíněné, vzdorné pokolení, pokolení nestálého srdce, jehož duch nezůstal věrný Bohu.</span> <span class="verse"><a name="9">9</a>Lukem vyzbrojeni Efrajimci otočili se v den bitvy.</span> <span class="verse"><a name="10">10</a>Nedbali na smlouvu Boží, podle jeho zákona žít odepřeli,</span> <span class="verse"><a name="11">11</a>zapomněli na jeho skutky, na divy, jež jim dal shlédnout.</span> <span class="verse"><a name="12">12</a>On před jejich otci činil divy v zemi egyptské na Sóanském poli.</span> <span class="verse"><a name="13">13</a>Moře rozpoltil a převedl je, jako hráz postavil vody.</span> <span class="verse"><a name="14">14</a>Ve dne oblakem je vodil, po celou noc září ohně.</span> <span class="verse"><a name="15">15</a>Rozpoltil na poušti skály, dal jim pít hojně jak z propastných tůní,</span> <span class="verse"><a name="16">16</a>bystřiny vyvedl ze skalního štítu, nechal plynout vodstva jako řeky.</span> <span class="verse"><a name="17">17</a>Hřešili však proti němu opět. Vzdorovali v tom vyprahlém kraji Nejvyššímu,</span> <span class="verse"><a name="18">18</a>srdcem pokoušeli Boha, chtěli stravu podle vlastní vůle.</span> <span class="verse"><a name="19">19</a>A reptali proti Bohu: "Může Bůh prostřít stůl v poušti?</span> <span class="verse"><a name="20">20</a>Do skály sic udeřil a potoky vod tekly proudem. Může však dát také chleba nebo opatřit pro svůj lid maso?"</span> <span class="verse"><a name="21">21</a>Hospodin se rozlítil, když to vše slyšel. Oheň prudce vzplanul proti Jákobovi, hněv vyšlehl proti Izraeli,</span> <span class="verse"><a name="22">22</a>neboť nevěřili Bohu, nedoufali v jeho spásu.</span> <span class="verse"><a name="23">23</a>Přesto vydal příkaz mračnům shůry, zotevíral vrata nebes</span> <span class="verse"><a name="24">24</a>a jako déšť spouštěl na ně manu, aby jedli, nebeské obilí jim dával.</span> <span class="verse"><a name="25">25</a>Člověk jísti směl chléb mocných, stravu sesílal jim do sytosti.</span> <span class="verse"><a name="26">26</a>Dal na nebi vanout východnímu větru, jižní vítr přivedl svou mocí</span> <span class="verse"><a name="27">27</a>a déšť masa na ně spustil, tolik jako prachu, pernatého ptactva jak mořského písku,</span> <span class="verse"><a name="28">28</a>nechával je padat rovnou do tábora okolo příbytků jejich.</span> <span class="verse"><a name="29">29</a>Najedli se víc než do sytosti, dopřál jim to, čeho byli chtiví.</span> <span class="verse"><a name="30">30</a>Nepřešla je chtivost. Měli ještě pokrm v ústech,</span> <span class="verse"><a name="31">31</a>když proti nim vyšlehl hněv Boží. Zahubil jejich velmože, izraelské junáky v prach srazil.</span> <span class="verse"><a name="32">32</a>Přes to vše hřešili dále, nevěřili jeho divům.</span> <span class="verse"><a name="33">33</a>Tu učinil konec jejich dnům, že přešly jako vánek, jejich léta přeťal náhlým děsem.</span> <span class="verse"><a name="34">34</a>Kdykoli je hubil, dotazovali se po jeho vůli, za úsvitu hledávali opět Boha,</span> <span class="verse"><a name="35">35</a>připomínali si, že Bůh býval jejich skála, že Bůh nejvyšší byl jejich vykupitel.</span> <span class="verse"><a name="36">36</a>Ale klamali ho svými ústy, jazykem mu lhali,</span> <span class="verse"><a name="37">37</a>v svém srdci nestáli při něm, nezůstali věrni jeho smlouvě.</span> <span class="verse"><a name="38">38</a>Ale on se slitovával, zprošťoval je nepravostí, nevydal je zkáze, často odvrátil svůj hněv a nedal zcela procitnout svému rozhořčení,</span> <span class="verse"><a name="39">39</a>pamatoval, že jsou jenom tělo, vítr, který zavane a už se nevrací.</span> <span class="verse"><a name="40">40</a>Kolikrát mu v poušti vzdorovali, jakou trýzeň působili mu v tom pustém kraji!</span> <span class="verse"><a name="41">41</a>Zas a zase pokoušeli Boha, činili výčitky Svatému Izraele.</span> <span class="verse"><a name="42">42</a>Nepřipomínali jeho sílu, den, kdy je vykoupil z moci protivníka,</span> <span class="verse"><a name="43">43</a>když činil svá znamení v Egyptě a své zázraky na Sóanském poli.</span> <span class="verse"><a name="44">44</a>Ramena řek i bystřiny proměnil v krev, takže se nemohli napít.</span> <span class="verse"><a name="45">45</a>Seslal na ně mouchy, aby je sžíraly, žáby, které jim přinesly zkázu.</span> <span class="verse"><a name="46">46</a>Co se urodilo, vydal hmyzu, kobylkám plod jejich práce.</span> <span class="verse"><a name="47">47</a>Jejich révu zničil krupobitím a smokvoně mrazem.</span> <span class="verse"><a name="48">48</a>Jejich dobytek vydal v plen krupobití a ohnivým střelám jejich stáda.</span> <span class="verse"><a name="49">49</a>Tak je stíhal svým planoucím hněvem, hněvem hrozným, prchlivostí, souženími, řadou poslů zkázy.</span> <span class="verse"><a name="50">50</a>Dával průchod svému hněvu, jejich duše neušetřil smrti, vydal moru v plen vše živé.</span> <span class="verse"><a name="51">51</a>Všechno prvorozené v Egyptě pobil, prvotiny plodivé síly v Chámových stanech.</span> <span class="verse"><a name="52">52</a>Ale svůj lid vedl jako ovce, jako stádo je převedl pouští,</span> <span class="verse"><a name="53">53</a>vodil je bezpečně, strach mít nemuseli, jejich nepřátele pohltilo moře.</span> <span class="verse"><a name="54">54</a>Dovedl je až k území své svatyně, k této hoře, kterou pravicí svou získal.</span> <span class="verse"><a name="55">55</a>Vypudil před nimi pronárody, jejich zem rozměřil na dědictví, v jejich stanech ubytoval izraelské kmeny.</span> <span class="verse"><a name="56">56</a>Ale pokoušeli ho a vzdorovali Bohu nejvyššímu a nedbali na svědectví jeho,</span> <span class="verse"><a name="57">57</a>odpadali, byli věrolomní jak otcové jejich, selhávali jako záludný luk.</span> <span class="verse"><a name="58">58</a>Na posvátných návrších ho uráželi, svými modlami ho podnítili k žárlivosti.</span> <span class="verse"><a name="59">59</a>Bůh se rozlítil, když to vše slyšel, velmi si zprotivil Izraele:</span> <span class="verse"><a name="60">60</a>opovrhl svým příbytkem v Šílu, stanem, v němž přebýval mezi lidmi.</span> <span class="verse"><a name="61">61</a>Vydal do zajetí svoji sílu, svoji čest do rukou protivníka</span> <span class="verse"><a name="62">62</a>a svůj lid vydal v plen meči, proti svému dědictví vzplál prchlivostí.</span> <span class="verse"><a name="63">63</a>Jejich junáky sežehl oheň, jejich panny svatebních chval nepoznaly.</span> <span class="verse"><a name="64">64</a>Jejich kněží padli mečem, jejich vdovy neplakaly.</span> <span class="verse"><a name="65">65</a>A pak se Panovník probudil jak ze sna, jak bohatýr rozjařený vínem,</span> <span class="verse"><a name="66">66</a>zezadu bil svoje protivníky, uvedl na ně potupu věčnou.</span> <span class="verse"><a name="67">67</a>Zprotivil si Josefův stan, Efrajimův kmen si nevyvolil,</span> <span class="verse"><a name="68">68</a>zvolil si kmen Judův, horu Sijón, tu si zamiloval.</span> <span class="verse"><a name="69">69</a>Svou svatyni vybudoval jak výšiny nebes, navěky ji založil jak zemi.</span> <span class="verse"><a name="70">70</a>Davida si zvolil, svého služebníka, povolal ho ze salaší,</span> <span class="verse"><a name="71">71</a>od ovcí s jehňaty ho přivedl, aby pásl Jákoba, jeho lid, Izraele, jeho dědičný díl.</span> <span class="verse"><a name="72">72</a>A pásl je s bezúhonným srdcem, rukou zkušenou je vodil.</span> </p></div</div></div></body></html>