<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 105</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/105"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 105</strong></div><p><span class="verse"><a name="1">1</a>Chválu vzdejte Hospodinu a vzývejte jeho jméno, uvádějte národům ve známost jeho skutky,</span> <span class="verse"><a name="2">2</a>zpívejte mu, pějte žalmy, přemýšlejte o všech jeho divech,</span> <span class="verse"><a name="3">3</a>honoste se jeho svatým jménem, ať se zaraduje srdce těch, kteří hledají Hospodina!</span> <span class="verse"><a name="4">4</a>Dotazujte se na vůli Hospodinovu a jeho moc, jeho tvář hledejte ustavičně.</span> <span class="verse"><a name="5">5</a>Připomínejte divy, jež vykonal, jeho zázraky a rozsudky jeho úst,</span> <span class="verse"><a name="6">6</a>potomkové Abrahama, jeho služebníka, Jákobovi synové, jeho vyvolení!</span> <span class="verse"><a name="7">7</a>Je to Hospodin, náš Bůh, kdo soudí celou zemi.</span> <span class="verse"><a name="8">8</a>Věčně pamatuje na svou smlouvu, na slovo, jež přikázal tisícům pokolení.</span> <span class="verse"><a name="9">9</a>Uzavřeli ji s Abrahamem, přísahou ji stvrdil Izákovi,</span> <span class="verse"><a name="10">10</a>stanovil ji Jákobovi jako nařízení, Izraeli jako smlouvu věčnou:</span> <span class="verse"><a name="11">11</a>"Dám ti kenaanskou zemi za dědičný úděl!"</span> <span class="verse"><a name="12">12</a>Na počet jich byla malá hrstka, byli tam jen hosty.</span> <span class="verse"><a name="13">13</a>Putovali od jednoho pronároda ke druhému, z jednoho království dál k jinému lidu.</span> <span class="verse"><a name="14">14</a>On však nedovolil nikomu, aby je utlačoval, káral kvůli nim i krále:</span> <span class="verse"><a name="15">15</a>"Nesahejte na mé pomazané, ublížit mým prorokům se chraňte!"</span> <span class="verse"><a name="16">16</a>Než přivolal na zemi hlad, než každou hůl chleba zlomil,</span> <span class="verse"><a name="17">17</a>vyslal už před nimi muže, Josefa, který byl prodán do otroctví.</span> <span class="verse"><a name="18">18</a>Sevřeli mu nohy do okovů, do želez se dostal,</span> <span class="verse"><a name="19">19</a>až do chvíle, kdy došlo na jeho slovo, když řeč Hospodinova ho protříbila.</span> <span class="verse"><a name="20">20</a>Poslal pro něj král a pout ho zbavil, vládce národů ho osvobodil.</span> <span class="verse"><a name="21">21</a>Učinil ho pánem svého domu, vládcem veškerého svého jmění,</span> <span class="verse"><a name="22">22</a>aby jeho velmože k sobě připoutal a moudrosti učil jeho starce.</span> <span class="verse"><a name="23">23</a>Pak přišel Izrael do Egypta, v zemi Chámově byl Jákob hostem.</span> <span class="verse"><a name="24">24</a>Hospodin velice rozplodil svůj lid, dopřál mu, aby zdatností předčil protivníky,</span> <span class="verse"><a name="25">25</a>jejichž srdce změnil, takže začali jeho lid nenávidět a záludně jednat s jeho služebníky.</span> <span class="verse"><a name="26">26</a>Poslal k nim Mojžíše, svého služebníka, s Áronem, jehož si zvolil.</span> <span class="verse"><a name="27">27</a>Jeho znamení jim předváděli, zázraky v Chámově zemi.</span> <span class="verse"><a name="28">28</a>Seslal temnotu a zatmělo se, a nikdo se neodvážil vzepřít jeho slovu.</span> <span class="verse"><a name="29">29</a>Jejich vody proměnil v krev, ryby nechal leknout.</span> <span class="verse"><a name="30">30</a>V zemi se jim vyrojila žabí havěť, nalezla i do královských komnat.</span> <span class="verse"><a name="31">31</a>Rozkázal a přiletěly mouchy a na celé jejich území komáři.</span> <span class="verse"><a name="32">32</a>Přívaly dešťů jim změnil v krupobití, ohnivými plameny bil jejich zemi.</span> <span class="verse"><a name="33">33</a>Potloukl jim vinice a fíkovníky, v jejich území polámal stromy.</span> <span class="verse"><a name="34">34</a>Rozkázal a snesly se kobylky, nesčetné roje žravého hmyzu.</span> <span class="verse"><a name="35">35</a>Sežraly jim vše, co v zemi rostlo, sežraly jim plody polí.</span> <span class="verse"><a name="36">36</a>Všechno prvorozené jim v zemi pobil, každou prvotinu jejich plodné síly.</span> <span class="verse"><a name="37">37</a>Ale své vyvedl se stříbrem a zlatem, nikdo z jejich kmenů neklopýtl.</span> <span class="verse"><a name="38">38</a>Egypt se radoval, že už táhnou, neboť strach z nich na něj padl.</span> <span class="verse"><a name="39">39</a>Jako závěs rozestíral oblak, ohněm svítíval jim v noci.</span> <span class="verse"><a name="40">40</a>Žádali a přihnal jim křepelky, chlebem nebeským je sytil.</span> <span class="verse"><a name="41">41</a>Otevřel skálu a vody tekly proudem, valily se jako řeka vyprahlými kraji.</span> <span class="verse"><a name="42">42</a>Neboť pamatoval na své svaté slovo a na Abrahama, svého služebníka.</span> <span class="verse"><a name="43">43</a>Vyvedl svůj lid - a veselili se, svoje vyvolené - a plesali.</span> <span class="verse"><a name="44">44</a>Daroval jim země pronárodů, výsledek námahy národů obdrželi,</span> <span class="verse"><a name="45">45</a>aby dbali na jeho nařízení a zachovávali jeho zákony. Haleluja.</span> </p></div</div></div></body></html>