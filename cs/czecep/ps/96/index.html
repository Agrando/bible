<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 96</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/96"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 96</strong></div><p><span class="verse"><a name="1">1</a>Zpívejte Hospodinu píseň novou, zpívej Hospodinu, celá země!</span> <span class="verse"><a name="2">2</a>Zpívejte Hospodinu, dobrořečte jeho jménu, zvěstujte den ze dne jeho spásu,</span> <span class="verse"><a name="3">3</a>vypravujte mezi pronárody o jeho slávě, mezi všemi národy o jeho divech,</span> <span class="verse"><a name="4">4</a>neboť veliký je Hospodin, nejvyšší chvály hodný, budí bázeň, je nad všechny bohy.</span> <span class="verse"><a name="5">5</a>Všechna božstva národů jsou bůžci, ale Hospodin učinil nebe.</span> <span class="verse"><a name="6">6</a>Před jeho tváří velebná důstojnost, moc a lesk v svatyni jeho.</span> <span class="verse"><a name="7">7</a>Lidské čeledi, přiznejte Hospodinu, přiznejte Hospodinu slávu a moc,</span> <span class="verse"><a name="8">8</a>přiznejte Hospodinu slávu jeho jména! Přineste dar, vstupte do nádvoří jeho,</span> <span class="verse"><a name="9">9</a>v nádheře svatyně se klaňte Hospodinu! Svíjej se před ním, celá země!</span> <span class="verse"><a name="10">10</a>Říkejte mezi pronárody: Hospodin kraluje! Pevně je založen svět, nic jím neotřese. On povede při národů podle práva.</span> <span class="verse"><a name="11">11</a>Nebesa se zaradují, rozjásá se země, moře i s tím, co je v něm, se rozburácí,</span> <span class="verse"><a name="12">12</a>pole zazní jásotem, i všechno, co je na něm. Tehdy zaplesají všechny stromy v lese</span> <span class="verse"><a name="13">13</a>vstříc Hospodinu, že přichází, že přichází soudit zemi. On bude soudit svět spravedlivě a národy podle své pravdy.</span> </p></div</div></div></body></html>