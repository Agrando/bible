<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 49</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/49"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 49</strong></div><p><span class="verse"><a name="1">1</a>Pro předního zpěváka. Pro Kórachovce, žalm.</span> <span class="verse"><a name="2">2</a>Slyšte to, všichni lidé, všichni obyvatelé světa, naslouchejte,</span> <span class="verse"><a name="3">3</a>ať jste rodu prostého anebo urození, boháči i ubožáci.</span> <span class="verse"><a name="4">4</a>Moje ústa budou vyhlašovat moudrost, mé srdce bude rozjímat o rozumnosti.</span> <span class="verse"><a name="5">5</a>Nakloním své ucho ku příslovím, při citaře předložím svou hádanku i výklad.</span> <span class="verse"><a name="6">6</a>Proč bych se bál ve zlých dnech, když mě obklopují zvrhlí záškodníci,</span> <span class="verse"><a name="7">7</a>kteří spoléhají na své jmění a svým velkým bohatstvím se chlubí?</span> <span class="verse"><a name="8">8</a>Nikdo nevykoupí ani bratra, není schopen vyplatit Bohu sám sebe.</span> <span class="verse"><a name="9">9</a>Výkupné za lidský život je tak velké, že se každý musí provždy zříci toho,</span> <span class="verse"><a name="10">10</a>že by natrvalo, neustále žil a nedočkal se zkázy.</span> <span class="verse"><a name="11">11</a>Vždyť vidí, že umírají moudří, hynou stejně jako hlupák nebo tupec a své jmění zanechají jiným.</span> <span class="verse"><a name="12">12</a>Ti však myslí, že tu jejich domy budou věčně, jejich příbytky po všechna pokolení, svými jmény nazývají role.</span> <span class="verse"><a name="13">13</a>Ale člověk, byť byl ve cti, nemusí ani noc přečkat; podobá se zvířatům, jež zajdou.</span> <span class="verse"><a name="14">14</a>To je cesta těch, kdo bláznovství se drží; za nimi jdou ti, kdo si libují v jejich řečech.</span> <span class="verse"><a name="15">15</a>Ženou se jak ovce do podsvětí, sama smrt je pase. Zrána je pošlapou lidé přímí, a co vytvořili, zhltne podsvětí, trvání to nemá.</span> <span class="verse"><a name="16">16</a>Avšak mne Bůh ze spárů podsvětí vykoupí, on mě přijme!</span> <span class="verse"><a name="17">17</a>Jen se neboj, bohatne-li někdo a množí-li slávu svého domu;</span> <span class="verse"><a name="18">18</a>zemře, nic nevezme s sebou, jeho sláva za ním nesestoupí.</span> <span class="verse"><a name="19">19</a>I když zaživa si dobrořečil: "Chválí tě, že sis to zařídil tak dobře",</span> <span class="verse"><a name="20">20</a>musí se přidat k pokolení svých otců, kteří nikdy nezahlédnou světlo. [ (Psalms 49:21) Člověk, byť byl ve cti, nemusí mít rozum, podobá se zvířatům, jež zajdou. ]</span> </p></div</div></div></body></html>