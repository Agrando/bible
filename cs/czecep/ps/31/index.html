<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 31</strong></div><p><span class="verse"><a name="1">1</a>Pro předního zpěváka. Žalm Davidův.</span> <span class="verse"><a name="2">2</a>Hospodine, utíkám se k tobě, kéž nejsem na věky zahanben; pomoz mi vyváznout pro svou spravedlnost!</span> <span class="verse"><a name="3">3</a>Skloň ke mně své ucho, pospěš, vysvoboď mě, buď mi skálou záštitnou, buď opevněným domem pro mou spásu.</span> <span class="verse"><a name="4">4</a>Tys můj skalní štít a pevná tvrz má, veď mě pro své jméno a doveď mě k cíli.</span> <span class="verse"><a name="5">5</a>Vyvleč mě z té sítě, již mi nastražili, vždyť jsi záštita má.</span> <span class="verse"><a name="6">6</a>Svého ducha kladu do tvých rukou, vykoupils mě, Hospodine, Bože věrný.</span> <span class="verse"><a name="7">7</a>Nenávidím ty, kdo se drží šalebných přeludů, já spoléhám na Hospodina.</span> <span class="verse"><a name="8">8</a>Z tvého milosrdenství se budu radovat a budu jásat, že jsi shlédl na mé pokoření. Vždyť ty víš, co sužuje mou duši.</span> <span class="verse"><a name="9">9</a>Nevydal jsi mě do rukou nepřítele, dopřáls volnosti mým nohám.</span> <span class="verse"><a name="10">10</a>Hospodine, smiluj se, vždyť se tak soužím, zrak mi slábne hořem, moje duše i mé tělo chřadnou.</span> <span class="verse"><a name="11">11</a>V strastech pomíjí můj život, moje léta v nářku, pro mou nepravost mi ubývá sil a mé kosti slábnou.</span> <span class="verse"><a name="12">12</a>Potupen jsem všemi protivníky, a sousedy nejvíc; známí ze mne mají strach, spatří-li mě venku, vyhnou se mi.</span> <span class="verse"><a name="13">13</a>Sešel jsem jim z mysli jako mrtvý, jako rozbitá nádoba.</span> <span class="verse"><a name="14">14</a>Z mnoha stran pomluvy slyším. Kolkolem děs! Smlouvají se na mě, kují pikle, chtějí mi vzít život.</span> <span class="verse"><a name="15">15</a>Já však, Hospodine, důvěřuji tobě, pravím: "Ty jsi můj Bůh,</span> <span class="verse"><a name="16">16</a>moje budoucnost je ve tvých rukou." Vysvoboď mě z rukou nepřátel a těch, kdo pronásledují mě.</span> <span class="verse"><a name="17">17</a>Rozjasni tvář nad svým služebníkem, ve svém milosrdenství mě zachraň.</span> <span class="verse"><a name="18">18</a>Hospodine, kéž nejsem zahanben, když tě volám; ať jsou zahanbeni svévolníci, ať v podsvětí zmlknou.</span> <span class="verse"><a name="19">19</a>Ať oněmějí zrádné rty, jež mluví proti spravedlivému tak urážlivě, zpupně, s pohrdáním.</span> <span class="verse"><a name="20">20</a>Jak nesmírná je tvoje dobrotivost, kterou jsi uchoval těm, kdo se tě bojí, a prokázal těm, kteří se k tobě utíkají, před zraky všech lidí.</span> <span class="verse"><a name="21">21</a>Ukrýváš je u sebe v své skrýši před srocením, před jazyky svárlivými schováváš je v stánku.</span> <span class="verse"><a name="22">22</a>Požehnán buď Hospodin, že mi prokázal divy svého milosrdenství v nepřístupném městě!</span> <span class="verse"><a name="23">23</a>A já jsem si ukvapeně řekl: "Jsem zapuzen, nechceš mě už vidět." Avšak vyslyšel jsi moje prosby, když jsem k tobě o pomoc volal.</span> <span class="verse"><a name="24">24</a>Milujte Hospodina, všichni jeho zbožní, Hospodin své věrné opatruje, odplácí však plnou měrou těm, kteří si vedou zpupně. [ (Psalms 31:25) Buďte rozhodní a buďte udatného srdce, všichni, kdo čekáte na Hospodina! ]</span> </p></div</div></div></body></html>