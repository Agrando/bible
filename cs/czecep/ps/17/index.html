<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 17</strong></div><p><span class="verse"><a name="1">1</a>Modlitba; Davidova. Hospodine, slyš při spravedlivou, věnuj pozornost mému bědování, dopřej sluchu mé modlitbě z bezelstných rtů.</span> <span class="verse"><a name="2">2</a>Ty sám vynes nade mnou rozsudek; tvoje oči vidí, kde je právo.</span> <span class="verse"><a name="3">3</a>Zkoumal jsi mé srdce, dozíral jsi v noci, tříbil jsi mě, nic ti neuniklo, ani úmysl, jenž nepřešel mi přes rty.</span> <span class="verse"><a name="4">4</a>Pokud jde o lidské činy, slovu tvých rtů věren vyvaroval jsem se stezek rozvratníka.</span> <span class="verse"><a name="5">5</a>Drž mé kroky ve svých stopách, aby moje nohy neuklouzly.</span> <span class="verse"><a name="6">6</a>K tobě volám a ty odpovíš mi, Bože, nakloň ke mně ucho, slyš, co říkám.</span> <span class="verse"><a name="7">7</a>Ukaž divy svého milosrdenství, spasiteli těch, kdo před útočníky se k pravici tvé utíkají.</span> <span class="verse"><a name="8">8</a>Ochraňuj mě jako zřítelnici oka, skryj mě ve stínu svých křídel</span> <span class="verse"><a name="9">9</a>před svévolníky, kteří zahubit mě chtějí, úhlavními nepřáteli, když mě obkličují.</span> <span class="verse"><a name="10">10</a>Tukem obrostlo jim srdce, jejich ústa mluví zpupně.</span> <span class="verse"><a name="11">11</a>Kruhem svírají mě při každičkém kroku, slídí zrakem, jak mě dostat k zemi.</span> <span class="verse"><a name="12">12</a>Můj nepřítel podobá se lvu, jenž lační po kořisti, je jak lvíče, které číhá vskrytu.</span> <span class="verse"><a name="13">13</a>Povstaň, Hospodine, předejdi jej, sraz ho! Kéž mi dá tvůj meč vyváznout z moci svévolníka</span> <span class="verse"><a name="14">14</a>a tvá ruka, Hospodine, z moci lidí, lidí věku tohoto, jejichž podílem je pouze život. Ty jim ze svých zásob plníš břicho, sytí se i synové a zbytek nechávají nemluvňatům.</span> <span class="verse"><a name="15">15</a>Já však ve spravedlnosti uzřím tvoji tvář, až procitnu, budu se sytit tvým zjevem.</span> </p></div</div></div></body></html>