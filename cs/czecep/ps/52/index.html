<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 52</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/52"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 52</strong></div><p><span class="verse"><a name="1">1</a>Pro předního zpěváka. Poučující, Davidův,</span> <span class="verse"><a name="2">2</a>když přišel Edómec Dóeg a oznámil Saulovi: "David vešel do Achímelekova domu."</span> <span class="verse"><a name="3">3</a>Proč se chlubíš zlem, ty bohatýre? Boží milosrdenství po všechny dny trvá!</span> <span class="verse"><a name="4">4</a>Jen zhoubu tvůj jazyk splétá, máš ho ostrý jako břitvu, pleticháři.</span> <span class="verse"><a name="5">5</a>Zlo miluješ víc než dobro, klam více než spravedlivé slovo.</span> <span class="verse"><a name="6">6</a>Miluješ každé podvratné slovo, jazyku lstivý.</span> <span class="verse"><a name="7">7</a>Proto Bůh tě smete provždy, popadne tě, ze stanu tě vyrve, vykoření tě ze země živých.</span> <span class="verse"><a name="8">8</a>Až to spatří spravedliví, zmocní se jich bázeň a posměšně o něm řeknou:</span> <span class="verse"><a name="9">9</a>"Ano, byl to muž, jenž nepokládal za záštitu Boha, ve své veliké bohatství doufal, zakládal si na své zhoubné moci." [ (Psalms 52:10) Ale já jsem jako zelenající se oliva v domě Božím. Doufám v Boží milosrdenství navěky a navždy. ] [ (Psalms 52:11) Navěky ti budu vzdávat chválu, neboť jsi to způsobil ty. Naději jsem složil ve tvé jméno, je tak dobré ke tvým věrným. ]</span> </p></div</div></div></body></html>