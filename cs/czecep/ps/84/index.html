<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 84</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/84"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 84</strong></div><p><span class="verse"><a name="1">1</a>Pro předního zpěváka. Podle gatského způsobu. Pro Kórachovce, žalm.</span> <span class="verse"><a name="2">2</a>Jak je tvůj příbytek milý, Hospodine zástupů!</span> <span class="verse"><a name="3">3</a>Má duše zmírá steskem po Hospodinových nádvořích, mé srdce i mé tělo plesají vstříc živému Bohu!</span> <span class="verse"><a name="4">4</a>Vždyť i vrabec přístřeší si najde, vlaštovka si staví hnízdo u tvých oltářů, aby svá mláďata zde uložila, Hospodine zástupů, můj Králi a můj Bože!</span> <span class="verse"><a name="5">5</a>Blaze těm, kdo bydlí ve tvém domě, mohou tě zde vždycky chválit.</span> <span class="verse"><a name="6">6</a>Blaze člověku, jenž sílu hledá v tobě, těm, kteří se vydávají na pouť.</span> <span class="verse"><a name="7">7</a>Když Dolinou balzámovníků se ubírají, učiní ji prameništěm, včasný déšť ji halí požehnáním.</span> <span class="verse"><a name="8">8</a>Pokračují stále s novou silou, objeví se před svým Bohem na Sijónu.</span> <span class="verse"><a name="9">9</a>Hospodine, Bože zástupů, slyš modlitbu mou, naslouchej, Jákobův Bože!</span> <span class="verse"><a name="10">10</a>Ty jsi štít náš, Bože, pohleď, na tvář svého pomazaného rač shlédnout.</span> <span class="verse"><a name="11">11</a>Den v tvých nádvořích je lepší než tisíce jinde; raději chci stát před prahem domu svého Boha, než prodlévat v stanech svévolnosti,</span> <span class="verse"><a name="12">12</a>vždyť Hospodin Bůh je štít a slunce, Hospodin je dárce milosti a slávy, žádné dobro neodepře těm, kdo žijí bezúhonně. [ (Psalms 84:13) Hospodine zástupů, blaze člověku, jenž doufá v tebe! ]</span> </p></div</div></div></body></html>