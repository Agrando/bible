<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 139</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/139"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 139</strong></div><p><span class="verse"><a name="1">1</a>Pro předního zpěváka. Davidův, žalm. Hospodine, zkoumáš mě a znáš mě.</span> <span class="verse"><a name="2">2</a>Víš o mně, ať sedím nebo vstanu, zdálky je ti jasné, co chci dělat.</span> <span class="verse"><a name="3">3</a>Sleduješ mou stezku i místo, kde ležím, všechny moje cesty jsou ti známy.</span> <span class="verse"><a name="4">4</a>Ještě nemám slovo na jazyku, a ty, Hospodine, víš už všechno.</span> <span class="verse"><a name="5">5</a>Sevřel jsi mě zezadu i zpředu, svou dlaň jsi položil na mě.</span> <span class="verse"><a name="6">6</a>Nad mé chápání jsou tyto divy, jsou nedostupné, nestačím na to.</span> <span class="verse"><a name="7">7</a>Kam odejdu před tvým duchem, kam uprchnu před tvou tváří?</span> <span class="verse"><a name="8">8</a>Zamířím-li k nebi, jsi tam, a když si ustelu v podsvětí, také tam budeš.</span> <span class="verse"><a name="9">9</a>I kdybych vzlétl na křídlech jitřní záře, chtěl přebývat při nejzazším moři,</span> <span class="verse"><a name="10">10</a>tvoje ruka mě tam doprovodí, tvá pravice se mě chopí.</span> <span class="verse"><a name="11">11</a>Kdybych řekl: Snad mě přikryje tma, i noc kolem mne se stane světlem.</span> <span class="verse"><a name="12">12</a>Žádná tma pro tebe není temná: noc jako den svítí, temnota je jako světlo.</span> <span class="verse"><a name="13">13</a>Tys to byl, kdo utvořil mé ledví, v životě mé matky jsi mě utkal.</span> <span class="verse"><a name="14">14</a>Tobě vzdávám chválu za činy, jež budí bázeň: podivuhodně jsem utvořen, obdivuhodné jsou tvé skutky, toho jsem si plně vědom.</span> <span class="verse"><a name="15">15</a>Tobě nezůstala skryta jediná z mých kostí, když jsem byl v skrytosti tvořen a hněten v nejhlubších útrobách země.</span> <span class="verse"><a name="16">16</a>Tvé oči mě viděly v zárodku, všechno bylo zapsáno v tvé knize: dny tak, jak se vytvářely, dřív než jediný z nich nastal.</span> <span class="verse"><a name="17">17</a>Jak si vážím divů, které konáš, Bože! Nesmírný je jejich počet,</span> <span class="verse"><a name="18">18</a>sčetl bych je, ale je jich víc než písku. Sotva procitnu, jsem s tebou.</span> <span class="verse"><a name="19">19</a>Kéž bys, Bože, skolil svévolníka. Pryč ode mne, vy, kdo proléváte krev!</span> <span class="verse"><a name="20">20</a>Dovolávají se tě při svých pletichách, zneužívají tvé jméno tvoji protivníci.</span> <span class="verse"><a name="21">21</a>Nemám nenávidět, Hospodine, ty, kdo nenávidí tebe? S odporem pohlížet na ty, kdo se proti tobě zvedli?</span> <span class="verse"><a name="22">22</a>Nenávidím je, rozhodně nenávidím, jsou to také moji nepřátelé.</span> <span class="verse"><a name="23">23</a>Bože, zkoumej mě, ty znáš mé srdce, zkoušej mě, ty znáš můj neklid,</span> <span class="verse"><a name="24">24</a>hleď, zda jsem nesešel na cestu trápení, a po cestě věčnosti mě veď!</span> </p></div</div></div></body></html>