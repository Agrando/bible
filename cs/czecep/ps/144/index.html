<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 144</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/144"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 144</strong></div><p><span class="verse"><a name="1">1</a>Davidův. Požehnán buď Hospodin, má skála, který učí bojovat mé ruce a mé prsty válčit!</span> <span class="verse"><a name="2">2</a>Moje milosrdenství a moje pevná tvrz, můj nedobytný hrad, můj vysvoboditel, můj štít, k němuž se utíkám, on mi můj lid podmaňuje.</span> <span class="verse"><a name="3">3</a>Hospodine, co je člověk, že ho bereš na vědomí, co syn člověka, že na něj myslíš?</span> <span class="verse"><a name="4">4</a>Člověk se podobá vánku, jeho dny jsou jak stín pomíjivé.</span> <span class="verse"><a name="5">5</a>Hospodine, nakloň nebesa a sestup! Dotkni se hor a bude se z nich kouřit.</span> <span class="verse"><a name="6">6</a>Udeř bleskem, rozptyl nepřátele, vypusť své šípy a uveď je v zmatek,</span> <span class="verse"><a name="7">7</a>vztáhni ruku z výše, vyprosti mě a vysvoboď z nesmírného vodstva, z rukou cizozemců!</span> <span class="verse"><a name="8">8</a>Jejich ústa mluví šalebně, jejich pravice je pravice zrádná!</span> <span class="verse"><a name="9">9</a>Bože, chci ti zpívat novou píseň, s harfou o deseti strunách budu ti pět žalmy.</span> <span class="verse"><a name="10">10</a>Ty, jenž dáváš spásu králům, jenž Davida, svého služebníka, vyprošťuješ od zhoubného meče,</span> <span class="verse"><a name="11">11</a>vyprosti mě a vysvoboď z rukou cizozemců! Jejich ústa mluví šalebně, jejich pravice je pravice zrádná.</span> <span class="verse"><a name="12">12</a>Kéž jsou naši synové jak štěpy, krásně urostlí v svém mládí. Naše dcery ať jsou jako sloupy vytesané podle chrámového vzoru.</span> <span class="verse"><a name="13">13</a>Naše sýpky ať jsou plné, ať skýtají hojnost všeho. Našich ovcí ať je na tisíce, desetitisíce všude vůkol,</span> <span class="verse"><a name="14">14</a>náš skot ať je březí. Ať nás nepostihne vpád a odvlékání, ať nezazní žalostný křik na ulicích.</span> <span class="verse"><a name="15">15</a>Blaze lidu, jemuž se tak daří. Blaze lidu, jehož Bohem je Hospodin!</span> </p></div</div></div></body></html>