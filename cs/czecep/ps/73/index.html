<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 73</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/73"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 73</strong></div><p><span class="verse"><a name="1">1</a>Žalm. Pro Asafa. Jak je Bůh dobrý k Izraeli, k těm, kdo jsou čistého srdce!</span> <span class="verse"><a name="2">2</a>Avšak moje nohy málem odbočily, moje kroky téměř sešly z cesty,</span> <span class="verse"><a name="3">3</a>neboť jsem záviděl potřeštěncům, když jsem viděl svévolné, jak pokojně si žijí.</span> <span class="verse"><a name="4">4</a>Smrt je do okovů ještě nesevřela, jejich tělo kypí,</span> <span class="verse"><a name="5">5</a>nevědí, co je to lidské plahočení, nebývají postiženi jako jiní lidé.</span> <span class="verse"><a name="6">6</a>Jejich náhrdelníkem je zpupnost, násilnictví šatem, do něhož se halí.</span> <span class="verse"><a name="7">7</a>Jejich oko vystupuje z tuku, provaluje se smýšlení srdce.</span> <span class="verse"><a name="8">8</a>Vysmívají se a mluví zlomyslně, povýšenou řečí utiskují druhé.</span> <span class="verse"><a name="9">9</a>Do úst nebesa si berou, jazykem prosmýčí zemi.</span> <span class="verse"><a name="10">10</a>A lid se za nimi hrne lokat vodu plným douškem.</span> <span class="verse"><a name="11">11</a>Říkávají: "Což se to Bůh dozví? Cožpak to Nejvyšší pozná?"</span> <span class="verse"><a name="12">12</a>Ano, to jsou svévolníci: bez starostí věčně kupí jmění.</span> <span class="verse"><a name="13">13</a>Tedy zbytečně jsem si uchoval ryzí srdce a dlaně omýval nevinností?</span> <span class="verse"><a name="14">14</a>Každý den se na mě sypou rány, každé ráno bývám trestán.</span> <span class="verse"><a name="15">15</a>Kdybych řekl: "Budu mluvit jako oni", věrolomně bych opustil pokolení tvých synů.</span> <span class="verse"><a name="16">16</a>Přemýšlel jsem, jak se v tom všem vyznat, nesnadné se mi to zdálo.</span> <span class="verse"><a name="17">17</a>Teprv když jsem vstoupil do svatyně Boží, pochopil jsem, jaký vezmou konec.</span> <span class="verse"><a name="18">18</a>Věru, stavíš je na kluzké cesty, do zkázy je srazíš.</span> <span class="verse"><a name="19">19</a>Jaký úděs náhle vzbudí, hrůzou se obrátí vniveč do jednoho.</span> <span class="verse"><a name="20">20</a>Jako snem po procitnutí, Panovníku, pohrdneš jejich přeludem, až se vzbudíš.</span> <span class="verse"><a name="21">21</a>Když bylo mé srdce roztrpčené, když se jitřilo mé ledví,</span> <span class="verse"><a name="22">22</a>byl jsem tupec, nic jsem neznal, jak dobytče jsem před tebou býval.</span> <span class="verse"><a name="23">23</a>Já však chci být ustavičně s tebou, uchopils mě za pravici,</span> <span class="verse"><a name="24">24</a>povedeš mě podle svého rozhodnutí a pak do slávy mě přijmeš.</span> <span class="verse"><a name="25">25</a>Koho bych měl na nebesích? A na zemi v nikom kromě tebe nemám zalíbení.</span> <span class="verse"><a name="26">26</a>Ač mé tělo i mé srdce chřadne, Bůh bude navěky skála mého srdce a můj podíl.</span> <span class="verse"><a name="27">27</a>Hle, ti, kdo se tobě vzdálí, zhynou. Ty umlčíš každého, kdo poruší ti věrnost.</span> <span class="verse"><a name="28">28</a>Mně však v Boží blízkosti je dobře, v Panovníku Hospodinu mám své útočiště, proto vyprávím o všech tvých činech.</span> </p></div</div></div></body></html>