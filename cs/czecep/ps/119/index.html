<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 119</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/119"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 119</strong></div><p><span class="verse"><a name="1">1</a>Blaze těm, kdo vedou bezúhonný život, těm, kdo žijí tak, jak učí Hospodinův zákon.</span> <span class="verse"><a name="2">2</a>Blaze těm, kdo zachovávají jeho svědectví, těm, kdo se na jeho vůli dotazují celým srdcem.</span> <span class="verse"><a name="3">3</a>Ti podlosti nepáchají, jeho cestami se berou.</span> <span class="verse"><a name="4">4</a>Ty jsi vydal svá ustanovení, aby se přesně dodržovala.</span> <span class="verse"><a name="5">5</a>Kéž jsou moje cesty pevně zaměřeny k dodržování tvých nařízení.</span> <span class="verse"><a name="6">6</a>Nebudu zahanben tehdy, budu-li brát zřetel na všechna tvá přikázání.</span> <span class="verse"><a name="7">7</a>Z přímého srdce ti vzdávám chválu, že se smím učit tvým spravedlivým soudům.</span> <span class="verse"><a name="8">8</a>Chci tvá nařízení dodržovat, jen mě nikdy neopouštěj!</span> <span class="verse"><a name="9">9</a>Jak si mladík udrží svou stezku čistou? Musí se vždy držet tvého slova.</span> <span class="verse"><a name="10">10</a>Dotazuji se na tvoji vůli celým srdcem, nedej, abych zbloudil od tvých přikázání.</span> <span class="verse"><a name="11">11</a>Tvou řeč uchovávám v srdci, nechci proti tobě hřešit.</span> <span class="verse"><a name="12">12</a>Požehnán buď, Hospodine, vyučuj mě v tom, co nařizuješ.</span> <span class="verse"><a name="13">13</a>Mé rty budou vypravovat o všech soudech tvých úst.</span> <span class="verse"><a name="14">14</a>Veselím se z cesty tvých svědectví více než ze všeho jmění.</span> <span class="verse"><a name="15">15</a>O tvých ustanoveních přemýšlím, na zřeteli mám tvé stezky.</span> <span class="verse"><a name="16">16</a>Nařízení tvá jsou pro mne potěšením, nezapomínám na tvé slovo.</span> <span class="verse"><a name="17">17</a>Zastávej se svého služebníka a budu žít, chci se držet tvého slova.</span> <span class="verse"><a name="18">18</a>Otevři mi oči, ať mám na zřeteli divy ze Zákona tvého.</span> <span class="verse"><a name="19">19</a>Jsem na zemi jenom hostem, neukrývej přede mnou svá přikázání.</span> <span class="verse"><a name="20">20</a>V duši se stravuji touhou po tvých soudech v každé době.</span> <span class="verse"><a name="21">21</a>Oboříš se na opovážlivce, na proklatce, kteří pobloudili od tvých přikázání.</span> <span class="verse"><a name="22">22</a>Sejmi ze mne potupu a pohrdání, neboť tvá svědectví zachovávám.</span> <span class="verse"><a name="23">23</a>I když vládci zasednou a umluví se na mě, tvůj služebník bude přemýšlet o tvých nařízeních,</span> <span class="verse"><a name="24">24</a>tvá svědectví budou nadále mým potěšením, jsou to moji rádci.</span> <span class="verse"><a name="25">25</a>Do prachu je přitisknuta moje duše, zachovej mi život podle svého slova.</span> <span class="verse"><a name="26">26</a>Vyprávěl jsem o svých cestách - tys mi odpověděl, vyučuj mě v tom, co nařizuješ.</span> <span class="verse"><a name="27">27</a>Dej mi porozumět cestě svých ustanovení, chci přemýšlet o tvých divuplných činech.</span> <span class="verse"><a name="28">28</a>Moje duše se rozplývá žalem, pozvedni mě podle svého slova.</span> <span class="verse"><a name="29">29</a>Odvrať ode mne cesty klamu, podle svého Zákona se nade mnou smiluj.</span> <span class="verse"><a name="30">30</a>Zvolil jsem si cestu věrnosti, stavím si před oči tvé soudy.</span> <span class="verse"><a name="31">31</a>Přimkl jsem se k tvým svědectvím, nedej, Hospodine, abych byl zahanben!</span> <span class="verse"><a name="32">32</a>Poběžím cestou tvých přikázání, dal jsi mému srdci volnost.</span> <span class="verse"><a name="33">33</a>Ukaž mi cestu svých nařízení, Hospodine, důsledně ji budu zachovávat.</span> <span class="verse"><a name="34">34</a>Dej mi rozum a budu tvůj Zákon zachovávat, budu se ho držet celým srdcem.</span> <span class="verse"><a name="35">35</a>Veď mě po cestě svých přikázání, oblíbil jsem si ji.</span> <span class="verse"><a name="36">36</a>Ke svým svědectvím nakloň mé srdce, nikoli k zištnosti.</span> <span class="verse"><a name="37">37</a>Odvracej mé oči, ať nehledí na šalebnost, na své cestě mi zachovej život.</span> <span class="verse"><a name="38">38</a>Splň své slovo svému služebníku, jenž žije v tvé bázni.</span> <span class="verse"><a name="39">39</a>Odvrať ode mne potupu, které se lekám, tvé soudy jsou dobrotivé.</span> <span class="verse"><a name="40">40</a>Po tvých ustanoveních tak toužím, svou spravedlností mi zachovej život.</span> <span class="verse"><a name="41">41</a>Kéž na mě sestoupí tvé milosrdenství, Hospodine, i tvá spása, jak jsi řekl,</span> <span class="verse"><a name="42">42</a>a já dám odpověď tomu, kdo mě tupí, neboť doufám ve tvé slovo.</span> <span class="verse"><a name="43">43</a>Nikdy nezbavuj má ústa slova pravdy, neboť čekám na tvůj soud.</span> <span class="verse"><a name="44">44</a>Tvého Zákona se budu držet ustavičně, navěky a navždy.</span> <span class="verse"><a name="45">45</a>Volně budu chodit, na tvá ustanovení se dotazuji.</span> <span class="verse"><a name="46">46</a>O tvých svědectvích před králi budu mluvit a nebudu zahanben.</span> <span class="verse"><a name="47">47</a>Tvá přikázání jsou pro mne potěšením, já jsem si je zamiloval.</span> <span class="verse"><a name="48">48</a>Dlaně vztahuji k tvým přikázáním, já jsem si je zamiloval, chci přemýšlet o tvých nařízeních.</span> <span class="verse"><a name="49">49</a>Pamatuj na slovo dané svému služebníku, jímž jsi ve mně očekávání vzbudil.</span> <span class="verse"><a name="50">50</a>Je mi útěchou v mém pokoření, že tvá řeč mi zachová život.</span> <span class="verse"><a name="51">51</a>Opovážlivci se mi velice posmívají, já se od tvého Zákona neuchýlím.</span> <span class="verse"><a name="52">52</a>Připomínám si tvé dávné soudy, Hospodine, v tom útěchu najdu.</span> <span class="verse"><a name="53">53</a>Sežehuje mě zuřivost svévolníků, těch, kdo opustili tvůj Zákon.</span> <span class="verse"><a name="54">54</a>Nařízení tvá si zpívám jako žalmy v domě, kde jsem jenom hostem.</span> <span class="verse"><a name="55">55</a>V noci si připomínám tvé jméno, Hospodine, tvého Zákona se držím.</span> <span class="verse"><a name="56">56</a>Mně připadl tento úkol: ustanovení tvá zachovávat.</span> <span class="verse"><a name="57">57</a>Pravím: Hospodine, tys můj úděl, držím se tvých slov.</span> <span class="verse"><a name="58">58</a>O shovívavost tě prosím celým srdcem, smiluj se nade mnou, jak jsi řekl.</span> <span class="verse"><a name="59">59</a>Uvažuji o svých cestách, k tvým svědectvím obracím své nohy.</span> <span class="verse"><a name="60">60</a>Pospíchám a neotálím tvé příkazy dodržovat.</span> <span class="verse"><a name="61">61</a>Ovinují mě provazy svévolníků, nezapomínám však na tvůj Zákon.</span> <span class="verse"><a name="62">62</a>Vstávám o půlnoci, abych ti vzdal chválu za tvé spravedlivé soudy.</span> <span class="verse"><a name="63">63</a>Jsem druhem všech, kteří se tě bojí a tvých ustanovení se drží.</span> <span class="verse"><a name="64">64</a>Tvého milosrdenství je, Hospodine, plná země, vyučuj mě v tom, co nařizuješ.</span> <span class="verse"><a name="65">65</a>Prokázal jsi dobro svému služebníku podle svého slova, Hospodine.</span> <span class="verse"><a name="66">66</a>Nauč mě okoušet a znát, co je dobré, já tvým přikázáním věřím.</span> <span class="verse"><a name="67">67</a>Dokud jsem se nepokořil, bloudíval jsem, nyní dodržuji, co jsi řekl.</span> <span class="verse"><a name="68">68</a>Jsi dobrý a prokazuješ dobro, vyučuj mě v tom, co nařizuješ.</span> <span class="verse"><a name="69">69</a>Opovážlivci mě mrzce pošpinili, já však zachovávám ustanovení tvá celým srdcem.</span> <span class="verse"><a name="70">70</a>Bezcitné je jejich tučné srdce, mně však je tvůj Zákon potěšením.</span> <span class="verse"><a name="71">71</a>Byl jsem pokořen a bylo mi to k dobru, naučil jsem se tvým nařízením.</span> <span class="verse"><a name="72">72</a>Zákon tvých úst je mi dražší než tisíce hřiven zlata nebo stříbra.</span> <span class="verse"><a name="73">73</a>Ruce tvé mě učinily pevným, dej mi rozum, ať se naučím tvým přikázáním.</span> <span class="verse"><a name="74">74</a>Ti, kdo se tě bojí, spatří mě a budou se radovat, neboť čekám na tvé slovo.</span> <span class="verse"><a name="75">75</a>Hospodine, vím, že tvé soudy jsou spravedlivé, pokořils mě pravdou.</span> <span class="verse"><a name="76">76</a>Kéž se projeví tvé milosrdenství a potěší mě, jak jsi svému služebníku řekl.</span> <span class="verse"><a name="77">77</a>Kéž mě zahrne tvé slitování a budu žít, tvůj Zákon je pro mne potěšením.</span> <span class="verse"><a name="78">78</a>Opovážlivce ať stihne hanba za to, že mi křivdí, já o tvých ustanoveních přemýšlím.</span> <span class="verse"><a name="79">79</a>Navrátí se ke mně ti, kdo se tě bojí, ti, kdo tvá svědectví znají.</span> <span class="verse"><a name="80">80</a>Kéž je mé srdce bezúhonné podle tvých nařízení, ať nejsem zahanben.</span> <span class="verse"><a name="81">81</a>Moje duše chřadne touhou po tvé spáse, čekám na tvé slovo.</span> <span class="verse"><a name="82">82</a>Zrak mi slábne, vyhlížím tvé slovo, kdy už mě potěšíš?</span> <span class="verse"><a name="83">83</a>Vedlo se mi jako měchu v kouři, na tvá nařízení jsem však nezapomněl.</span> <span class="verse"><a name="84">84</a>Kolikpak dnů zbývá tvému služebníku? Kdy nad těmi, kdo mě pronásledují, vykonáš soud?</span> <span class="verse"><a name="85">85</a>Opovážlivci mi kopou jámy bez ohledu na tvůj Zákon.</span> <span class="verse"><a name="86">86</a>Všechna tvá přikázání jsou pravda. Pronásledují mě neprávem, pomoz!</span> <span class="verse"><a name="87">87</a>Bezmála už se mnou v zemi skoncovali, já však tvá ustanovení neopustím.</span> <span class="verse"><a name="88">88</a>Podle svého milosrdenství mi zachovej život, svědectví tvých úst se budu držet.</span> <span class="verse"><a name="89">89</a>Věčně, Hospodine, stojí pevně v nebesích tvé slovo.</span> <span class="verse"><a name="90">90</a>Z pokolení do pokolení trvá tvá věrnost, upevnil jsi zemi a ta stojí.</span> <span class="verse"><a name="91">91</a>Podle tvých soudů vše stojí dodnes, to všechno jsou tvoji služebníci.</span> <span class="verse"><a name="92">92</a>Kdyby mi tvůj Zákon nebyl potěšením, dávno bych v svém pokoření zhynul.</span> <span class="verse"><a name="93">93</a>Na tvá ustanovení nezapomenu nikdy, protože mi jimi zachováváš život.</span> <span class="verse"><a name="94">94</a>Tobě patřím, buď má spása, na tvá ustanovení se dotazuji.</span> <span class="verse"><a name="95">95</a>Svévolníci na mě čekají, aby mě zahubili, já se snažím porozumět tvým svědectvím.</span> <span class="verse"><a name="96">96</a>Vidím, že vše spěje k svému konci, přikázání tvé má nekonečný prostor.</span> <span class="verse"><a name="97">97</a>Jak jsem si tvůj Zákon zamiloval! Každý den o něm přemýšlím.</span> <span class="verse"><a name="98">98</a>Nad nepřátele mě činí moudřejším tvá přikázání, navěky jsou moje.</span> <span class="verse"><a name="99">99</a>Jsem prozíravější než všichni moji učitelé, neboť přemýšlím o tvých svědectvích.</span> <span class="verse"><a name="100">100</a>Rozumu jsem nabyl víc než starci, neboť tvá ustanovení zachovávám.</span> <span class="verse"><a name="101">101</a>Před každou zlou stezkou jsem zdržel své kroky, držel jsem se tvého slova.</span> <span class="verse"><a name="102">102</a>Neodchyluji se od tvých soudů, neboť ty mi ukazuješ cestu.</span> <span class="verse"><a name="103">103</a>Jak lahodnou chuť má, co ty říkáš! Sladší než med je to pro má ústa.</span> <span class="verse"><a name="104">104</a>Z tvých ustanovení jsem nabyl rozumnosti, proto nenávidím každou stezku klamu.</span> <span class="verse"><a name="105">105</a>Světlem pro mé nohy je tvé slovo, osvěcuje moji stezku.</span> <span class="verse"><a name="106">106</a>Co jsem přísahal, to splním, držím se tvých spravedlivých soudů.</span> <span class="verse"><a name="107">107</a>Byl jsem velice pokořen, Hospodine, podle svého slova mi zachovej život.</span> <span class="verse"><a name="108">108</a>Kéž se ti líbí, Hospodine, dobrovolné oběti mých úst, nauč mě svým soudům.</span> <span class="verse"><a name="109">109</a>Ustavičně dávám v sázku život, nezapomínám však na tvůj Zákon.</span> <span class="verse"><a name="110">110</a>Svévolníci osidlo mi nastražili, avšak od tvých ustanovení jsem nepobloudil.</span> <span class="verse"><a name="111">111</a>Tvá svědectví budou mým dědictvím věčně, z nich se veselí mé srdce.</span> <span class="verse"><a name="112">112</a>V srdci jsem se rozhodl plnit tvá nařízení navěky a do důsledků.</span> <span class="verse"><a name="113">113</a>Nenávidím obojetné lidi, miluji tvůj Zákon.</span> <span class="verse"><a name="114">114</a>Tys má skrýš a štít můj, čekám na tvé slovo.</span> <span class="verse"><a name="115">115</a>Pryč ode mne, zlovolníci! Budu zachovávat přikázání svého Boha.</span> <span class="verse"><a name="116">116</a>Podpírej mě, jak jsi řekl, a budu žít, v mých nadějích mě nezahanbuj.</span> <span class="verse"><a name="117">117</a>Buď mi oporou a budu spasen, stále budu hledět na tvá nařízení.</span> <span class="verse"><a name="118">118</a>Zhrdáš všemi, kdo zbloudili od tvých nařízení, protože záludně klamou.</span> <span class="verse"><a name="119">119</a>Všechny svévolníky v zemi odklízíš jak strusku, proto jsem si zamiloval tvá svědectví.</span> <span class="verse"><a name="120">120</a>Strachem před tebou se chvěje mé tělo, bojím se tvých soudů.</span> <span class="verse"><a name="121">121</a>Vykonávám soud a spravedlnost, neponechej mě těm, kdo mě utlačují.</span> <span class="verse"><a name="122">122</a>Zasaď se za svého služebníka k jeho dobru, aby mě opovážlivci neutlačovali.</span> <span class="verse"><a name="123">123</a>Zrak mi slábne, vyhlížím tvou spásu, výrok tvé spravedlnosti.</span> <span class="verse"><a name="124">124</a>Nalož se svým služebníkem podle svého milosrdenství, vyučuj mě v tom, co nařizuješ.</span> <span class="verse"><a name="125">125</a>Jsem tvůj služebník, učiň mě rozumným, abych poznal tvá svědectví.</span> <span class="verse"><a name="126">126</a>Hospodine, je čas jednat, tvůj Zákon se porušuje.</span> <span class="verse"><a name="127">127</a>Ano, miluji tvá přikázání víc než zlato, víc než zlato ryzí.</span> <span class="verse"><a name="128">128</a>Všechna ustanovení chci ve všem správně plnit, nenávidím každou stezku klamu.</span> <span class="verse"><a name="129">129</a>Tvá svědectví jsou divuplná, proto je má duše zachovává.</span> <span class="verse"><a name="130">130</a>Kam tvá slova proniknou, tam vzchází světlo, nezkušení nabývají rozumnosti.</span> <span class="verse"><a name="131">131</a>Dychtivě otvírám ústa, toužím po tvých přikázáních.</span> <span class="verse"><a name="132">132</a>Shlédni na mne, smiluj se nade mnou podle toho, jak soudíváš ty, kdo milují tvé jméno.</span> <span class="verse"><a name="133">133</a>Upevni mé kroky tím, cos řekl, dej, ať žádná ničemnost mě neovládne.</span> <span class="verse"><a name="134">134</a>Vykup mě z útlaku lidí, chci se tvých ustanovení držet.</span> <span class="verse"><a name="135">135</a>Svou jasnou tvář ukaž svému služebníku, vyučuj mě v tom, co nařizuješ.</span> <span class="verse"><a name="136">136</a>Proudem se mi řinou slzy z očí, že se nedodržuje tvůj Zákon.</span> <span class="verse"><a name="137">137</a>Ty jsi, Hospodine, spravedlivý, přímý ve svých soudech.</span> <span class="verse"><a name="138">138</a>Přikázal jsi, aby tvá svědectví byla spravedlnost a naprostá pravda.</span> <span class="verse"><a name="139">139</a>Horlivost mě sžírá, moji protivníci zapomněli na tvá slova.</span> <span class="verse"><a name="140">140</a>Co jsi řekl, je důkladně protříbené, tvůj služebník si to zamiloval.</span> <span class="verse"><a name="141">141</a>Já jsem nepatrný, pohrdaný člověk, avšak na tvá ustanovení jsem nezapomněl.</span> <span class="verse"><a name="142">142</a>Věčně spravedlivá je tvá spravedlnost, tvůj Zákon je pravda.</span> <span class="verse"><a name="143">143</a>Soužení a úzkost na mě doléhají, přikázání tvá jsou pro mne potěšením.</span> <span class="verse"><a name="144">144</a>Spravedlnost tvých svědectví je věčná, dej mi rozum a budu žít.</span> <span class="verse"><a name="145">145</a>Celým srdcem volám: Odpověz mi, Hospodine, chci tvá nařízení zachovávat.</span> <span class="verse"><a name="146">146</a>Volám k tobě, buď má spása, chci se tvých svědectví držet.</span> <span class="verse"><a name="147">147</a>Dřív než začne svítat, na pomoc tě volám, čekám na tvé slovo.</span> <span class="verse"><a name="148">148</a>Mé oči se budí dřív než noční hlídky a přemýšlím o tom, co jsi řekl.</span> <span class="verse"><a name="149">149</a>Podle svého milosrdenství mě vyslyš, Hospodine, podle svého soudu mi zachovej život.</span> <span class="verse"><a name="150">150</a>Blíží se už, kdo se ženou za mrzkostmi, vzdalují se od Zákona tvého.</span> <span class="verse"><a name="151">151</a>Ty jsi, Hospodine, blízko, všechna tvá přikázání jsou pravda.</span> <span class="verse"><a name="152">152</a>Dávno je mi z tvých svědectví známo, žes jim dal navěky pevný základ.</span> <span class="verse"><a name="153">153</a>Pohleď na mé pokoření, braň mě, vždyť na tvůj Zákon nezapomínám.</span> <span class="verse"><a name="154">154</a>Ujmi se mé pře a zastaň se mne, zachovej mi život, jak jsi řekl.</span> <span class="verse"><a name="155">155</a>Svévolníkům je vzdálena spása, protože se nedotazují na tvá nařízení.</span> <span class="verse"><a name="156">156</a>Nesmírné je, Hospodine, tvoje slitování, podle svých soudů mi zachovej život.</span> <span class="verse"><a name="157">157</a>Mnoho je těch, kdo mě pronásledují a souží, já se však od tvých svědectví neodchýlím.</span> <span class="verse"><a name="158">158</a>Na věrolomné se dívám s ošklivostí, nedrží se toho, co jsi řekl.</span> <span class="verse"><a name="159">159</a>Hleď, jak jsem si tvá ustanovení zamiloval, Hospodine, podle svého milosrdenství mi zachovej život.</span> <span class="verse"><a name="160">160</a>To hlavní v tvém slovu je pravda, každý soud tvé spravedlnosti je věčný.</span> <span class="verse"><a name="161">161</a>Bez důvodů mě pronásledují velmožové, mé srdce má strach jen z tvého slova.</span> <span class="verse"><a name="162">162</a>Veselím se z toho, co jsi řekl, jako ten, kdo našel velkou kořist.</span> <span class="verse"><a name="163">163</a>Nenávidím klam, hnusí se mi, miluji tvůj Zákon.</span> <span class="verse"><a name="164">164</a>Chválívám tě sedmkráte za den za tvé spravedlivé soudy.</span> <span class="verse"><a name="165">165</a>Hojný pokoj mají ti, kdo milují tvůj Zákon, o nic neklopýtnou.</span> <span class="verse"><a name="166">166</a>S nadějí vyhlížím tvoji spásu, Hospodine, a tvá přikázání plním.</span> <span class="verse"><a name="167">167</a>Má duše se drží tvých svědectví, velice jsem si je zamiloval.</span> <span class="verse"><a name="168">168</a>Tvých ustanovení a tvých svědectví se držím, máš před sebou všechny moje cesty.</span> <span class="verse"><a name="169">169</a>Kéž mé bědování dolehne až k tobě, Hospodine, dej mi rozum podle svého slova.</span> <span class="verse"><a name="170">170</a>Kéž má prosba dojde k tobě, vysvoboď mě, jak jsi řekl.</span> <span class="verse"><a name="171">171</a>Chvalozpěv ať vytryskne mi ze rtů, neboť mě svým nařízením učíš.</span> <span class="verse"><a name="172">172</a>Ať můj jazyk opěvuje, co jsi řekl, všechna tvá přikázání jsou spravedlivá.</span> <span class="verse"><a name="173">173</a>Na pomoc mi podej svoji ruku, tvá ustanovení jsem si zvolil.</span> <span class="verse"><a name="174">174</a>Hospodine, toužím po tvé spáse, tvůj Zákon je pro mne potěšením.</span> <span class="verse"><a name="175">175</a>Kéž má duše žije a může tě chválit; kéž mi pomáhají tvoje soudy.</span> <span class="verse"><a name="176">176</a>Bloudím jako zatoulané jehně, hledej svého služebníka, vždyť jsem na tvá přikázání nezapomněl!</span> </p></div</div></div></body></html>