<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 38</strong></div><p><span class="verse"><a name="1">1</a>Žalm Davidův, k připamatování.</span> <span class="verse"><a name="2">2</a>Nekárej mě, Hospodine, ve svém rozlícení, netrestej mě ve svém rozhořčení,</span> <span class="verse"><a name="3">3</a>neboť na mě dopadly tvé šípy, těžce na mě dopadla tvá ruka.</span> <span class="verse"><a name="4">4</a>Pro tvůj hrozný hněv už není na mém těle zdravé místo, pro můj hřích pokoje nemá jediná kost ve mně.</span> <span class="verse"><a name="5">5</a>Nad hlavu mi přerostly mé nepravosti, jako těžké břemeno mě tíží.</span> <span class="verse"><a name="6">6</a>Páchnou, hnisají mé rány pro mou pošetilost.</span> <span class="verse"><a name="7">7</a>Zhrouceně, až k zemi sehnut celé dny se sklíčen smutkem vláčím.</span> <span class="verse"><a name="8">8</a>Mé ledví je v jednom ohni, nezbylo nic zdravého v mém těle.</span> <span class="verse"><a name="9">9</a>Jsem ochromen, zcela zdeptán, křičím a mé srdce sténá.</span> <span class="verse"><a name="10">10</a>Před sebou máš, Panovníku, všechny moje tužby a můj nářek utajen ti není.</span> <span class="verse"><a name="11">11</a>Selhává mi srdce, opouští mě síla a mým očím hasne světlo.</span> <span class="verse"><a name="12">12</a>Kdo mě milovali, moji druzi, odtáhli se pro mou ránu, moji nejbližší opodál stojí.</span> <span class="verse"><a name="13">13</a>Ti, kdo mi o život ukládají, nastražili léčku, kdo mi chtějí škodit, vedou zhoubné řeči, po celé dny vymýšlejí záludnosti.</span> <span class="verse"><a name="14">14</a>Já však neslyším, jsem jako hluchý, jako němý, ani ústa neotevřu.</span> <span class="verse"><a name="15">15</a>Stal se ze mne člověk, který neslyší a neodmlouvá,</span> <span class="verse"><a name="16">16</a>neboť na tebe jen, Hospodine, čekám, Panovníku, Bože můj, kéž bys odpověděl!</span> <span class="verse"><a name="17">17</a>Pravím: Ať nemají ze mne radost, budou se nade mne vypínat, uklouzne-li mi noha.</span> <span class="verse"><a name="18">18</a>Můj pád je už blízko, stále mám před sebou svoji bolest.</span> <span class="verse"><a name="19">19</a>Přiznávám se ke své nepravosti a svého hříchu se lekám.</span> <span class="verse"><a name="20">20</a>Moji nepřátelé životem jen kypí, mnoho je těch, kdo mě zrádně nenávidí.</span> <span class="verse"><a name="21">21</a>Ti, kdo odplácejí za dobrotu zlobou, za to, že se snažím o dobro, mě osočují.</span> <span class="verse"><a name="22">22</a>Hospodine, ty mě neopouštěj, nevzdaluj se ode mne, můj Bože, [ (Psalms 38:23) na pomoc mi pospěš, Panovníku, moje spáso! ]</span> </p></div</div></div></body></html>