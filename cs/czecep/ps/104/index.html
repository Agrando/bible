<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 104</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/104"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 104</strong></div><p><span class="verse"><a name="1">1</a>Dobrořeč, má duše, Hospodinu! Hospodine, Bože můj, jsi neskonale velký, oděl ses velebnou důstojností.</span> <span class="verse"><a name="2">2</a>Halíš se světlem jak pláštěm, rozpínáš nebesa jako stanovou plachtu.</span> <span class="verse"><a name="3">3</a>Mezi vodami si kleneš síně, z mračen si vůz činíš a vznášíš se na perutích větru.</span> <span class="verse"><a name="4">4</a>Z vichrů si činíš své posly, z ohnivých plamenů sluhy.</span> <span class="verse"><a name="5">5</a>Zemi jsi založil na pilířích, aby se nehnula navěky a navždy.</span> <span class="verse"><a name="6">6</a>Propastnou tůň jsi přikryl jako šatem. Nad horami stály vody;</span> <span class="verse"><a name="7">7</a>pohrozils a na útěk se daly, rozutekly se před tvým hromovým hlasem.</span> <span class="verse"><a name="8">8</a>Když vystoupila horstva, klesly do údolí, do míst, která jsi jim určil.</span> <span class="verse"><a name="9">9</a>Mez, kterou jsi stanovil, už nepřekročí, nepřikryjí znovu zemi.</span> <span class="verse"><a name="10">10</a>Prameny vysíláš do potoků, které mezi horami se vinou.</span> <span class="verse"><a name="11">11</a>Napájejí veškerou zvěř polí, divocí osli tu hasí žízeň.</span> <span class="verse"><a name="12">12</a>Při nich přebývá nebeské ptactvo, ozývá se v ratolestech.</span> <span class="verse"><a name="13">13</a>Ze svých síní zavlažuješ hory, země se sytí ovocem tvého díla.</span> <span class="verse"><a name="14">14</a>Dáváš růst trávě pro dobytek i rostlinám, aby je pěstoval člověk, a tak si ze země dobýval chléb.</span> <span class="verse"><a name="15">15</a>Dáváš víno pro radost lidskému srdci, až se tvář leskne víc než olej; chléb dodá lidskému srdci síly.</span> <span class="verse"><a name="16">16</a>Hospodinovy stromy se sytí vláhou, libanónské cedry, které on zasadil.</span> <span class="verse"><a name="17">17</a>A tam hnízdí ptactvo, na cypřiších má domov čáp.</span> <span class="verse"><a name="18">18</a>Horské štíty patří kozorožcům, skaliska jsou útočištěm pro damany.</span> <span class="verse"><a name="19">19</a>Učinil jsi měsíc k určování času, slunce ví, kdy k západu se schýlit.</span> <span class="verse"><a name="20">20</a>Přivádíš tmu, noc se snese, celý les se hemží zvěří;</span> <span class="verse"><a name="21">21</a>lvíčata řvou po kořisti, na Bohu se dožadují stravy.</span> <span class="verse"><a name="22">22</a>Slunce vychází a stahují se, v doupatech se ukládají k odpočinku.</span> <span class="verse"><a name="23">23</a>Člověk vyjde za svou prací a koná službu až do večera.</span> <span class="verse"><a name="24">24</a>Jak nesčetná jsou tvá díla, Hospodine! Všechno jsi učinil moudře; země je plná tvých tvorů.</span> <span class="verse"><a name="25">25</a>Tu je veliké a širé moře: hemží se v něm nespočetných živočichů maličkých i velkých,</span> <span class="verse"><a name="26">26</a>plují po něm lodě. Vytvořil jsi livjátana, aby v něm dováděl.</span> <span class="verse"><a name="27">27</a>A to vše s nadějí vzhlíží k tobě, že jim dáš v pravý čas pokrm;</span> <span class="verse"><a name="28">28</a>rozdáváš jim a oni si berou, otevřeš ruku a nasytí se dobrým.</span> <span class="verse"><a name="29">29</a>Skryješ-li tvář, propadají děsu, odejmeš-li jejich ducha, hynou, v prach se navracejí.</span> <span class="verse"><a name="30">30</a>Sesíláš-li svého ducha, jsou stvořeni znovu, a tak obnovuješ tvářnost země.</span> <span class="verse"><a name="31">31</a>Hospodinova sláva potrvá věčně! Hospodin se bude radovat ze svého díla.</span> <span class="verse"><a name="32">32</a>Shlédne na zemi a ta se třese, dotkne se hor a kouří se z nich.</span> <span class="verse"><a name="33">33</a>Budu zpívat Hospodinu po celý svůj život, svému Bohu zpívat žalmy, dokud budu.</span> <span class="verse"><a name="34">34</a>Kéž mu je příjemné moje přemítání! Hospodin je moje radost.</span> <span class="verse"><a name="35">35</a>Kéž hříšníci vymizí ze země, kéž svévolníci nejsou! Dobrořeč, má duše, Hospodinu! Haleluja.</span> </p></div</div></div></body></html>