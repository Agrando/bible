<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 71</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/71"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 71</strong></div><p><span class="verse"><a name="1">1</a>Utíkám se k tobě, Hospodine, kéž nikdy nejsem zahanben!</span> <span class="verse"><a name="2">2</a>Pro svou spravedlnost mě vysvoboď, pomoz mi vyváznout, skloň ke mně své ucho, buď mou spásou.</span> <span class="verse"><a name="3">3</a>Buď mi skalním příbytkem a budu se tam uchylovat stále. Rozhodls o mé záchraně, tys můj skalní štít, moje pevná tvrz!</span> <span class="verse"><a name="4">4</a>Bože můj, pomoz mi vyváznout z moci svévolníka, z rukou bídáka a násilníka.</span> <span class="verse"><a name="5">5</a>Ty jsi přece má naděje, Panovníku Hospodine, v tebe už od mládí doufám.</span> <span class="verse"><a name="6">6</a>Na tebe jsem odkázán už ze života matky, oddělil sis mě v matčině nitru, chvalozpěv můj o tobě bude znít stále.</span> <span class="verse"><a name="7">7</a>Za zázrak mě mnozí měli, tys byl moje mocné útočiště.</span> <span class="verse"><a name="8">8</a>Z mých úst plně zní tvá chvála, den co den tě oslavuji.</span> <span class="verse"><a name="9">9</a>Nezamítej mě v čas stáří, neopouštěj mě, když pozbývám sil.</span> <span class="verse"><a name="10">10</a>Nepřátelé se už na mě domlouvají, ti, kdo mě hlídají, společně se radí,</span> <span class="verse"><a name="11">11</a>prohlašují: "Bůh ho opustil, pusťte se za ním, chopte se ho, nevysvobodí ho nikdo."</span> <span class="verse"><a name="12">12</a>Nevzdaluj se ode mne, můj Bože, Bože, na pomoc mi pospěš!</span> <span class="verse"><a name="13">13</a>Ať zahynou v hanbě, kdo mě osočují, potupa a stud ať halí ty, kdo zlo mi strojí.</span> <span class="verse"><a name="14">14</a>Já však budu vytrvale čekat a vždy víc a nade vše tě budu chválit.</span> <span class="verse"><a name="15">15</a>O tvé spravedlnosti budou má ústa vypravovat, každého dne svědčit o tvé spáse, a přece nestačím všechno vypovědět.</span> <span class="verse"><a name="16">16</a>Přicházím s bohatýrskými činy Panovníka Hospodina; tvoji spravedlnost, jenom tvoji, budu připomínat.</span> <span class="verse"><a name="17">17</a>Od mladosti, Bože, jsi mě vyučoval a já dosud oznamuji tvoje divy.</span> <span class="verse"><a name="18">18</a>Ani ve stáří a šedinách mě, Bože, neopouštěj, dokud neseznámím toto pokolení se skutky své paže a s tvou bohatýrskou silou všechny, kteří přijdou.</span> <span class="verse"><a name="19">19</a>Bože, tvoje spravedlnost až k výšinám sahá, vykonals veliké věci. Bože, kdo je tobě roven!</span> <span class="verse"><a name="20">20</a>Ty jsi mi dal zakusit četná zlá soužení a zase mi život vracíš a z propasti země přivádíš mě nazpět.</span> <span class="verse"><a name="21">21</a>Ty mě stále činíš větším, útěchou mě zahrnuješ.</span> <span class="verse"><a name="22">22</a>A já strunným nástrojem ti budu vzdávat chválu, Bože můj, za tvoji věrnost, s citarou ti budu zpívat žalmy, Svatý Izraele.</span> <span class="verse"><a name="23">23</a>Ať plesají mé rty, když ti zpívám žalmy, i má duše tebou vykoupená.</span> <span class="verse"><a name="24">24</a>A můj jazyk bude o tvé spravedlnosti hovořit každodenně, budou se rdít hanbou ti, kdo mi strojili zlé věci.</span> </p></div</div></div></body></html>