<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 88</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/88"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 88</strong></div><p><span class="verse"><a name="1">1</a>Žalmová píseň, pro Kórachovce. Pro předního zpěváka, pro zpěv při tanečním reji. Poučující, pro Hémana Ezrachejského.</span> <span class="verse"><a name="2">2</a>Hospodine, Bože, má spáso, ve dne i v noci před tebou úpím;</span> <span class="verse"><a name="3">3</a>kéž vstoupí moje modlitba k tobě, nakloň ucho k mému bědování!</span> <span class="verse"><a name="4">4</a>Samým zlem se sytí moje duše, k podsvětí spěje můj život.</span> <span class="verse"><a name="5">5</a>Jsem počítán k těm, co sestupují v jámu, jsem jako muž, který pozbyl síly.</span> <span class="verse"><a name="6">6</a>Jsem odložen mezi mrtvé jako skolení, co leží v hrobech, na které už ani nevzpomeneš, kteří jsou zbaveni ochrany tvých rukou.</span> <span class="verse"><a name="7">7</a>Odložils mě do nejhlubší jámy, do temnoty hlubin.</span> <span class="verse"><a name="8">8</a>Leží na mně tíha tvého rozhořčení, všemi svými příboji mě trýzníš.</span> <span class="verse"><a name="9">9</a>Známé jsi mi vzdálil, zhnusils mě jim, jsem uvězněn, nemám východiska.</span> <span class="verse"><a name="10">10</a>Oči mám zkalené utrpením, po celé dny jsem tě, Hospodine, volal, vztahoval jsem k tobě dlaně.</span> <span class="verse"><a name="11">11</a>Což pro mrtvé budeš konat svoje divy? Povstanou snad stíny a vzdají ti chválu?</span> <span class="verse"><a name="12">12</a>Což se o tvém milosrdenství vypráví v hrobě? O tvé věrnosti v říši zkázy?</span> <span class="verse"><a name="13">13</a>Což jsou známy v temnotě tvé divy, tvoje spravedlnost v zemi zapomnění?</span> <span class="verse"><a name="14">14</a>Hospodine, pomoz, k tobě volám, ráno má modlitba přichází k tobě.</span> <span class="verse"><a name="15">15</a>Hospodine, proč jsi na mě zanevřel a svou tvář přede mnou skrýváš?</span> <span class="verse"><a name="16">16</a>Jsem ponížen a od mládí hynu, snáším tvé hrůzy, nevím si rady.</span> <span class="verse"><a name="17">17</a>Přehnala se přese mne výheň tvého hněvu, děsuplné rány tvé mě umlčely,</span> <span class="verse"><a name="18">18</a>ze všech stran se na mě denně hrnou jako vody, všechny najednou mě obkličují. [ (Psalms 88:19) Přítele a druha jsi mi vzdálil, jenom temnoty se ke mně znají! ]</span> </p></div</div></div></body></html>