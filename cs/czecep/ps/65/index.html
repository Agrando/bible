<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 65</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/65"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 65</strong></div><p><span class="verse"><a name="1">1</a>Pro předního zpěváka, žalm. Davidův, píseň.</span> <span class="verse"><a name="2">2</a>Ztišením se sluší tebe chválit, Bože, na Sijónu, plnit tobě sliby.</span> <span class="verse"><a name="3">3</a>K tobě, jenž modlitby slyšíš, přichází veškeré tvorstvo.</span> <span class="verse"><a name="4">4</a>Přemohly mě nepravosti, našich nevěrností jenom ty nás zprostíš.</span> <span class="verse"><a name="5">5</a>Blaze tomu, koho vyvolíš a přijmeš, aby směl pobývat ve tvých nádvořích. Tam se budem sytit dary tvého domu, tvého svatého chrámu.</span> <span class="verse"><a name="6">6</a>Ve své spravedlnosti nám odpovídáš činy budícími bázeň, Bože, naše spáso, naděje všech končin země i zámořských dálek,</span> <span class="verse"><a name="7">7</a>jenž jsi upevnil svou mocí hory, opásán bohatýrskou silou,</span> <span class="verse"><a name="8">8</a>jenž konejšíš hukot moří, hukot jejich vlnobití i vřavu národů.</span> <span class="verse"><a name="9">9</a>Z tvých znamení jímá bázeň obyvatele všech končin, tam, kde jitro nastává i kde se snáší večer, všechno naplňuješ plesem.</span> <span class="verse"><a name="10">10</a>Navštěvuješ zemi, hojností ji zahrnuješ, velmi bohatou ji činíš. Boží potok je naplněn vodou, pečuješ jim o obilí, ano, máš o zemi péči:</span> <span class="verse"><a name="11">11</a>zavlažuješ brázdy, kypříš hroudy, vydatnými prškami ji činíš vláčnou, žehnáš tomu, co z ní raší.</span> <span class="verse"><a name="12">12</a>Ty svou dobrotou celý rok korunuješ, ve tvých stopách kane tučnost,</span> <span class="verse"><a name="13">13</a>kane na pastviny v stepi, a pahorky jásotem se opásaly. [ (Psalms 65:14) Louky se oděly stády, doliny se halí obilím, zvučí hlaholem a zpěvem. ]</span> </p></div</div></div></body></html>