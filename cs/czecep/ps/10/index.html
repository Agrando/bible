<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/cs/czecep/ps/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/cs">Czech</a> &gt; <a href="/cs/czecep">Czech Ekumenicky Cesky Preklad</a> &gt; <a href="/cs/czecep/ps">Psalms</a> &gt <strong>Chapter 10</strong></div><p><span class="verse"><a name="1">1</a>Hospodine, proč jen stojíš v dáli, v dobách soužení se skrýváš?</span> <span class="verse"><a name="2">2</a>Ponížený je pro zpupnost svévolníka v jednom ohni. Ať se zapletou v těch piklech, které vymýšlejí!</span> <span class="verse"><a name="3">3</a>Když svévolník chválí, pak jen pro své choutky, když chamtivec dobrořečí, znevažuje Hospodina.</span> <span class="verse"><a name="4">4</a>Svévolník ve zpupném hněvu říká: "Bůh nic nevypátrá, Bůh tu není." Odtud všechny jeho pikle.</span> <span class="verse"><a name="5">5</a>Úspěšné jsou jeho cesty v každé době, vysoko jsou od něho tvé soudy, soptí proti všem svým protivníkům.</span> <span class="verse"><a name="6">6</a>Říkává si v srdci: "Mnou nic neotřese. Z pokolení do pokolení mě nepotká nic zlého."</span> <span class="verse"><a name="7">7</a>V ústech má jen samou kletbu, lest a útisk, na jazyku trápení a ničemnosti.</span> <span class="verse"><a name="8">8</a>Na nádvořích číhá na čekané, v skrýších vraždí nevinného, jeho oči pasou po bezbranném.</span> <span class="verse"><a name="9">9</a>Číhá v úkrytu jak v houští lev, číhá na poníženého, aby se ho zmocnil, zmocnil se ho, do sítě ho vtáhl.</span> <span class="verse"><a name="10">10</a>Plíží se a krčí a bezbranní upadají do jeho spárů.</span> <span class="verse"><a name="11">11</a>Říkává si v srdci: "Bůh vše zapomíná, skryl svou tvář, nikdy nic neuvidí."</span> <span class="verse"><a name="12">12</a>Povstaň, Hospodine Bože, pozvedni svou ruku, nezapomeň na ponižované!</span> <span class="verse"><a name="13">13</a>Smí svévolník znevažovat Boha, říkat si v srdci: "Ty nic nevypátráš"?</span> <span class="verse"><a name="14">14</a>Ty však vidíš trápení a hoře. Shlédneš a vše vezmeš do svých rukou. Bezbranný se spoléhá na tebe, sirotkovi poskytuješ pomoc.</span> <span class="verse"><a name="15">15</a>Přeraz paži svévolníka, paži zlého. Jeho svévoli vypátráš, nic ti neunikne.</span> <span class="verse"><a name="16">16</a>Hospodin je Králem navěky a navždy, pronárody zmizí z jeho země.</span> <span class="verse"><a name="17">17</a>Tužbu pokorných vyslýcháš, Hospodine, jejich srdce posiluješ, máš pozorné ucho,</span> <span class="verse"><a name="18">18</a>zjednáš právo sirotkovi, právo zdeptanému; člověk na zemi už nebude vzbuzovat strach.</span> </p></div</div></div></body></html>