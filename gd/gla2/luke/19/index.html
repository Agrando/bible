<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/luke/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/luke">Luke</a> &gt <strong>Chapter 19</strong></div><p><span class="verse"><a name="1">1</a>As hie Yeesey stiagh, as jimmee eh trooid  Jericho.</span> <span class="verse"><a name="2">2</a>As cur-my-ner, va dooinney va enmyssit Zaccheus, va ny ard-ghooinney mastey ny publicanee,  as v'eh berchagh.</span> <span class="verse"><a name="3">3</a>As v'eh shirrey Yeesey y akin quoi v'eh, as cha dod eh kyndagh rish y pobble, son  v'eh ny ghooinney giare.</span> <span class="verse"><a name="4">4</a>As roie eh roish, as hie eh seose er billey-sycamore dy gheddyn shilley jeh; son  v'eh dy gholl shaghey yn raad shen.</span> <span class="verse"><a name="5">5</a>As tra va Yeesey er jeet gys yn ynnyd, yeeagh eh seose, as honnick eh eh, as dooyrt  eh rish, Zaccheus, jean siyr, as tar neose; son jiu ta mish dy ghoaill aght ec dty  hie.</span> <span class="verse"><a name="6">6</a>As ren eh siyr, as haink eh neose, as hug eh oltaghey-bea gennal da.</span> <span class="verse"><a name="7">7</a>As tra honnick ad shoh, v'ad ooilley jymmoosagh, gra, Dy row eh er gholl stiagh  dy ee as dy iu marish dooinney dy ghrogh vea.</span> <span class="verse"><a name="8">8</a>As hass Zaccheus magh, as dooyrt eh rish y Chiarn, Cur-my-ner, Hiarn, yn derrey  lieh jeh my chooid ta mee dy choyrt da ny boghtyn: as my ta mee er ghoaill red erbee  dy molteyragh veih dooinney erbee, ta mee jannoo lhiassaghey kiare-filley da.</span> <span class="verse"><a name="9">9</a>As dooyrt Yeesey rish, Jiu ta saualtys er jeet gys y thie shoh, ayns wheesh as dy  vel eshyn myrgeddin ny vac da Abraham.</span> <span class="verse"><a name="10">10</a>Son ta Mac y dooinney er jeet dy hirrey as dy hauail shen ny va caillit.</span> <span class="verse"><a name="11">11</a>As erreish daue shoh y chlahtyn, hie eh ny sodjey er e hoshiaght, as loayr eh coraa-dorraghey  er-y-fa dy row eh er-gerrey da Jerusalem, as liorish dy row ad smooinaghtyn dy beagh  reeriaght Yee dy gerrit er ny hoilshaghey:</span> <span class="verse"><a name="12">12</a>Dooyrt eh er-y-fa shen, Hie dooinney ooasle dy row gys cheer foddey, dy gheddyn  da hene reeriaght, as dy heet back reesht.</span> <span class="verse"><a name="13">13</a>As deie eh er ny jeih sharvaantyn echey, as livrey eh daue jeih puint, as dooyrt  eh roo, Jean-jee dellal derrey hig-ym.</span> <span class="verse"><a name="14">14</a>Agh dirree yn theay shen magh n'oi as hug ad chaghteraght geiyrt er, gra, Cha naill-lhieu  yn dooinney shoh dy reill harrin.</span> <span class="verse"><a name="15">15</a>As haink eh gy-kione, tra v'eh er jeet reesht, erreish da yn reeriaght y gheddyn,  dy doardee eh ny sharvaantyn shen dy ve eit huggey, daue v'eh er choyrt yn argid,  dy gheddyn fys cre-woad va dy chooilley ghooinney er chosney liorish e ghellal.</span> <span class="verse"><a name="16">16</a>Eisht haink y chied er, gra, Hiarn, ta dty phunt er chosney jeih puint.</span> <span class="verse"><a name="17">17</a>As dooyrt eh rish, S'mie shen, harvaant vie: er-yn-oyr dy vel oo er ve firrinagh  ayns red feer fardalagh, gow uss yn reill er jeih ard-valjyn.</span> <span class="verse"><a name="18">18</a>As haink yn nah er, gra, Hiarn, ta dty phunt er chosney queig puint.</span> <span class="verse"><a name="19">19</a>As dooyrt eh myrgeddin rishyn, Gow uss yn reill neesht er queig ard-valjyn.</span> <span class="verse"><a name="20">20</a>As haink fer elley, gra, Hiarn, cur-my ner, shoh dty phunt, t'er ny ve aym's tashtit  ayns naptin:</span> <span class="verse"><a name="21">21</a>Son va mee ayns aggle royd, er-y-fa dy nee dooinney creoi oo: t'ou troggal shen  nagh dug oo sheese, as buinn shen nagh ren oo cuirr.</span> <span class="verse"><a name="22">22</a>As dooyrt eh rish, Ass dty veeal hene nee'm oo y vriwnys, uss ghrogh harvaant,  Va fys ayd dy row mee my ghooinney creoi, troggal shen nagh dug mee sheese, as buinn  shen nagh chuirr mee:</span> <span class="verse"><a name="23">23</a>Cre'n-fa nagh dug oo my argid magh er use, tra harrin thie, dy voddin v'er droggal  my chooid hene lesh bishaghey.</span> <span class="verse"><a name="24">24</a>As dooyrt eh roosyn,va kionfenish Gow-jee yn punt voishyn as cur-jee eh da fer  ny jeih puint.</span> <span class="verse"><a name="25">25</a>(As dooyrt ad rish, Hiarn, ta jeih puint echey shen.)</span> <span class="verse"><a name="26">26</a>Son ta mee gra riu, Da dy chooilley unnane ta echey, vees er ny choyrt, as eshyn  nagh vel echey, bee shen hene ny ta echey er ny ghoaill veih.</span> <span class="verse"><a name="27">27</a>Agh ad shen my noidyn nagh bailliu mish dy reill harrystoo, cur-jee lhieu ad ayns  shoh, as cur-jee ad gy-baase kiongoyrt rhym.</span> <span class="verse"><a name="28">28</a>As tra v'eh er ghra shoh, hie eh rhymboo, myr v'ad goll seose gys Jerusalem,</span> <span class="verse"><a name="29">29</a>As haink eh gy-kione, tra v'ad er jeet er-gerrey da Bethphage as Bethany, ec y  chronk va enmyssit cronk ny oliveyn, dy dug eh jees jeh e ostyllyn er chaghteraght,</span> <span class="verse"><a name="30">30</a>Gra, Gow-jee gys y balley-beg ta rhymbiu; as tra hig shiu gys shen, yiow shiu lhiy  er-eistyr, er nagh ren rieau dooinney markiagh: feayshil-jee as cur-jee lhieu eh  gys shoh.</span> <span class="verse"><a name="31">31</a>As my enys dooinney erbee j'iu, Cre'n fa ta shiu dy eaysley eh? Shoh myr nee shiu  gra rish, Er-y-fa dy ve feme ec y Chiarn er.</span> <span class="verse"><a name="32">32</a>As hie ny chaghteryn rhymboo, as hooar ad eh myr v'eh er ghra roo.</span> <span class="verse"><a name="33">33</a>As myr v'ad feaysley yn lhiy, dooyrt y vooinjer by-liesh eh roo, Cre'n-fa ta shiu  feaysley yn lhiy?</span> <span class="verse"><a name="34">34</a>As dooyrt adsyn, Ta feme ec y Chiarn er.</span> <span class="verse"><a name="35">35</a>As hug ad lhieu eh gys Yeesey: as hilg ad nyn gharmadyn er y lhiy, as hug ad Yeesey  ny hoie orroo.</span> <span class="verse"><a name="36">36</a>As myr v'eh goll, skeayll ad nyn eaddagh er y raad.</span> <span class="verse"><a name="37">37</a>As tra v'eh er jeet er-gerrey, eer ec goll-sheese cronk ny oliveyn, ghow yn slane  sheshaght jeh e eiyrtyssee toshiaght dy ghoaill boggey, as dy chur moylley da Jee  lesh ard-choraa, son ooilley ny obbraghyn mirrillagh v'ad er n'akin,</span> <span class="verse"><a name="38">38</a>Gra, Bannit dy row yn Ree ta cheet ayns ennym y Chiarn: shee ayns niau, as gloyr  ayns yn yrjid.</span> <span class="verse"><a name="39">39</a>As dooyrt paart jeh ny Phariseeyn rish veih mastey yn pobble, Vainshter, cur oghsan  da dty eiyrtyssee.</span> <span class="verse"><a name="40">40</a>As dreggyr eshyn, as dooyrt eh roo, Ta mee ginsh diu, my chummagh ad shoh nyn jengey,  dy jinnagh ny eer claghyn troggal seose nyn goraa.</span> <span class="verse"><a name="41">41</a>As tra v'eh er jeet er-gerrey, yeeagh eh er yn ard-valley, as cheayn eh harrish.</span> <span class="verse"><a name="42">42</a>Gra, Dy beagh toiggal er ve ayd's, dy jarroo ayd's, ayns dty laa shoh hene, jeh  ny reddyn ta bentyn rish dty hee! agh nish t'ad follit veih dty hooillyn.</span> <span class="verse"><a name="43">43</a>Son hig ny laghyn ort, tra nee dty noidyn jeeg y yannoo mood, as soie-ee ad ad-hene  mygeayrt, as cruinnee ad oo stiagh er dy chooilley heu.</span> <span class="verse"><a name="44">44</a>As lhieggee ad oo kiart rish y thalloo, as dty chloan cheu-sthie jeed; as cha vaag  ad aynyd un chlagh er clagh elley: er-yn-oyr nagh dug oo tastey da'n earish haink  mish dy dty yeeaghyn.</span> <span class="verse"><a name="45">45</a>As hie eh stiagh ayns y chiamble, as ren eh toshiaght dy eiyrt magh yn vooinjer  va creck as kionnaghey ayn</span> <span class="verse"><a name="46">46</a>Gra roo, Te scruit, Ta my hie's thie yn phadjer: agh ta shiuish er n'yannoo eh  ny ooig dy vaarlee.</span> <span class="verse"><a name="47">47</a>As v'eh gynsagh ad gagh laa ayns y chiamble. Agh va ny ard-saggyrtyn, as ny scrudeyryn,  as leeideilee yn phobble shirrey eh y stroie,</span> <span class="verse"><a name="48">48</a>As cha row fys oc kys dy heet my geayrt-y-mysh; son va ooilley yn pobble feer aggindagh  er clashtyn eh.</span> </p></div</div></div></body></html>