<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/luke/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/luke">Luke</a> &gt <strong>Chapter 7</strong></div><p><span class="verse"><a name="1">1</a>NISH tra v'eh erreish ooilley ny goan shoh y loayrt ayns clashtyn y phobble, hie eh  stiagh ayns Calpernaum.</span> <span class="verse"><a name="2">2</a>As va centurion dy row va fer-mooinjerey echey, v'eh dy mooar soiaghey jeh, as v'eh  ching, as raad y vaaish.</span> <span class="verse"><a name="3">3</a>As tra cheayll eh jeh Yeesey, hug eh shanstyr ny Hewnyn huggey, guee er eh dy heet  dy laanaghey e er-mooinjerey.</span> <span class="verse"><a name="4">4</a>As tra v'ad er jeet gys Yeesey, ren ad aghin huggey dy jeean, gra, Dy row eshyn  feeu v'eh dy yannoo shoh er y hon:</span> <span class="verse"><a name="5">5</a>Son t'eh ny charrey da'n ashoon ain, as t'eh er hroggal synagogue dooin.</span> <span class="verse"><a name="6">6</a>Eisht hie Yeesey m&acirc;roo. As tra v'eh er jeet er-gerrey da'n thie, hug y centurion  caarjyn huggey, gra rish, Hiarn, ny boir oo hene, son cha vel mish feeu oo dy heet  stiagh fo my chlea.</span> <span class="verse"><a name="7">7</a>As er-yn-oyr shen cha yeeagh mee orrym pene dy ve feeu dy heet hood: agh loayr y  fockle, as nee my er-mooinjerey coural.</span> <span class="verse"><a name="8">8</a>Son ta mish mee hene my ghooinney ayns pooar, as ta sidooryn aym foym, as ta mee  gra rish shoh, Immee, as t'eh goll: as rish fer elley, Tar, as t'eh cheet: as rish  my harvaant, Jean shoh, as t'eh dy yannoo eh.</span> <span class="verse"><a name="9">9</a>Tra cheayll Yeesey shoh, ghow eh yindys, as hyndaa eh mygeayrt, as dooyrt eh rish  y pobble va geiyrt er, Ta mee gra riu, Lheid y credjue lajer shoh, cha vel mee er  gheddyn ayns Israel hene.</span> <span class="verse"><a name="10">10</a>As tra haink ny chaghteryn reesht gys y thie, hooar ad dy row yn fer-mooinjerey  va ching dy slane er choural.</span> <span class="verse"><a name="11">11</a>As haink eh gy-kione yn laa er-giyn dy jagh eh gys ard-valley va enmyssit Nain,  as hie ymmodee jeh e ynseydee marish, as mooarrane sleih.</span> <span class="verse"><a name="12">12</a>Nish tra haink eh er-gerrey da giat yn ard-valley, cur-my-ner, va sleih cur lhieu  magh dooinney marroo, va ny ynrycan mac da e voir, as v'eeish ny ben-treoghe: as  va ymmodee jeh sleih yn ard-valley m&acirc;ree.</span> <span class="verse"><a name="13">13</a>As tra honnick y Chiarn ee, va chymmey  echey urree, as dooyrt eh r'ee, Ny jean keayney.</span> <span class="verse"><a name="14">14</a>As haink eh, as venn eh rish y carbyd (as hass adsyn va fo) as dooyrt eh, Ghooinney  aeg, ta mee gra rhyt, Irree.</span> <span class="verse"><a name="15">15</a>As hoie yn dooinney marroo seose, as ren eh toshiaght dy loayrt: as livrey eh eh  gys e vo1r.</span> <span class="verse"><a name="16">16</a>As haink aggle orroo ooilley: as hug ad moylley da Jee, gra, Ta phadeyr mooar er  n'irree seose ny mast' ain; as, Ta Jee er yeeaghyn er e phobble.</span> <span class="verse"><a name="17">17</a>As hie yn goo shoh magh my-e-chione trooid ooilley Judea, as trooid ooilley yn  cheer mygeayrt.</span> <span class="verse"><a name="18">18</a>As hug ynseydee Ean coontey da jeh ooilley ny reddyn shoh.</span> <span class="verse"><a name="19">19</a>As deie Ean er jees jeh e ynseydee as hug eh ad er chaghteraght gys Yeesey, gra,  Nee uss Eh va ry-hoi cheet, ny vel shin dy yeeaghyn son fer elley?</span> <span class="verse"><a name="20">20</a>Tra va ny deiney er jeet huggey, dooyrt ad, Ta Ean Bastey er nyn goyrt shin dy  &ecirc;naght jeed, Nee uss Eh va ry-hoi cheet, ny vel shin dy yeeaghyn son fer elley?</span> <span class="verse"><a name="21">21</a>As ayns yn oor cheddin v'eh lheihys ymmodee jeh ny aslayntyn as ny doghanyn, as  ny drogh-spyrrydyn oc, as da ymmodee va doal v'eh coyrt soilshey.</span> <span class="verse"><a name="22">22</a>Eisht dregyr Yeesey as dooyrt eh roo, Immee-jee reue, as insh-jee da Ean cre y  reddyn ta shiu er vakin as er chlashtyn kys dy vel ny doail geddyn nyn soilshey,  ny croobee shooyll, ny louraanee er nyn ghlenney, ny beuyr clashtyn, ny merriu er  nyn mioghey, as y sushtal er ny phreacheil da ny boghtyn.</span> <span class="verse"><a name="23">23</a>As bannit ta eshyn nagh jean beg y hoiaghey jeem's.</span> <span class="verse"><a name="24">24</a>As tra va chaghteryn Ean er n'immeeaght, ren eh toshiaght dy ghra rish y pobble  mychione Ean, Cre hie shiu magh gys yn aasagh dy akin? Nee cuirtliagh criht lesh  y gheay.</span> <span class="verse"><a name="25">25</a>Agh cre hie shiu magh dy akin? Dooinney soit magh ayns coamrey moyrnagh! Cur-my-ner  t'adsyn ta ceau coamrey costal, as farrail dy seyr, ayns plaaseyn reeoil.</span> <span class="verse"><a name="26">26</a>Agh cre hie shiu magh dy akin? Phadeyr? dy jarroo, ta mee gra riu, as fer s'ooasle  na phadeyr.</span> <span class="verse"><a name="27">27</a>Shoh eh jeh te scruit, Cur-my-ner, ta mee cur my haghter magh royd, dy chiartaghey  yn raad kiongoyrt rhyt.</span> <span class="verse"><a name="28">28</a>Son ta mee gra riu, Ny mast' oc syn t'er nyn ruggey jeh mraane, cha vel phadeyr  syrjey na Ean Bashtey: agh ta'n fer sloo t'ayns reeriaght Yee ny syrjey na eshyn.</span> <span class="verse"><a name="29">29</a>As ren ooilley yn pobble cheayll eh as ny publicanee Jee y heyrey, as v'ad er nyn  mashtey lesh bashtey Ean.</span> <span class="verse"><a name="30">30</a>Agh ren ny Phariseeyn as fir-ynsee yn leigh soiaghey beg jeh coyrle Yee nyn 'o&iuml;  oc hene, as cha row ad er nyn mashtey liorish.</span> <span class="verse"><a name="31">31</a>As dooyrt y Chiarn, Cre gys nee'm deiney yn cheeloghe shoh y hoylaghey? as cre  rish t'ad goll?</span> <span class="verse"><a name="32">32</a>T'ad goll-rish cloan, ta nyn soie ayns ny margaghyn, geamagh yn derrey yeh gys  y jeh elley, as gra, Ta shin er n'yannoo bingys diu, as cha vel shiu er ghaunsin:  ta shin er hroggal bardoon diu, as cha vel shiu er ghobberan.</span> <span class="verse"><a name="33">33</a>Son cha daink Ean Bashtey gee arran, ny giu feeyn; as ta shiu gra, Ta drogh spyrryd  echey.</span> <span class="verse"><a name="34">34</a>Ta'n Mac dooinney er jeet gee as giu; as ta shiu gra, Cur-my-ner dooinney jollyssagh,  as iuder-feeyney, carrey dy phublicanee as dy pheccee.</span> <span class="verse"><a name="35">35</a>Agh ta creenaght er ny heyrey liorish ooilley e cloan.</span> <span class="verse"><a name="36">36</a>As chuir fer jeh ny Phariseeyn eh gys bee marish. As hie eh stiagh ayns thie  yn Pharisee, as hoie eh sheese gys bee.</span> <span class="verse"><a name="37">37</a>As cur-my-ner va ben ayns yn ard-valley, va ny drogh yantagh, tra va fys eck dy  row Yeesey ny hoie ec bee ayns thie yn Pharisee, hug ee lh'ee box alabaster dy ooil  chostal.</span> <span class="verse"><a name="38">38</a>As hass ee ec e chassyn cheu e chooylloo keayney, as ren ee toshiaght dy niee e  chassyn lesh jeir, as rub ee ad lesh folt e king, as phaag ee e chassyn, as ren ee  ad y ooillaghey lesh yn ooil.</span> <span class="verse"><a name="39">39</a>Nish yn Pharisee ren y chuirrey eh, tra honnick eh shoh, loayr eh cheu-sthie jeh  hene, gra, Veagh fys er ve ec y dooinney shoh, dy beagh eh ny adeyr, quoi, as cre'n  monney dy ven ee shoh, ta bentyn rish: son t'ee ny ben pheccoil.</span> <span class="verse"><a name="40">40</a>As dreggyr Yeesey, as dooyrt eh rish, Simon, ta red aym's dy ghra rhyt, As dooyrt  eh, Abbyr eh, vainshter.</span> <span class="verse"><a name="41">41</a>Va dooinney dy row, as jees ayns lhiastynys da: va'n derrey yeh lhiastyn queig  cheead ping, as y jeh elley jeih pingyn as da-eed.</span> <span class="verse"><a name="42">42</a>As tra nagh row oc dy eeck, leih eh daue ny-neesht dy arryltagh. Insh dou eisht,  quoi jeu s'booisal vees da?</span> <span class="verse"><a name="43">43</a>Dreggyr Simon as dooyrt eh, Er-lhiam dy nee eshyn, da smoo ren eh leih. As dooyrt  eh rish, T'ou er vriwnys dy cairagh.</span> <span class="verse"><a name="44">44</a>As hyndaa eh gys y ven, as dooyrt eh rish Simon, Vel oo cur-my-ner yn ven shoh?  Haink mee stiagh ayns dty hie's, as cha dug oo dou ushtey son my chassyn: agh t'eeish  er niee my chassyn lesh jeir, as er jyrmagh ad lesh folt e king.</span> <span class="verse"><a name="45">45</a>Cha dug uss paag dou: agh ta'n ven shoh, er-dyn traa haink mee stiagh, er ve kinjagh  paagey my chassyn.</span> <span class="verse"><a name="46">46</a>My chione lesh ooil cha ren oo y ooillaghey: agh ta'n ven shoh er n'ooillaghey  my chassyn lesh ooil.</span> <span class="verse"><a name="47">47</a>Shen-y-fa ta mee gra rhyt, Ta ny peccaghyn eck ta ymmodee, er nyn leih jee: shen-y-fa  wheesh shen smoo ta yn ghraih eck: agh dasyn ta beggan er ny leih, cha vel e ghraih  agh beggan.</span> <span class="verse"><a name="48">48</a>As dooyrt eh r'ee, Ta dty pheccaghyn er nyn leih dhyt.</span> <span class="verse"><a name="49">49</a>As ren y vooinjer va nyn soie ec bee m&acirc;rish, toshiaght dy ghra cheu-sthie jeu hene,  Quoi eh shoh ta myrgeddin leih peccaghyn?</span> <span class="verse"><a name="50">50</a>As dooyrt eh rish y ven, Ta dty chredjue er dty hauail; immee ayns shee.</span> </p></div</div></div></body></html>