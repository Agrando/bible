<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/luke/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/luke">Luke</a> &gt <strong>Chapter 1</strong></div><p><span class="verse"><a name="1">1</a>Son wheesh as dy vel ymmodee er ghoaill ayns laue dy chur coontey cairagh jeh ny reddyn  ta dy firrinagh er nyn gredjal nyn mast'ain.</span> <span class="verse"><a name="2">2</a>Eer myr hoilshee ad dooinyn ad, va er-dyn toshiaght nyn veanishyn sooilley as nyn  shirveishee jeh'n ghoo.</span> <span class="verse"><a name="3">3</a>Ta mish myrgeddin er vakin eh mie, myr ta slane toiggal aym jeh dy chooilley nhee  er-dyn eer toshiaght, dy scrieu hoods ayns order, Theophilus smoo ooasle,</span> <span class="verse"><a name="4">4</a>Dy vod tushtey share y ve ayd jeh firrinys ny reddyn shen, t'ou er ny ve ynsit ayndoo.</span> <span class="verse"><a name="5">5</a>Rish lhing Heron ree Yudea, va saggyrt dy row enmyssit Zacharias, jeh coorse Abia;  as va'n ven echey jeh inneenyn Aaron, as yn ennym eck Elizabeth.</span> <span class="verse"><a name="6">6</a>As v'ad ny-neesht cairagh kiongoyrt rish Jee, gimmeeaght ayns ooilley annaghyn as  oardaghyn y Chiarn gyn loght.</span> <span class="verse"><a name="7">7</a>As cha row sluight oc, er-yn-oyr dy row Elizabeth gennish, as v'ad ny-neesht er  roie dy mie ayns eash.</span> <span class="verse"><a name="8">8</a>As haink eh gy-kione, choud as v'eh cooilleeney oik y taggyrt kiongoyrt rish Jee,  myr va e choorse er jeet magh,</span> <span class="verse"><a name="9">9</a>Cordail rish cliaghtey oik y taggyrt, dy haghyr eh dy ve yn currym echey dy lostey  oural-millish, tra v'eh goll stiagh ayns chiamble y Chiarn.</span> <span class="verse"><a name="10">10</a>As va'n slane chaglym jeh'n pobble cheu-mooie ec padjer rish traa yn oural-millish.</span> <span class="verse"><a name="11">11</a>As haink ainle y Chiarn, as hass eh er cheu yesh altar yn oural-millish.</span> <span class="verse"><a name="12">12</a>As tra honnick Zacharias eh, v'eh seaghnit, as huitt aggle er.</span> <span class="verse"><a name="13">13</a>Agh dooyrt yn ainle rish, Ny gow aggle Zacharias: son ta dty phadjer er ny chlashtyn,  as nee yn ven ayd Elizabeth mac y ymmyrkey dhyt, as nee oo genmys eh Ean.</span> <span class="verse"><a name="14">14</a>As bee boggey as gerjagh ayd, as nee ymmodee boggey y ghoaill tra hig eh er y theihll.</span> <span class="verse"><a name="15">15</a>Son bee eh ooasle ayns shilley yn Chiarn, as cha n'iu eh feeyn ny jough lajer,  as bee eh er ny lhieeney lesh y Spyrryd Noo, veih eer brein e vayrey.</span> <span class="verse"><a name="16">16</a>As ymmodee jeh cloan Israel nee eh y hyndaa gys y Chiarn y Jee oc.</span> <span class="verse"><a name="17">17</a>As hed eh roishyn ayns spyrryd as pooar Elias, dy hyndaa creeaghyn ny ayragh yn  gys y chloan, as ny mee-viallee gys creenaght yn vooinjer chairal, dy yannoo aarloo  pobble kiarit son y Chiarn.</span> <span class="verse"><a name="18">18</a>As dooyrt Zacharias rish yn ainle, Cre liorish vees fys aym's er shoh  son ta mee  shenn, as ta'n ven er roie dy mie ayns eash.</span> <span class="verse"><a name="19">19</a>As dreggyr yn aile as dooyrt e rish, Mish Gabriel ta shirveish fenish Yee: as ta  mee-er my choyrt dy loayrt rhyt, as dy hoilshaghey dhyt ny naightyn mie shoh.</span> <span class="verse"><a name="20">20</a>As cur-my-ner bee oo balloo, as cha jig dty ghlare lhiat, derrey yn laa vees ny  reddyn shoh cooilleenit, er-y-fa nagh vel oo er chredjal my ghoan's vees er nyn gooilleeney  ayns nyn imbagh cooie.</span> <span class="verse"><a name="21">21</a>As va'n pobble fieau son Zacharias, as yindys orroo dy row eh cumrail choud ayns  y chiamble.</span> <span class="verse"><a name="22">22</a>As tra haink eh magh, cha voddagh eh loayrt roo; as hoig ad dy row eh er vakin  ashlish ayns y chiamble: son v'eh jannoo signyn daue, as hannee eh balloo.</span> <span class="verse"><a name="23">23</a>As shen myr ve, tra v'eh er chooilleeney laghyn e hirveish, dy jimmee eh gys e  hie hene.</span> <span class="verse"><a name="24">24</a>As lurg ny laghyn shen ren e ven Elizabeth giennaghtyn, as dollee ee ee-hene queig  meeghyn, gra,</span> <span class="verse"><a name="25">25</a>Shoh myr ta'n Chiarn er n'yannoo er my hon tra yeeagh eh orrym, dy ghoaill ersooyl  my oltooan mastey deiney.</span> <span class="verse"><a name="26">26</a>As ayns y cheyoo vee, va'n ainle Gabriel er ny choyrt veih Jee, gys ard-valley  dy Ghalilee, va enmyssit Nazareth,</span> <span class="verse"><a name="27">27</a>Gys moidyn nasht rish dooinney enmyssit Joseph, jeh thie Ghavid; as va ennym y  voidyn Moirrey.</span> <span class="verse"><a name="28">28</a>As haink yn ainle stiagh as dooyrt eh r'ee, Dy vannee dhyt's ta ayns ard-foayr  ta'n Chiarn mayrt; bannit t'ou uss mastey mraane.</span> <span class="verse"><a name="29">29</a>As tra honnick ee eh, v'ee seaghnit ec y raa echey, as smooinee ee r'ee hene cre'n  monney dy vannaghey va shoh.</span> <span class="verse"><a name="30">30</a>As dooyrt yn ainle r'ee, Ny bee aggle ort, O Voirrey; son t'ou er gheddyn foayr  veih Jee.</span> <span class="verse"><a name="31">31</a>As cur-my-ner, nee oo giennaghtyn, as mac y ymmyrkey, as enmyssee oo yn ennym echey  Yeesey.</span> <span class="verse"><a name="32">32</a>Bee eshyn cronnal, as enmyssit Mac yn Er-syrjey; as ver y Chiarn Jee dasyn stoyl-reeoil  e ayr David.</span> <span class="verse"><a name="33">33</a>As nee eh reill harrish thie Yacob gys earishyn foddey beayn, as er e reeriaght  cha bee jerrey erbee.</span> <span class="verse"><a name="34">34</a>Eisht dooyrt Moirrey rish yn ainle, Kys oddys shoh y ve, fakin nagh nione dou dooinney?</span> <span class="verse"><a name="35">35</a>As dreggyr yn ainle as dooyrt eh r'ee, Hig yn Spyrryd Noo neose ort, as bee  pooar  yn Er-syrjey er ny skeayley harryd: shen-y-fa bee yn sluight chasherick shen ver  oo son y theihll, enmyssit Mac Yee.</span> <span class="verse"><a name="36">36</a>As cur-my-ner, dty ven-vooinjerey Elizabeth, t'eeish myrgeddin er ghiennaght yn  mac ayns ny shenn laghyn eck: as shoh yn cheyoo vee jeeish va raait dy ve gennish.</span> <span class="verse"><a name="37">37</a>Son da Jee cha bee nhee erbee neu-phossible.</span> <span class="verse"><a name="38">38</a>As dooyrt Moirrey, Cur-my-ner sharvaant y Chiarn, dy jig eh lhiam cordail rish  dty ghoo. As jimmee yn ainle voee.</span> <span class="verse"><a name="39">39</a>As mysh ny laghyn shen hrog Moirrey urree lesh siyr dy gholl gys cheer ny liargagh,  gys ard-valley dy Yudah,</span> <span class="verse"><a name="40">40</a>As hie ee stiagh ayns thie Zacharias as vannee ee da Elizabeth.</span> <span class="verse"><a name="41">41</a>As haink eh gy-kione, tra cheayll Elizabeth bannaghey Moirrey, dy lheim yn oikan  ayns e brein, as va Elizabeth lhieent lesh y Spyrryd Noo.</span> <span class="verse"><a name="42">42</a>As loayr ee lesh ard-choraa as dooyrt ee, Bannit t'ou uss mastey mraane, as bannit  ta sluight dty vre&iuml;n.</span> <span class="verse"><a name="43">43</a>As kys ta'n (ooashley) aym, dy vel moir my Hiarn er jeet dy my yeeaghyn?</span> <span class="verse"><a name="44">44</a>Son cur-my-ner, cha leah as ren coraa dty vannaghey bingys ayns my chleayshyn,  lheim yn oikan ayns my vrein son boggey.</span> <span class="verse"><a name="45">45</a>As bannit t'eeish ta er chredjal: son bee slane cooilleeney ny reddyn shen v'er  ny hoilshaghey jee liorish y Chiarn.</span> <span class="verse"><a name="46">46</a>As dooyrt Moirrey, Ta m'annym cur ard-voylley da'n Chiarn.</span> <span class="verse"><a name="47">47</a>As ta my spyrryd er ghoaill boggey ayns Jee my Haualtagh.</span> <span class="verse"><a name="48">48</a>Son t'eh er chur tastey da stayd injil e harvaant: son cur-my-ner, maghey shoh  nee dy chooilley heeloghe mish y enmys bannit.</span> <span class="verse"><a name="49">49</a>Son s'mooar ta'n Ooilley-niartal er n'yannoo er my hon, as s'casherick ta e ennym.</span> <span class="verse"><a name="50">50</a>As ta e vyghin orroosyn ta goaill aggle roish, veih sheeloghe gys sheeloghe.</span> <span class="verse"><a name="51">51</a>T'eh er hoilshaghey niart lesh e roih t'eh er skeayley ny moyrnee ayns mooaralys  nyn greeaghyn.</span> <span class="verse"><a name="52">52</a>T'eh er lhieggal sheese ny treanee veih nyn stuill-reeoil, as er hoiaghey seose  ny imlee.</span> <span class="verse"><a name="53">53</a>T'eh er lhieeney ny accryssee lesh reddyn mie, as ny berchee t'eh er chur follym  ersooyl.</span> <span class="verse"><a name="54">54</a>T'eh er chooney lesh e harvaant Israel ayns cooinaghtyn jeh e vyghin.</span> <span class="verse"><a name="55">55</a>(Myr loayr eh rish nyn shenn-ayryn, rish Abraham as e luight) er son dy bragh.</span> <span class="verse"><a name="56">56</a>As duirree Moirrey m&acirc;ree mysh three meeghyn, as haink ee reesht gys e thie hene.</span> <span class="verse"><a name="57">57</a>Nish va slane traa Elizabeth er jeet dy ve livreit, as hug ee mac son y theihll.</span> <span class="verse"><a name="58">58</a>As cheayll ny naboonyn as y sleih mooinjerey eck, kys va'n Chiarn er hoilshaghey  ard-vyghin jee; as ghow ad boggey m&acirc;ree.</span> <span class="verse"><a name="59">59</a>As haink eh gy-kione er yn hoghtoo laa dy daink ad dy ghiarey-chymmylt yn lhiannoo;  as denmys ad eh Zacharias, lurg ennym e ayrey.</span> <span class="verse"><a name="60">60</a>As dreggyr e voir, as dooyrt ee, Cha nee; agh bee eh enmyssit Ean.</span> <span class="verse"><a name="61">61</a>As dooyrt ad r'ee, Cha vel veg jeh dty chynney jeh'n ennym shen.</span> <span class="verse"><a name="62">62</a>As ren ad signyn gys e ayr, cre'n ennym bailIishyn y ve er.</span> <span class="verse"><a name="63">63</a>As hir eh boayrd-screeuee, as scrieu eh, gra, Ta'n ennym echey Ean. As ghow ad  ooilley yindys.</span> <span class="verse"><a name="64">64</a>As er-y-chooyl va e veeal er ny osley, as e hengey er ny eaysley, as loayr eh,  as hug eh moylley da Jee.</span> <span class="verse"><a name="65">65</a>As huitt aggle (arrymagh) er ooilley nyn naboonyn: as hie goo jeh ooilley ny reddyn  shoh magh trooid ooilley cheer sleitagh Yudea.</span> <span class="verse"><a name="66">66</a>As adsyn ooilley cheayll shoh, hasht ad ayns nyn greeaghyn ad, gra, Cren monney  dy ghooinney vees eh shoh? as va laue yn Chiarn m&acirc;rish.</span> <span class="verse"><a name="67">67</a>As va'n ayr echey Zacharias lhieent lesh y Spyrryd Noo, as ren eh phadeyrys, gra,</span> <span class="verse"><a name="68">68</a>Bannit dy row yn Chiarn Jee Israel, son t'eh er yeeaghyn er, as er livrey e phobble,</span> <span class="verse"><a name="69">69</a>As t'eh er hroggal seose saualtys niartal er nyn son, ayns thie e harvaant David;</span> <span class="verse"><a name="70">70</a>Myr loayr eh liorish beeal e adeyryn crauee, t'er ny ve er-dy hoshiaght y theihll;</span> <span class="verse"><a name="71">71</a>Dy hauail shin veih nyn noidyn, as veih'n lane ocsyn ooilley ta dwoaie oc orrin.</span> <span class="verse"><a name="72">72</a>Dy chooilleeney yn vyghin va giallit da ny ayraghyn ain, as dy chooinaghtyn er  e chonaant casherick:</span> <span class="verse"><a name="73">73</a>Eer yn breearrey ren eh gys yn ayr ain Abraham,</span> <span class="verse"><a name="74">74</a>Dy giallagh eh dooinyn, dy beagh shin er nyn livrey veih laueyn nyn noidyn, as  shirveish eh fegooish aggle.</span> <span class="verse"><a name="75">75</a>Ayns craueeaght as cairys kiongoyrt rish, ooilley laghyn nyn mea.</span> <span class="verse"><a name="76">76</a>As bee uss lhiannoo enmyssit phadeyr yn Er-syrjey; son hed oo roish eddin y Chiarn,  dy yannoo aarloo e raaidyn;</span> <span class="verse"><a name="77">77</a>Dy chur tushtey dy haualtys da e phobble, liorish leih nyn beccaghyn,</span> <span class="verse"><a name="78">78</a>Trooid myghin meiygh yn Jee ain; liorish ta irree-ny-greiney veih yn yrjid er hoilshean  orrin</span> <span class="verse"><a name="79">79</a>Dy chur soilshey dauesyn ta nyn soie ayns dorraghys as ayns scadoo yn vaaish, dy  leeideil ny cassyn ain ayns raad y chee.</span> <span class="verse"><a name="80">80</a>As daase y lhiannoo, as v'eh er ny niartaghey 'sy spyrryd, as v'eh ayns ny faasaghyn,  derrey'n laa v'eh er ny hoilshaghey da Israel.</span> </p></div</div></div></body></html>