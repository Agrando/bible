<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/luke/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/luke">Luke</a> &gt <strong>Chapter 11</strong></div><p><span class="verse"><a name="1">1</a>As haink eh gy-kione, myr v'eh ec padjer ayns ynnyd dy row, tra daag eh jeh, dy dooyrt  fer jeh e ostyllyn rish, Hiarn ynsee dooinyn dy ghoaill padjer, myr dynsee Ean myrgeddin  da ny ynseydee echeysyn.</span> <span class="verse"><a name="2">2</a>As dooyrt eh, Tra ghoys shiu padjer, abbyr-jee, Ayr ain t'ayns niau, Casherick dy  row dty ennym. Dy jig dty reeriaght. Dty aigney dy row jeant er y thalloo, myr te  ayns niau.</span> <span class="verse"><a name="3">3</a>Cur dooin laa Iurg laa nyn arran gagh laa.</span> <span class="verse"><a name="4">4</a>As leih dooin nyn beccaghyn; son ta shinyn myrgeddin leih da dy chooilley unnane  ta ayns lhiastynys dooin. As ny leeid shin ayns miolagh, agh livrey shin veih olk.</span> <span class="verse"><a name="5">5</a>As dooyrt eh roo, Quoi jiuish vees carrey echey, as hed huggey ec main-oie, as jir  rish, Charrey, eeasee dou three bwilleenyn;</span> <span class="verse"><a name="6">6</a>Son ta dooinney-mooinjerey dou, va er e yurnah, er jeet hym, as cha vel monney aym  dy hoiaghey roish:</span> <span class="verse"><a name="7">7</a>As freggyr-ee eshyn veih cheu-sthie gra, Ny boir mee: ta'n dorrys nish jeight, as  ta my chloan 'sy lhiabbee marym; cha voddym girree dy chur dhyt.</span> <span class="verse"><a name="8">8</a>Ta mee gra riu, Ga nagh n'irree eh dy chur da, er-coontey dy nee e charrey eh: ny-yeih  kyndagh rish yn jeeanid echey, irree eh, as ver eh da whilleen as vees eh ny eme.</span> <span class="verse"><a name="9">9</a>As ta mish gra riuish, Yeearree-jee, as yiow shiu: shir-jee, as nee shiu feddyn:  bee-jee aignagh fosley y gheddyn, as bee eh er ny osley diu.</span> <span class="verse"><a name="10">10</a>Son ta dy chooilley  unnane ta geearree, geddyn: as y fer ta shirrey, feddyn: as eshyn ta aignagh fosley  y gheddyn, bee eh er ny osley da.</span> <span class="verse"><a name="11">11</a>My nee mac arran y hirrey er fer jiuish ta ny ayr, nee clagh ver eh da? ny my hirrys  eh eeast, jean eh ayns ynnyd eeast ard-nieu y chur da?</span> <span class="verse"><a name="12">12</a>Ny my hirrys eh ooh, jeb eh scorpion da?</span> <span class="verse"><a name="13">13</a>My ta toiggal er-y-fa shen euish, ta olk, kys dy choyrt giootyn mie da nyn gloan;  cre-woad smoo nee yn Ayr flaunyssagh eu yn Spyrryd Noo y choyrt dauesyn ta jannoo  aghin huggey?</span> <span class="verse"><a name="14">14</a>As v'eh tilgey magh drogh-spyrryd, as v'eh balloo. As haink eh gy-kione, tra  va'n drogh-spyrryd er gholl ass dy loayr y balloo: as ghow yn pobble yindys.</span> <span class="verse"><a name="15">15</a>Agh dooyrt paart jeu, She liorish Beelzebub, yn ard drogh-spyrryd, t'eh castey  drogh-spyrrydyn.</span> <span class="verse"><a name="16">16</a>As va feallagh elley er-chee prowal eh shirrey er cowrey veih niau.</span> <span class="verse"><a name="17">17</a>Agh eshyn toiggal ny smooinaghtyn oc dooyrt roo, Ta dy chooilley reeriaght ta girree-magh  n'oi hene, er ny choyrt mow: as thie ta n'oi hene goll naardey.</span> <span class="verse"><a name="18">18</a>As my ta'n jouyl girree-magh n'oi hene, kys nee yn reeriaght echey shassoo? er-y-fa  dy vel shiu gra, dy nee liorish Beelzebub ta mish castey drogh-spyrrydyn.</span> <span class="verse"><a name="19">19</a>As my ta mish liorish Beelzebub castey drogh-spyrrydyn, quoi liorish ta ny mec  eu hene dy chastey ad? bee adsyn er-y-fa shen ny briwnyn eu.</span> <span class="verse"><a name="20">20</a>Agh my ta mish liorish mair Yee tilgey magh drogh-spyrrydyn, fegooish dooyt ta  reeriaght Yee er jeet erriuish.</span> <span class="verse"><a name="21">21</a>Tra ta dooinney-caggee eillit freayll arrey er e hie, ta e chooid sauchey.</span> <span class="verse"><a name="22">22</a>Agh tra ta fer stroshey na eh soiaghey er, as geddyn yn varriaght, t'eh goaill  veih ooilley e eilley, huggey v'eh treishteil, as t'eh rheynn e chooid.</span> <span class="verse"><a name="23">23</a>Eshyn nagh vel lhiam, t'eh m'oi; as eshyn nagh vel chymsaghey marym, t'eh skeayley.</span> <span class="verse"><a name="24">24</a>Tra ta'n spyrryd neu-ghlen er gholl ass dooinney, t'eh shooyll trooid faasaghyn  fadaneagh, chee aash, agh ayns fardail, eisht t'eh gra, Hem reesht gys my hie, veih  haink mee.</span> <span class="verse"><a name="25">25</a>As tra t'eh cheet, t'eh dy gheddyn eh sceabit as soit magh dy stooamey.</span> <span class="verse"><a name="26">26</a>Eisht t'eh goll as goaill marish shiaght spyrrydyn elley, ny smessey na eh-hene,  as t'ad goll stiagh as cummal ayns shen: as ta stayd yerrinagh yn dooinney shen ny  s'doogh na'n toshiaght.</span> <span class="verse"><a name="27">27</a>As haink eh gy-kione, myr v'eh loayrt ny goan shoh, dy hrog ben dy row jeh'n  cheshaght seose e coraa, as dooyrt ee rish, Bannit ta'n vrein ren oo y ymmyrkey,  as ny keeaghyn t'ou er yiole.</span> <span class="verse"><a name="28">28</a>Agh dooyrt eshyn, Dy jarroo foddey s'bannee t'adsyn ta clashtyn goo Yee, as freayll  eh.</span> <span class="verse"><a name="29">29</a>As tra va'n pobble er nyn jaglym chion dy cheilley, ghow eh toshiaght dy ghra,  s'drogh y cheeloghe shoh: t'ad shirrey cowrey, as cha bee cowrey er ny choyrt daue,  agh cowrey yn phadeyr Jonas.</span> <span class="verse"><a name="30">30</a>Son myr va Jonas ny chowrey da ny Nineviteyn, er yn aght cheddin neesht vees Mac  y dooinney da'n cheeloghe shoh.</span> <span class="verse"><a name="31">31</a>Nee ben-rein y jiass girree seose ayns briwnys noi deiney yn cheeloghe shoh, as  ad y gheyrey: son haink ish veih ardjyn sodjey magh y thallooin dy chlashtyn creenaght  Solomon; as cur-my-ner, ta fer syrjey na Solomon ayns shoh.</span> <span class="verse"><a name="32">32</a>Nee deiney Nineveh girree seose ayns briwnys, as y cheeloghe shoh y gheyrey: son  ghow adsyn arrys ec preacheil Yonas; as cur-my-ner, ta fer syrjey na Jonas ayns shoh.</span> <span class="verse"><a name="33">33</a>Cha vel dooinney erbee, tra t'eh er voaddey cainle, dy choyrt ee ayns ynnyd follit,  ny fo saagh; agh ayns cainleyr, dy vod adsyn ta cheet stiagh yn soilshey y akin.</span> <span class="verse"><a name="34">34</a>Yn tooill ta cur soilshey da'n chorp: shen-y-fa tra ta dty hooill glen, bee dty  chorp ooilley ayns slane soilshey: agh tra ta lheamys er dty hooill, bee dty chorp  myrgeddin ayns slane dorraghys.</span> <span class="verse"><a name="35">35</a>Cur twoaie er-y-fa shen nagh bee yn soilshey ta aynyd ny ghorraghys.</span> <span class="verse"><a name="36">36</a>My ta ooilley dty chorp er-y-fa shen ayns slane soilshey, gyn dorraghys ayns ayrn  erbee, bee yn clane sollys, myr t'ou, tra ta soilshey sollys ayd veih cainle,</span> <span class="verse"><a name="37">37</a>As myr v'eh loayrt, chuir Pharisee dy row eh gys jinnair marish: as hie eh stiagh,  as hoie eh sheese gys bee.</span> <span class="verse"><a name="38">38</a>As tra honnick yn Pharisee shoh, ghow eh yindys nagh niee eh (e laueyn) roish jinnair.</span> <span class="verse"><a name="39">39</a>As dooyrt y Chiarn rish, Nish ta shiuish Phariseeyn glenney yn cappan as y claare  er cheu-mooie: agh ta'n cheu-sthie eu lane dy hranlaase as dy olkys.</span> <span class="verse"><a name="40">40</a>Gheiney vee-cheaylagh, nagh nee eshyn ren y cheu-mooie, ren y cheu-sthie myrgeddin?</span> <span class="verse"><a name="41">41</a>Agh cur-jee lheid as t'eu da ny boghtyn: as cur-my-ner, bee dy chooilley nhee glen  diu.</span> <span class="verse"><a name="42">42</a>Agh smerg diuish Phariseeyn: son ta shiu jagheenys mynthey, rue, as dy chooilley  horch dy lossreeyn, agh s'beg ta shiu soiaghey jeh briwnys as graih Yee: ad shoh  lhisagh shiu v'er n'yannoo, gyn faagail y chooid elley gyn jannoo.</span> <span class="verse"><a name="43">43</a>Smerg diuish Phariseeyn: son shynney lhieu ny ard-stuill ayns ny kialteenyn, as  sleih dy vannaghey diu ayns ny margaghyn.</span> <span class="verse"><a name="44">44</a>Smerg diuish scrudeyryn as Phariseeyn, chrauee-oalsey: son ta shiu myr oaiaghyn  nagh vel ry-akin, as ny deiney ta shooyl harrystoo, cha vel fys oc dy vel ad ayn.</span> <span class="verse"><a name="45">45</a>Eisht dreggyr fer jeh fir-ynsee yn leigh, as dooyrt eh rish, Vainshter, liorish  shen y ghra, t'ou dy oltooan shinyn myrgeddin.</span> <span class="verse"><a name="46">46</a>As dooyrt eh, Smerg diuish neesht fir-ynsee yn leigh son ta shiu laadey deiney  lesh erraghyn doillee dy ve er nyn ymmyrkey, as cha vel shiu hene bentyn rish ny  er raghyn lesh unnane jeh nyn meir.</span> <span class="verse"><a name="47">47</a>Smerg diuish: son ta shiu troggal lhiaghtyn ny phadeyryn, as ny ayraghyn eu ren  y varroo ad.</span> <span class="verse"><a name="48">48</a>Dy firrinagh ta shiu gymmyrkey feanish dy vel shiu lowal jeh jannoo ny ayraghyn  eu: son ren adsyn dy jarroo y varroo ad, as ta shiuish coamrey ny lhiaghtyn oc.</span> <span class="verse"><a name="49">49</a>As shoh yn oyr ta creenaght Yee er ghra, Ver-ym huc phadeyryn, as ostyllyn, as  paart jeu nee ad y varroo, as tranlaase y yannoo orroo:</span> <span class="verse"><a name="50">50</a>Dy vod fuill ooilley ny phadeyryn v'er ny gheayrtey er-dy hoshiaght y theihll v'er  ny chooilleeney er y cheeloghe shoh</span> <span class="verse"><a name="51">51</a>Veih fuill Abel gys fuill Zacharias ren cherraghtyn eddyr yn altar as y chiamble:  dy firrinagh ta mee gra riu, dy bee eh er ny chooilleeney er y cheeloghe shoh.</span> <span class="verse"><a name="52">52</a>Smerg diu fir-ynsee yn leigh: son ta shiu er ghoaill ersooyl ogher yn ysseree:  cha jagh shiu stiagh shiu hene, as adsyn va goll stiagh, ren shiu y lhiettal.</span> <span class="verse"><a name="53">53</a>As tra v'eh er ghra ny reddyn shoh roo, ren ny scrudeyryn as ny Phariseeyn toshiaght  dy eginaghey, as dy ghreinnaghey eh dy loayrt jeh ymmodee reddyn:</span> <span class="verse"><a name="54">54</a>Lhie ayns farkiaght er e hon, as shegin er tayrtyn red ennagh ass e veeal son oyr  plaiynt n'oi.</span> </p></div</div></div></body></html>