<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/luke/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/luke">Luke</a> &gt <strong>Chapter 8</strong></div><p><span class="verse"><a name="1">1</a>As haink eh gy-kione ny lurg shen, dy jagh eh trooid dy chooilley valley, mooar as  beg preacheil as soilshaghey sushtal gerjoilagh reeriaght Yee: as va'n daa ostyl  yeig marish:</span> <span class="verse"><a name="2">2</a>As shiartanse dy vraane, v'er nyn lheihys jeh drogh-spyrrydyn, as aslayntyn, Moirrey  va enmyssit Malaine, ass-jee hie shiaght drogh-spyrrydyn,</span> <span class="verse"><a name="3">3</a>As Joanna ben Chusa stiurt Herod, as Susanna, as ymmodee elley, v'er hirveish er  Jeh nyn gooid.</span> <span class="verse"><a name="4">4</a>As tra va earroo mooar dy leih er nyn jaglym cooidjagh, as er jeet huggey ass dy  chooilley ard-valley; loayr eh liorish coraa dorraghey:</span> <span class="verse"><a name="5">5</a>Hie correyder magh dy chuir e rass: as myr v'eh cuir, huitt paart rish oirr y raad,  as ve stampit sheese, as d'ee eeanlee yn aer eh.</span> <span class="verse"><a name="6">6</a>As huitt paart er creg, as cha leah as ve er n'aase seose, hie eh naardey, er-yn-oyr  dy row eh laccal soo.</span> <span class="verse"><a name="7">7</a>As huitt paart mastey drineyn, as daase ny drineyn seose m&acirc;rish, as phloogh ad eh.</span> <span class="verse"><a name="8">8</a>As huitt cooid elley jeh ayns thalloo mie, as daase eh seose, as dymmyrk eh mess  keead-filley. As tra v'eh er ghra shoh, de&iuml;e eh, Eshyn ta cleayshyn echey dy chlashtyn,  lhig da clashtyn.</span> <span class="verse"><a name="9">9</a>As d&ecirc;nee e ostyllyn jeh, gra, Cre ta er ny hoiggal liorish y coraa-dorraghey shoh?</span> <span class="verse"><a name="10">10</a>As dooyrt eh, Diuish te er ny choyrt dy hoiggal folliaghtyn reeriaght Yee; agh  da feallagh elley ayns coraaghyn-dorraghey: ga t'ad fakin cha vel ad cur-my-ner,  as clashtyn cha vel ad toiggal.</span> <span class="verse"><a name="11">11</a>Nish shoh bun y choraa-dorraghey: Yn rass goo Yee.</span> <span class="verse"><a name="12">12</a>Shen rish oirr y raad, yn vooinjer ta clashtyn: eisht ta'n drogh-spyrryd cheet,  as goaill ersooyl yn goo ass ny creeaghyn oc, er-aggle dy jinnagh ad credjal, as  dy beagh ad er nyn sauail.</span> <span class="verse"><a name="13">13</a>Adsyn er y chreg, yn vooinjer, tra t'ad er chlashtyn, ta goaill y goo dy arryltagh;  as cha vel fraue oc shoh, son tammylt t'ad credjal, agh ayns earish miolagh ta nyn  gredjue failleil.</span> <span class="verse"><a name="14">14</a>As shen huitt mastey drineyn, yn vooinjer, tra t'ad er chlashtyn, ta goll magh  as ta plooghit lesh kiarail as berchys, as eunyssyn y vea shoh, as cha vel ad gymmyrkey  magh mess gys lhieeney vie.</span> <span class="verse"><a name="15">15</a>Agh shen er y thalloo mie, yn vooinjer ta lesh creeaghyn onneragh as mie, er chlashtyn  yn goo, as ta dy reayll oc eh, as cur magh mess lesh meenid.</span> <span class="verse"><a name="16">16</a>Cha vel doooinney erbee, tra t'eh er voaddey cainle, dy choodaghey ee lesh saagh  ny dy choyrt ee fo lhiabbee: agh soiaghey ee ayns cainleyr, dy vod adsyn ta cheet  stiagh yn soilshey y akin.</span> <span class="verse"><a name="17">17</a>Son cha vel nhee erbee follit, nagh jig gys soilshey: ny nhee erbee kiellit, nagh  bee fys er, as nagh jig magh.</span> <span class="verse"><a name="18">18</a>Cur-jee twoaee er-y-fa shen kys ta shiu clashtyn: son quoi-erbee ta echey, dasyn  vees er ny choyrt; as quoi-erbee nagh vel echey, veihsyn vees er ny ghoaill eer shen  hene er-lesh dy vel echey.</span> <span class="verse"><a name="19">19</a>Eisht haink huggey e voir as e vraaraghyn, as cha voddagh ad cheet n'aare, kyndagh  rish y chennid.</span> <span class="verse"><a name="20">20</a>As va shoh er ny insh da, lioroosyn dooyrt, Ta dty voir as dty vraaraghyn nyn shassoo  mooie, geearee dy dty akin.</span> <span class="verse"><a name="21">21</a>Agh dreggyr eh, as dooyrt eh roo, My voir as my vraaraghyn ad shoh ta clashtyn  goo Yee, as ta dy yannoo eh.</span> <span class="verse"><a name="22">22</a>Nish haink eh gy-kione, er laa dy row, dy jagh eh er-board lhong marish e ostyllyn:  as dooyrt eh roo, Lhig dooin goll harrish gys y cheu elley jeh'n logh. As hie ad  magh son y cheayn.</span> <span class="verse"><a name="23">23</a>Agh myr v'ad shiaulley, huitt eh ny chadley: as dirree sterrym mooar dy gheay er  y cheayn, as lhieen yn ushtey stiagh orroo, dy row ad ayns gaue.</span> <span class="verse"><a name="24">24</a>As haink ad huggey as ghooisht ad eh, gra, Vainshter, vainshter, bee mayd caillit.  Eisht dirree eh, as smaghtee eh yn gheay as freaney ny tonnyn: as ghow ad fea, as  va kiuney ayn.</span> <span class="verse"><a name="25">25</a>As dooyrt eh roo, Cre vel y credjue eu? As va aggle orroo, goaill yindys as gra  ry-cheilley, Cre'n monney dy ghooinney eh shoh? son t'eh cur ny eer geayghyn as yn  ushtey fo harey, as t'ad ayns biallys da.</span> <span class="verse"><a name="26">26</a>As haink ad gys cheer ny Gadarenee ta harrish noi Galilee.</span> <span class="verse"><a name="27">27</a>As tra v'eh er n'gholl er thalloo, haink ny whail ass yn ard-valley, dooinney dy  row va ry-foddey seaghnit lesh drogh-spyrrydyn, as cha row eh ceau eaddagh, chamoo  duirree eh ayns thie erbee, agh mastey ny hoaiaghyn.</span> <span class="verse"><a name="28">28</a>Tra honnick eh Yeesey, dyllee eh, as huitt eh sheese kiongoyrt rish, as dooyrt  eh lesh ard-choraa, Cre'n eie t'ayd orrym Yeesey, Vac yn Jee smoo ard? Guee-ym ort  nagh jean oo my horchaghey.</span> <span class="verse"><a name="29">29</a>(Son v'eh er harey yn spyrryd neu ghlen dy heet magh ass y dooinney. Son v'eh dy  mennick er hoiaghey er: as v'eh freilt kianlt lesh geulaghyn, as ayns yiarnyn; as  vrish eh ny geulaghyn, as v'eh er ny ve eiyrit liorish y drogh-spyrryd gys yn aasagh.)</span> <span class="verse"><a name="30">30</a>As d&ecirc;nee Yeesey jeh, gra, Cre'n ennym t'ort? As dooyrt eh, Legion: er-yn oyr dy  row ymmodee drogh-spyrrydyn er n'gholl stiagh ayn.</span> <span class="verse"><a name="31">31</a>As ghuee ad er gyn eh dy oardaghey daue goll sheese gys y diunid.</span> <span class="verse"><a name="32">32</a>As va griagh mooar dy vuckyn fo bochillyn er y clieau: as ghuee ad er, eh dy chur  kied daue goll stiagh ayndoo. As hug eh kied daue.</span> <span class="verse"><a name="33">33</a>Eisht hie ny drogh-spyrrydyn ass y dooinney, as hie ad stiagh ayns ny muckyn: as  roie yn ghriagh gour nyn mullee lesh yn eaynee gys y cheayn, as v'ad plooghit.</span> <span class="verse"><a name="34">34</a>Tra honnick ny bochillyn cre va jeant, roie ad roue, as hie ad as dinsh ad eh ayns  yn ard-valley, as trooid y cheer.</span> <span class="verse"><a name="35">35</a>Eisht hie ad magh dy yeeaghyn cre va jeant; as haink ad gys Yeesey, as hooar ad  y dooinney, ass va ny drogh spyrrydyn er n'gholl, ny hoie ec cassyn Yeesey, as e  eaddagh er, as v'eh dy mie ayns e cheeayl: as ghow ad aggle.</span> <span class="verse"><a name="36">36</a>Dinsh myrgeddin yn vooinjer honnick eh daue, kys va fer ny drogh-spyrrydyn er ny  lheihys.</span> <span class="verse"><a name="37">37</a>Eisht ren y slane chaglym jeh cheer y Gadalenee mygeayrt, guee er eh dy gholl roish:  son va aggle mooar er duittym orroo: as hie eh er-board yn lhong, as hyndaa eh back  reesht.</span> <span class="verse"><a name="38">38</a>Nish va'n dooinney ass va ny drogh spyrrydyn er n'immeeaght geearree dy ve marish:  agh hug Yeesey ersooyl eh, gra,</span> <span class="verse"><a name="39">39</a>Gow royd gys dty hie hene, as soilshee cre ny reddyn mooarey ta Jee er n'yannoo  er dty hon. As hie eh roish, as dinsh eh magh trooid ooilley yn ard-valley, cre ny  reddyn mooarey va Yeesey er n'yannoo er e hon.</span> <span class="verse"><a name="40">40</a>As haink eh gy-kione, tra va Yeesey er jeet back, dy ghow yn pobble lane boggey  jeh: son v'ad ooilley fieau er.</span> <span class="verse"><a name="41">41</a>As cur-my-ner, haink dooinney va enmyssit Jairus, as v'eh fer jeh reiltee yn  synagogue: as huitt eh sheese ec cassyn Yeesey, as ghuee eh er, eh dy heet stiagh  ayns e hie:</span> <span class="verse"><a name="42">42</a>Son va un ynrycan inneen echey, va mysh daa vlein jeig dy eash, as v'ee raad y  vaaish. (Agh myr v'eh goll, va'n pobble chionney er.</span> <span class="verse"><a name="43">43</a>As va ben va roie foalley er ve eck rish daa vlein jeig, v'er vaarail ooilley  e cooid-seihlt er fir-lhee, as cha daink eh lesh veg jeu ee y lheihys,</span> <span class="verse"><a name="44">44</a>Haink ee shoh cheu e chooylloo, as venn ee rish oirr e gharmad: as chelleeragh  hyrmee yn roie-foalley eck.</span> <span class="verse"><a name="45">45</a>As dooyrt Yeesey, Quoi venn rhym? Tra ren ooilley gobbal, dooyrt Peddyr, as adsyn  va marish, Vainshter, ta'n pohble chionney ort, as dy dty yingey, as t'ou uss gra,  Quoi venn rhym?</span> <span class="verse"><a name="46">46</a>As dooyrt Yeesey, Ta peccagh ennagh er ventyn rhym: son ta mee gennaghtyn dy vel  bree er n'gholl ass-ym.</span> <span class="verse"><a name="47">47</a>As tra honnick yn ven dy row ee cronnit, haink ee er-creau, as huitt ee sheese  ec e chassyn, as hoilshee ee da kiongoyrt rish ooilley yn pobble, cre'n oyr v'eck  dy ventyn rish, as er-y-chooyl kys v'ee er ny lheihys</span> <span class="verse"><a name="48">48</a>As dooyrt eh r'ee, Inneen, bee dy ghien mie; ta dty chredjue er dty laanaghey:  immee ayns shee.)</span> <span class="verse"><a name="49">49</a>Choud as v'eh foast loayrt, haink fer veih thie fer-reill yn synagogue, gra rish,  Ta dty inneen marroo; ny cur trubbyl sodjey da'n Vainshter.</span> <span class="verse"><a name="50">50</a>Agh tra cheayll Yeesey shoh, dreggyr eh eh, gra, Ny bee aggle ort: cha vel ort  agh dy chredjal, as bee ee er ny lheihys.</span> <span class="verse"><a name="51">51</a>As tra v'eh er jeet stiagh 'sy thie, cha lhig eh da dooinney erbee goll stiagh  marish, agh Peddyr, as Jamys, as Ean, as ayr as moir y ven-aeg.</span> <span class="verse"><a name="52">52</a>As v'ad ooilley keayney, as jannoo dobberan er e son: agh dooyrt eshyn, Ny jean-jee  keayney; cha vel ee marroo, agh ny cadley.</span> <span class="verse"><a name="53">53</a>Agh s'beg hoie ad jeh e raa, as fys oc son shickyrys dy row ee marroo.</span> <span class="verse"><a name="54">54</a>As hug eh ad ooilley magh, as ghow eh ee er laue, as deie eh, gra, Ven-aeg, irree  seose.</span> <span class="verse"><a name="55">55</a>As haink y spyrryd eck reesht, as dirree ee jeeragh: as doardee eh bee y chur jee.</span> <span class="verse"><a name="56">56</a>As ghow yn ayr as y voir eck yindys mooar: agh hug eh currym daue gyn ad dy insh  da dooinney erbee cre va jeant.</span> </p></div</div></div></body></html>