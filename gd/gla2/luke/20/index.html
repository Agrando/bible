<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/luke/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/luke">Luke</a> &gt <strong>Chapter 20</strong></div><p><span class="verse"><a name="1">1</a>AS haink eh gy-kione er unnane jeh ny laghyn shen, myr v'eh gynsaghey  yn pobble ayns  y chiamble as preacheil y sushtal, dy ren ny ard-saggrtyn as ny scrudeyryn soiaghey  er, marish y chanstyr,</span> <span class="verse"><a name="2">2</a>As loayr ad rish, gra, Insh dooin, Cre'n phooar t'ayd dy yannoo ny reddyn shoh?  ny quoi eh hug y phooar shoh dhyt?</span> <span class="verse"><a name="3">3</a>As dreggyr eshyn as dooyrt eh roo, Fenyms jiuish myrgeddin un red; as freggyr-jee  mee:</span> <span class="verse"><a name="4">4</a>Bashtey Ean, nee veih niau ve, ny veih deiney?</span> <span class="verse"><a name="5">5</a>As loayr ad nyn mast' oc hene, gra, My jir mayd, Veih niau; jir eshyn, Cre'n-fa  eisht nagh chred shiu eh?</span> <span class="verse"><a name="6">6</a>Agh my jir mayd, Veih deiney; nee ooilley yn pobble nyn glaghey shin; son t'ad dy  shickyr credjal Ean dy ve ny adeyr.</span> <span class="verse"><a name="7">7</a>As dreggyr ad, nagh voddagh ad ginsh cre voish v'eh.</span> <span class="verse"><a name="8">8</a>As dooyrt Yeesey roo, Chamoo insh yms diuish cre'n phooar t'aym dy yannoo ny reddyn  shoh.</span> <span class="verse"><a name="9">9</a>Eisht hie eh er e hoshiaght dy loayrt rish y pobble yn coraa-dorraghey shoh: Va  dooinney dy row ren garey-feeyney y hoiaghey, as hoie eh eh rish, eirinnee, as hie  eh gys cheer foddey son choud shen dy hraa.</span> <span class="verse"><a name="10">10</a>As ec yn imbagh, hug eh fer-mooinjerey gys ny eirinnee, dy choyrt da jeh mess y  gharey-feeyney: agh woaill ny eirinnee eh, as hug ad eh ersooyl follym.</span> <span class="verse"><a name="11">11</a>As reesht hug eh fer-mooinjerey elley; as woaill ad eshyn myrgeddin, as ghell ad  dy scammyltagh rish, as hug ad eh ersooyl follym.</span> <span class="verse"><a name="12">12</a>As reesht hug eh yn trass; as vroo ad eshyn myrgeddin, as deiyr ad eh ersooyl.</span> <span class="verse"><a name="13">13</a>Eisht dooyrt chiarn y gharey-feeyney Cre nee'm? Ver-ym huc my vac graihagh foddee  dy der ad arrym da tra hee-ys ad eh.</span> <span class="verse"><a name="14">14</a>Agh tra honnick ny eirinnee eh, loayr ad eddyr ad-hene, gra, Shoh yn eirey: tar-jee,  lhig dooin eh y varroo, dy vod yn eiraght ve lhien hene.</span> <span class="verse"><a name="15">15</a>Myr shen cheau ad eh magh ass y gharey-feeyney, as varr ad eh. Cre nee Chiarn y  gharey-feeyney er-y-fa shen roo?</span> <span class="verse"><a name="16">16</a>Hig eh as stroie-ee eh ny eirinnee shoh, as ver eh yn garey-feeyney da feallagh  elley. As tra cheayll ad shen, dooyrt ad, Nar lhig eh Jee.</span> <span class="verse"><a name="17">17</a>As yeeagh eh orroo, as dooyrt eh, Cre shoh eisht ta scruit, Ta'n chlagh ren ny  masoonee y vee-lowal, er jeet dy ve yn ard-chlagh chorneilagh?</span> <span class="verse"><a name="18">18</a>Quoi-erbee huittys er y chlagh shen, hee eh er ny vroo: agh er quoi-erbee huittys  y chlagh shen, nee ee cha meen as joan jeh.</span> <span class="verse"><a name="19">19</a>As va ny ard-saggyrtyn as ny scrudeyryn ayns yn oor cheddin shirrey eh y ghoaill;  agh ghow ad aggle roish y pobble: son dennee ad dy row eh er loayrt yn coraa-dorraghey  shoh nyn noisyn.</span> <span class="verse"><a name="20">20</a>As va sooill oc er, as hug ad magh peeikearyn va dy lhiggey orroo dy ve deiney  cairagh, er-chee tayrtyn eh nyns e ghlare, as myr shen dy livrey eh gys pooar as  reill y chiannoort.</span> <span class="verse"><a name="21">21</a>As denee ad jeh, gra, Vainshter, ta fys ain dy vel oo loayrt as gynsaghey cairagh;  chamoo t'ou soiaghey jeh persoon erbee, agh gynsaghey raad Yee dy firrinagh</span> <span class="verse"><a name="22">22</a>Vel eh lowal dooin keesh y eeck da Cesar, mannagh vel?</span> <span class="verse"><a name="23">23</a>Agh dennee eh yn foalsaght oc, as dooyrt eh roo, Cre'n-fa ta shiu shirrey da my  ghoaill ayns ribbey?</span> <span class="verse"><a name="24">24</a>Jeeagh-jee dou ping: quoi ta'n jalloo as y scrieu t'er cowraghey? Dreggyr ad as  dooyrt ad, Cesar.</span> <span class="verse"><a name="25">25</a>As dooyrt eh roo, Eeck-jee er-y-fa shen da Cesar shen ny ta bentyn gys Cesar; as  da Jee shen ny ta bentyn gys Jee.</span> <span class="verse"><a name="26">26</a>As cha voddagh ad greme y ghoaill er e ghoan kiongoyrt rish y pobble: as ghow ad  yindys jeh'n ansoor echey, as chum ad nyn jengey.</span> <span class="verse"><a name="27">27</a>Eisht haink huggey shiartanse jeh ny Sadduceeyn (ta gobbal yn irree-seose-reesht  veih ny merriu) as denee ad jeh,</span> <span class="verse"><a name="28">28</a>Gra, Vainshter, ta Moses er scrieu dooin, My ta braar dooinney erbee geddyn baase,  as ben echey, as eh dy gheddyn baase gyn chloan, dy vel e vraar dy phoosey yn ven  echey, as dy hroggal seose sluight gys e vraar.</span> <span class="verse"><a name="29">29</a>Va er-y-fa shen shiaght braaraghyn: as hooar y braar shinney, tra v'eh er phoosey  ben, baase gyn chloan.</span> <span class="verse"><a name="30">30</a>As ghow yn nah vraar ee son ben, as hooar eshyn baase dyn chloan.</span> <span class="verse"><a name="31">31</a>As ghow yn trass ee: as er yn aght cheddin yn chiaght. As cha daag ad cloan, as  hooar ad baase.</span> <span class="verse"><a name="32">32</a>Er-jerrey ooilley hooar y ven ee hene baase myrgeddin.</span> <span class="verse"><a name="33">33</a>Ec yn irree-reesht er-y-fa shen, quoi jeu vees ee echey son ben? son v'ee ny ben  da'n chiaght.</span> <span class="verse"><a name="34">34</a>As dreggyr Yeesey as dooyrt eh roo, Ta cloan y theihll shoh poosey, as er nyn goyrt  ayns poosey:</span> <span class="verse"><a name="35">35</a>Agh adsyn vees coontit feeu jeh'n theihll shen, as jeh yn irree-reesht veih ny  merriu, cha vel ad poosey, ny er nyn goyrt ayns poosey.</span> <span class="verse"><a name="36">36</a>Chamoo oddys ad baase y gheddyn arragh; son t'ad corrym rish ny ainleyn, as nyn  gloan dy Yee, liorish dy vel ad cloan yn irree-seose reesht.</span> <span class="verse"><a name="37">37</a>Nish dy n'irree ny merriu, hoilshee Moses hene ec y thammag, tra t'eh genmys y  Chiarn, Jee Abraham, as Jee Isaac, as Jee Yacob.</span> <span class="verse"><a name="38">38</a>Son cha nee Jee ny merriu eh, agh Jee ny bioee: son ta ooilley bio huggeysyn.</span> <span class="verse"><a name="39">39</a>Eisht dreggyr shiartanse jeh ny scrudeyryn as doo~yt ad, Vainshter, t'ou er ghra  dy mie.</span> <span class="verse"><a name="40">40</a>As ny lurg shen cha by-lhoys daue question erbee sodjey y chur huggey.</span> <span class="verse"><a name="41">41</a>As dooyrt eh roo, Kys t'ad gra dy nee Creest mac Ghavid?</span> <span class="verse"><a name="42">42</a>As dy vel David eh hene ayns lioar ny psalmyn gra, Dooyrt y Chiarn rish my Hiarn's,  Soie uss er my laue yesh,</span> <span class="verse"><a name="43">43</a>Derrey ver-ym dty noidyn son stoyl dty choshey.</span> <span class="verse"><a name="44">44</a>Ta David er-y-fa shen genmys eh ny Hiarn, kys t'eh eisht yn mac echey?</span> <span class="verse"><a name="45">45</a>Eisht ayns clashtyn ooilley yn pobble, dooyrt eh rish e ostyllyn,</span> <span class="verse"><a name="46">46</a>Bee-jee er nyn dwoaie jeh ny scrudeyryn, ta geearree shooyll ayns coamraghyn liauyrey,  as shynney lhieu dy vannaghey daue ayns ny margaghyn, as ny stuill syrjey y ve oc  ayns kialteenyn, as ny ard ynnydn-soie ec cuirraghyn.</span> <span class="verse"><a name="47">47</a>T'ad cur-mow thieyn mraane-treoghe, as son scaa dy chraueeaght lhiggey orroo dy  ve mennick ayns padjer: ta briwnys strimmey nyn gour oc shoh.</span> </p></div</div></div></body></html>