<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/luke/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/luke">Luke</a> &gt <strong>Chapter 2</strong></div><p><span class="verse"><a name="1">1</a>As haink eh gy-kione ayns ny laghyn shen, dy jagh sarey magh veih Cesar Augustus,  dy beagh coontey er ny ghoaill jeh'n slane rheam.</span> <span class="verse"><a name="2">2</a>(As va'n recortys shoh jeant magh roish my va Cyremus ny chiannoort er Syria.)</span> <span class="verse"><a name="3">3</a>As hie ad ooilley dy chur stiagh nyn enmyn, dagh unnane gys e ard-valley hene.</span> <span class="verse"><a name="4">4</a>As hie Joseph myrgeddin seose veih Galilee, veih ard-valley Nazareth, gys Judea,  gys ard-valley Ghavid, ta enmyssit Bethlehem (son dy row eh jeh thie as kynney Ghavid.)</span> <span class="verse"><a name="5">5</a>Dy chur stiagh e ennym hene as ennym Moirrey yn ven va nasht rish, va trome torragh.</span> <span class="verse"><a name="6">6</a>As shen myr ve, choud as v'ad ayns shen, dy row yn traa er jeet jeeish dy ve livreit.</span> <span class="verse"><a name="7">7</a>As hug ee son y theihll yn chied mac rug jee, as hoill ee eh ayns aanrityn so&iuml;llee,  as hug ee eh ny lhie ayns manjoor, er-y-fa nagh row room er nyn son ayns y thie-oast.</span> <span class="verse"><a name="8">8</a>Nish v'ayns y cheer cheddin bochilley mooie er y vagher freayll arrey er nyn shioltaneyn  'syn oie.</span> <span class="verse"><a name="9">9</a>As cur-my-ner haink ainle y Chiarn neose orroo, as ren gloyr y Chiarn soilshean  mygeayrt-y-moo; as v'ad fo aggle feer atchimagh.</span> <span class="verse"><a name="10">10</a>As dooyrt yn ainle roo, Ny bee aggle erriu: son cur-my-ner, ta mish coyrt lhiam  hiu naightyn mie dy voggey mooar vees gys dy chooilley phobble.</span> <span class="verse"><a name="11">11</a>Son diuish t'er ny ruggey jiu ayns ard valley Ghavid, Saualtagh, ta shen Creest  yn Chiarn.</span> <span class="verse"><a name="12">12</a>As bee shoh son cowrey diu; Yiow shiu yn oikan ayns aanrityn soillee, as ny lhie  ayns manjoor.</span> <span class="verse"><a name="13">13</a>As ayns y tullogh va marish yn ainle ymmodee jeh'n cheshaght flaunyssagh cur moylley  da Jee, as gra,</span> <span class="verse"><a name="14">14</a>Gloyr dy row gys Jee ayns yn yrjid, as er y thalloo shee, aigney-mie gys deiney.</span> <span class="verse"><a name="15">15</a>As haink eh gy-kione, cha leah as va ny ainleyn er n'gholl ersooyl voue gys niau,  dy dooyrt ny bochillyn yn derrey yeh rish y jeh elley, Lhig dooin goll nish derrey  Bethlehem, dy akin yn red shoh t'er jeet gy-kione, ta'n Chiarn er hoilshaghey dooin.</span> <span class="verse"><a name="16">16</a>As haink ad lesh siyr, as hooar ad Moirrey as Joseph, as yn oikan ny lhie ayns  manjoor.</span> <span class="verse"><a name="17">17</a>As tra honnick ad eh, hoilshee ad magh yn raa va er ny insh daue mychione y lhiannoo  shoh.</span> <span class="verse"><a name="18">18</a>As ghow dy chooilley unnane cheayll eh, yindys jeh ny reddyn va inshit daue liorish  ny bochillyn.</span> <span class="verse"><a name="19">19</a>Agh hasht Moirrey ooilley ny raaghyn shoh (ayns e haigney) as smooinee ee orroo  dy dowin ayns e cree.</span> <span class="verse"><a name="20">20</a>As haink ny bochillyn roue, cur gloyr as moylley da Jee son dy chooilley nhee v'ad  er chlashtyn as er vakin, myr ve inshit daue.</span> <span class="verse"><a name="21">21</a>As tra va hoght laa ec kione son giarey-chymmylt y lhiannoo, v'eh enmyssit YEESEY,  son shen yn ennym hug yn ainle er, roish my row eh er ny ghiennaghtyn 'sy vrein.</span> <span class="verse"><a name="22">22</a>As tra va laghyn nyn ghlenney, cordail rish leigh Voses, er jeet, hug ad lhieu  eh gys Jerusalem, dy hebbal eh gys y Chiarn,</span> <span class="verse"><a name="23">23</a>(Myr te scruit ayns leih yn Chiarn, Bee dy chooilley chied-ruggit yrrynagh er ny  chasherickey gys y Chiarn.)</span> <span class="verse"><a name="24">24</a>As dy hebbal yn oural t'er ny harey ayns leigh yn Chiarn, Piyr dy chalmaneyn turtle,  ny daa chalmane aegey.</span> <span class="verse"><a name="25">25</a>As cur-my-ner va dooinney ayns Jerusalem va enmyssit Simeon; as va'n dooinney cheddin  cairagh as crauee, farkiaght son gerjagh Israel: as va'n Spyrryd Noo ersyn.</span> <span class="verse"><a name="26">26</a>As ve er ny hoilshaghey da liorish y Spyrryd Noo, nagh noghe eh baase, roish da  v'er vakin Creest yn Chiarn.</span> <span class="verse"><a name="27">27</a>As haink eh liorish y Spyrryd stiagh ayns y chiamble: as tra va'n ayr as y voir  er chur lhieu yn lhiannoo Yeesey stiagh, dy yannoo er e hon, lurg cliaghtey yn leigh;</span> <span class="verse"><a name="28">28</a>Eisht ghow eh seose eh ayns e roihaghyn, as hug eh moylley da Jee, as dooyrt eh,</span> <span class="verse"><a name="29">29</a>Hiarn nish t'ou cur kied da dty harvaant paartail ayns she, cordail rish dty ghoo.</span> <span class="verse"><a name="30">30</a>Son ta my hooillyn er vakin dty haualtys;</span> <span class="verse"><a name="31">31</a>T'ou er chiarail dy ve er ny hoilshaghey fenish dy chooilley phobble;</span> <span class="verse"><a name="32">32</a>Soilshey dy hoilshean er ny Ashoonee as gloyr dty phobble Israel.</span> <span class="verse"><a name="33">33</a>As ghow Joseph as e voir yindys jeh ny reddyn va loayrit my-e-chione,</span> <span class="verse"><a name="34">34</a>As vannee Simeon ad, as dooyrt eh rish Moirrey e voir, Cur-my-ner ta'n lhiannoo  shoh soit dy chur sheese as dy hoiaghey seose ymmodee ayns Israel; as son cowrey  dy oltooan.</span> <span class="verse"><a name="35">35</a>(As dy jarroo hed cliwe trooid dty annym hene neesht) dy vod smooinaghtyn ymmodee  creeaghyn v'er ny chronnaghey.</span> <span class="verse"><a name="36">36</a>As va myrgeddin phadeyrben enmyssit Anna, inneen Phanuel, jeh kynney Aser: v'ee  dy eash vooar, as v'ee er veaghey marish e sheshey shiaght bleeaney neayr as v'ee  ny moidyn.</span> <span class="verse"><a name="37">37</a>As v'ee ny ben-treoghe mysh kiare feed as kiare bleeaney dy eash, as v'ee dy kinjagh  taaghey yn chiamble, shirveish Jee lesh trostey as padjeryn oie as laa.</span> <span class="verse"><a name="38">38</a>As haink ish stiagh ec y traa cheddin, as hug ee booise myrgeddin da'n Chiarn,  as loayr ee jeh roosyn ooilley va jeeaghyn son livrey-ys ayns Jerusalem.</span> <span class="verse"><a name="39">39</a>As tra v'ad er chooilleeney dy chooilley nhee cordail rish leigh yn Chiarn, haink  ad reesht gys Galilee, gys yn ard-valley oc hene Nazareth.</span> <span class="verse"><a name="40">40</a>As daase y lhiannoo, as v'eh er ny niartaghey 'sy spyrryd, as lhieent lesh creenaght,  as va grayse Yee m&acirc;rish.</span> <span class="verse"><a name="41">41</a>Nish va e ayr as e voir goll seose gys Jerusalem dy chooilley vlein ec feailley  ny caisht.</span> <span class="verse"><a name="42">42</a>As tra v'eh daa vlein jeig dy eash, hie ad seose gys Jerusalem lurg cliaghtey ny  feailley.</span> <span class="verse"><a name="43">43</a>As tra va ny laghyn harrish, as ad goll thie reesht, duirree yn lhiannoo Yeesey  nyn yei ayns Jerusalem, gyn-yss da Joseph as e voir.</span> <span class="verse"><a name="44">44</a>Agh smooinaghtgn dy row eh ayns y cheshaght, hie ad jurnah laa; as v'ad briaght  er e hon mastey nyn gheiney mooinjerey as nyn ainjys.</span> <span class="verse"><a name="45">45</a>As tra nagh dooar ad eh, hie ad reesht gys Jerusalem shirrey er e hon.</span> <span class="verse"><a name="46">46</a>As haink eh gy-kione, lurg three laa dy dooar ad eh ayns y chiamble, ny hoie mastey  ny fir-ynsee, chammah geaishtagh roo, as cur feyshtyn orroo.</span> <span class="verse"><a name="47">47</a>As ghow ooilley ny va geaishtagh rish yindys jeh'n toiggal as jeh ny ansooryn echey.</span> <span class="verse"><a name="48">48</a>As tra honnick ad eh, v'ad fo mooarane atchim; as dooyrt e voir rish, Vac, cre'n-fa  t'ou er n'yannoo myr shoh rooin? cur-my-ner, ta dty ayr as mish er ve briaght dy  trimshagh er dty hon.</span> <span class="verse"><a name="49">49</a>As dooyrt eh roo, Kys dy row shiu briaght er my hon's? nagh row fys eu dy beign  dou ve mysh obbyr my Ayrey ?</span> <span class="verse"><a name="50">50</a>As cha row toiggyl oc jeh'n raa loayr eh roo.</span> <span class="verse"><a name="51">51</a>As hie eh sheese m&acirc;roo, as haink eh gys Nazareth, as v'eh biallagh daue: as hasht  e voir ooilley ny raaghyn shoh ayns e cree.</span> <span class="verse"><a name="52">52</a>As ren Yeesey bishaghey ayns creenaght as aase, as ayns foayr rish Jee as dooinney.</span> </p></div</div></div></body></html>