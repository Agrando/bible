<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/luke/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/luke">Luke</a> &gt <strong>Chapter 18</strong></div><p><span class="verse"><a name="1">1</a>Aa loayr eh coraa-dorraghey roo, dy lhisagh deiney kinjagh padjer y ghoaill, as gyn  ad y ve lhiastey;</span> <span class="verse"><a name="2">2</a>Gra, Va ayns ard-valley dy row briw nagh row ayns aggle roish Jee, ny soiaghey jeh  deiney.</span> <span class="verse"><a name="3">3</a>As va ben-treoghe ayns yn ard-valley cheddin, haink huggey, gra, Jean cairys dou  er my noid.</span> <span class="verse"><a name="4">4</a>As son tammylt cha dug eh geill jee: agh ny lurg shen dooyrt eh rish hene, Ga nagh  vel mee goaill aggle roish Jee, ny jannoo soiaghey jeh dooinney:</span> <span class="verse"><a name="5">5</a>Ny-yeih er-y-fa dy vel y ven-treoghe shoh dy my voirey, ver-ym cairys jee, er-aggle  liorish cheet cha kinjagh dy jean ee skee jee'm.</span> <span class="verse"><a name="6">6</a>As dooyrt y Chiarn, Clasht-jee cre ta'n briw neu-chairagh dy ghra.</span> <span class="verse"><a name="7">7</a>As nagh jean Jee cooilleeney ass lieh e chloan reiht hene, ta geamagh huggey oie  as laa, ga dy vel eh foddey lhiggey shaghey?</span> <span class="verse"><a name="8">8</a>Ta mee ginsh diu dy jean eh dy tappee goaill cooilleeney er nyn son. Ny-yeih tra  hig Mac y dooinney, vow eh credjue er y thalloo?</span> <span class="verse"><a name="9">9</a>As loayr eh yn coraa-dorraghey shoh rish shiartanse va treishteil ayndoo hene dy  row ad cairagh, agh soiaghey beg jeh feallagh elley:</span> <span class="verse"><a name="10">10</a>Hie daa ghooinney seose gys y chiamble dy ghoaill padjer; va'n derrey yeh ny Pharisee,  as y jeh elley ny Phublican.</span> <span class="verse"><a name="11">11</a>Hass y Pharisee as ghow eh padjer myr shoh rish hene, Yee, ta mee cur booise dhyt,  nagh vel mish myr deiney elley, tranlaasee, neu-chairagh, brishey-poosey, ny foast  myr y publican shoh.</span> <span class="verse"><a name="12">12</a>Ta mee trostey daa cheayrt 'sy chiaghtin, ta mee cur jaghee jeh ooilley ny t'ayns  my chummal.</span> <span class="verse"><a name="13">13</a>As hass y publican foddey veih, as cha b'lhoys da wheesh as e hooillyn y hroggal  seose gys niau, agh woaill eh er e chleeau, gra, Dy row Jee myghinagh dooys ta my  ghooinney peccoil.</span> <span class="verse"><a name="14">14</a>Ta mee ginsh diu, dy jagh y dooinney shoh sheese gys e hie er ny heyrey roish y  jeh elley: son bee dy chooilley er ta dy hoiaghey eh-hene seose er ny injillaghey  as bee eshyn ta dy injillaghey eh-hene, er ny hoiaghey seose.</span> <span class="verse"><a name="15">15</a>As hug ad lhieu huggey myrgeddin cloan aegey, dy ventyn roo: agh tra honnick e  ostyllyn shoh, hooar ad foill.</span> <span class="verse"><a name="16">16</a>Agh deie Yeesey orroo huggey, as dooyrt eh, Lhig-jee da ny paitchyn cheet hym's,  as ny jean-jee ad y lhiettal: son jeh nyn lheid ta reeriaght Yee.</span> <span class="verse"><a name="17">17</a>Dy firrinagh ta mee gra riu, Quoi-erbee nagh jean goaill-rish reeriaght Yee myr  lhiannoo beg, cha jed eh er aght erbee stiagh ayn.</span> <span class="verse"><a name="18">18</a>As denee fer-reill dy row jeh, gra, Vainshter vie, cre t'orrym dy yannoo dy vod  eiraght y ve aym ayns y vea veayn?</span> <span class="verse"><a name="19">19</a>As dooyrt Yeesey rish, Cre'n-fa t'ou genmys mish mie? cha vel ayn ny ta mie, agh  unnane, ynrycan Jee.</span> <span class="verse"><a name="20">20</a>Shione dhyt ny annaghyn, Ny jean poosey y vrishey, Ny jean dunverys, Ny jean geid,  Ny jean feanish foalsey y ymmyrkey, Cur arrym da dty ayr as da dty voir.</span> <span class="verse"><a name="21">21</a>As dooyrt eh, Ooilley shoh ta mee er vreayll veih my aegid.</span> <span class="verse"><a name="22">22</a>Nish tra cheayll Yeesey shoh, dooyrt eh rish, Ta foast ort un red y yannoo: creck  as rheynn ooilley ny t'ayd er ny boghtyn, as bee berchys ayd ayns niau: as tar, as  eiyr orrym's.</span> <span class="verse"><a name="23">23</a>As tra cheayll eh shoh, daase eh feer trimshagh, son v'eh feer verchagh.</span> <span class="verse"><a name="24">24</a>As tra honnick Yeesey dy row eh feer trimshagh, dooyrt eh, Cre cha doillee as te  dauesyn ta berchys oc, goll stiagh ayns reeriaght Yee!</span> <span class="verse"><a name="25">25</a>Son te ny sassey da camel goll trooid croae snaidey, na da dooinney berchagh dy  gholl stiagh ayns reeriaght Yee.</span> <span class="verse"><a name="26">26</a>As dooyrt adsyn cheayll eh, Quoi eisht oddys v'er ny hauail?</span> <span class="verse"><a name="27">27</a>As dooyrt eh, Ta ny reddyn shoh neu phossible da deiney, agh t'ad possible da Jee.</span> <span class="verse"><a name="28">28</a>Eisht dooyrt Peddyr, Cur-my-ner, ta shinyn er dreigeil ooilley, as er n'eiyrt ort's.</span> <span class="verse"><a name="29">29</a>As dooyrt eh roo, Dy firrinagh ta mee gra riu, Nagh vel dooinney erbee t'er dreigeil  thie, ny ayr ny moir, ny braaraghyn, ny ben, ny cloan, er graih reeriaght Yee,</span> <span class="verse"><a name="30">30</a>Nagh vow ymmodee fillee smoo 'sy traa t'ayn nish, as ayns y theihll ta ry-heet  yn vea dy bragh farraghtyn.</span> <span class="verse"><a name="31">31</a>Eisht ghow eh huggey yn daa ostyl yeig, as dooyrt eh roo, Cur-my-ner ta shin  goll seose gys Jerusalem, as bee dy chooilley nhee ta scruit liorish ny phadeyryn,  my chione yn Mac dooinney, er ny chooilleeney.</span> <span class="verse"><a name="32">32</a>Son bee eh er ny vrah gys ny Ashoonee, as nee ad craidey mysh, as dellal dy roonagh  rish, as ceau shellaghyn er;</span> <span class="verse"><a name="33">33</a>As scuitchee ad eh, as ver ad eh gy baase; as y trass laa nee eh girree reesht.</span> <span class="verse"><a name="34">34</a>As cha hoig ad veg jeh ny reddyn va fys oc er ny reddyn va loayrit.</span> <span class="verse"><a name="35">35</a>As haink eh gy-kione, tra v'eh er jeet er gerrey da Jericho, dy row dooinney  doal dy row ny hoie rish lhiattee yn raad, shirrey jeirk.</span> <span class="verse"><a name="36">36</a>As tra cheayll eh yn pobble goll shaghey, denee eh cre v'ayn.</span> <span class="verse"><a name="37">37</a>As dinsh ad da, dy row Yeesey dy Nazateth goll shaghey.</span> <span class="verse"><a name="38">38</a>As dyllee eh, gra, Yeesey, vac Ghavid, jean myghin orrym.</span> <span class="verse"><a name="39">39</a>As hug y vooinjer hie roish oghsan da dy ve ny-host: agh dyllee eshyn wheesh shen  smoo, Vac Ghavid, jean myghin orrym.</span> <span class="verse"><a name="40">40</a>As hass Yeesey, as doardee eh yn dooinney dy ve er ny choyrt lesh huggey: as tra  v'eh er jeet er-gerrey, denee eh jeh,</span> <span class="verse"><a name="41">41</a>Gra, Cre bailt mee dy yannoo er dy hon? As dooyrt eh, Hiarn, dy voddym my hoilshey  y gheddyn.</span> <span class="verse"><a name="42">42</a>As doogrt Yeesey rish, Dty hoilshey dy row ayd: ta dty chredjue er dty hauail.</span> <span class="verse"><a name="43">43</a>As chelleeragh hooar eh e hoilshey, as deiyr eh er, cur gloyr da Jee: ooilley yn  pobble, tra honnick ad eh, hug ad moylley da Jee.</span> </p></div</div></div></body></html>