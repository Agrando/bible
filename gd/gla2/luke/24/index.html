<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/luke/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/luke">Luke</a> &gt <strong>Chapter 24</strong></div><p><span class="verse"><a name="1">1</a>Nish er y chied laa jeh'n chiaghtin, eer sy vadran, haink ad gys yn oaie, cur lhieu  ny spisyn v'ad er gheddyn aarloo, as mraane elley maroo.</span> <span class="verse"><a name="2">2</a>As hooar ad y chlagh rowlit ersooyl jeh'n oaie.</span> <span class="verse"><a name="3">3</a>As hie ad stiagh, as cha dooar ad corp y Chiarn Yeesey.</span> <span class="verse"><a name="4">4</a>As haink eh gy-kione, myr v'ad ayns imnea mooar son shoh, cur-my-ner hass daa ghooinney  lioroo ayns coamrey sollys.</span> <span class="verse"><a name="5">5</a>As myr v'ad ayns aggle, as croymmey sheese lesh nyn eddin gys y thalloo, dooyrt  ad roo, Cre'n-fa ta shiu shirrey yn vio mastey ny merriu?</span> <span class="verse"><a name="6">6</a>Cha vel eh ayns shoh, agh t'eh er n'irree: cooinee-jee cre dooyrt eh-hene riu choud's  v'eh foast ayns Galilee,</span> <span class="verse"><a name="7">7</a>Gra, Shegin da'n Mac dooinney v'er ny lirrey gys laueyn deiney peccoil, as ve er  ny chrossey, as girree reesht er y trsss laa.</span> <span class="verse"><a name="8">8</a>As chooinee ad er e ghoan,</span> <span class="verse"><a name="9">9</a>As haink ad back veih yn oaie, as dinsh ad ooilley shoh da'n un ostyl yeig, as da  ooilley yn vooinjer elley.</span> <span class="verse"><a name="10">10</a>She Moirrey Malaine, as Joanna as Moirrey moir Yamys, as mraane elley va maroo,  dinsh ny reddyn shoh da ny ostjllyn,</span> <span class="verse"><a name="11">11</a>As ghow ad y ghlare oc myr skeeal branlaadee, a cha dug ad geill daue.</span> <span class="verse"><a name="12">12</a>Eisht dirree Peddyr as roie eh gys yn oaie, as chroym eh sheese, as honnick eh  ny aanrityn nyn lhie er-lheh, as jimmee eh roish, goaill yindys ec ny va er daghyrt.</span> <span class="verse"><a name="13">13</a>As cur-my-ner hie Jees jeu yn laa cheddin gys balley va enmyssit Emmaus, va mysh  shiaght veeilley veih Jerusalem.</span> <span class="verse"><a name="14">14</a>As v'ad taggloo ry-cheilley mychione dy chooilley nhee v'er daghyrt.</span> <span class="verse"><a name="15">15</a>As haink eh gy-kione, choud as v'ad taggloo as resooney ry-cheilley, dy daink Yeesey  hene er-gerrey, as dy jagh eh maroo.</span> <span class="verse"><a name="16">16</a>As va ny sooillyn oc er ny lhiettal nagh dug ad enney er.</span> <span class="verse"><a name="17">17</a>As dooyrt eh roo, Cre ny naightyn shoh ta shiu dy insh yn derrey yeh da'n jeh elley,  myr ta shiu shooyll dy trimshagh er y raad?</span> <span class="verse"><a name="18">18</a>As dreggyr fer jeu, va'n ennym echey Cleopas, as dooyrt eh rish, Vel uss agh joarree  ayns Jerusalem, as gyn fys ayd er ny reddyn t'ayns shen er jeet gy-kione er ny laghyn  shoh?</span> <span class="verse"><a name="19">19</a>As dooyrt eh, Cre ny reddyn? As dooyrt adsyn rish, Mychione Yeesey dy Nazareth,  va ny adeyr, as pooaral ayns jannoo as goo, kiongoyrt rish Jee; as ooilley yn pobble:</span> <span class="verse"><a name="20">20</a>As kys ren ny ard-saggyrtyn as ny fir-reill ain y livrey eh dy ve er ny gheyrey  gys baase, as t'ad er chrossey eh.</span> <span class="verse"><a name="21">21</a>Agh va shinyn treishteil dy nee eshyn veagh er chur livrey-ys da Israel: as marish  shoh ooilley, jiu yn trass laa neayr as hie ny reddyn shoh er jannoo.</span> <span class="verse"><a name="22">22</a>Myrgeddin va shiartanse dy vraane jeh'n cheshaght ain, hug orrin lane yindys y  ghoaill, liorish dy row ad dy moghey ec yn oaie:</span> <span class="verse"><a name="23">23</a>As tra nagh dooar ad yn corp echey, haink ad as dooyrt ad, dy row ad er vakin ashlish  dy ainleyn dinsh daue dy row eh bio.</span> <span class="verse"><a name="24">24</a>As hie shiartanse jeusyn va marinyn gys yn oaie, as hooar ad eh eer myr va ny mraane  er ghra; agh eh-hene cha vaik ad.</span> <span class="verse"><a name="25">25</a>Eisht dooyrt eh roo, O shiuish gheiney mee hushtagh, as faase-chredjuagh, nagh  vel goaill baght jeh ooilley ny ta ny phadeyryn er loayrt!</span> <span class="verse"><a name="26">26</a>Nagh beign da Creest ny reddyn shoh y hurranse as goll stiagh ayns e ghloyr?</span> <span class="verse"><a name="27">27</a>As goaill toshiaght ec Moses, as ooilley ny phadeyryn, hug eh bun daue er ooilley  ny scriptyryn jeh dy chooilley nhee va bentyn rish hene.</span> <span class="verse"><a name="28">28</a>As haink ad er-gerrey da'n balley, raad v'ad goll: as v'eh myr dy beagh eh kiarit  dy gholl ny-sodjey.</span> <span class="verse"><a name="29">29</a>Agh lhie ad er, gra, Fuirree marin, son ta'n fastyr er, as bunnys y laa ceaut.  As hie eh stiagh dy uirriaght maroo.</span> <span class="verse"><a name="30">30</a>As haink eh gy-kione, myr v'eh ny hoie ec bee maroo, dy ghow eh arran, as vannee  eh, as vrish eh, as hirveish eh orroo eh.</span> <span class="verse"><a name="31">31</a>As va ny sooillyn oc er nyn vosley, as hug ad enney er; as skell eh ersooyl ass  nyn shilley.</span> <span class="verse"><a name="32">32</a>As dooyrt y derrey yeh jeu rish y jeh elley, Nagh row ny creeaghyn ain lossey cheu-sthie  j'in, choud as v'eh taggloo rooin er y raad, as choud as v'eh fosley dooin ny scriptyryn?</span> <span class="verse"><a name="33">33</a>As hrog ad orroo yn oor cheddin, as hyndaa ad gys Jerusalem, as hooar ad yn un  ostyl yeig er nyn jaglym cooidjagh, as y cheshaght va maroo.</span> <span class="verse"><a name="34">34</a>Dooyrt roo, Ta'n Chiarn er n'irree son shickyrys, as v'eh er ny akin liorish Simon.</span> <span class="verse"><a name="35">35</a>Eisht dinsh adsyn cre ny reddyn va jeant er y raad, as kys hug ad enney er, liorish  brishey arran.</span> <span class="verse"><a name="36">36</a>As myr v'ad myr shoh loayrt, hass Yeesey hene ayns y vean oc, as dooyrt eh roo,  Shee dy row hiu.</span> <span class="verse"><a name="37">37</a>Agh v'ad seaghnit ayns nyn aigney as agglit, as heill ad dy nee scaan v'ad dy akin.</span> <span class="verse"><a name="38">38</a>As dooyrt eh roo, Cre'n-fa ta shiu seaghnit, as cre'n-fa ta mee-ourys troggal ayns  nyn greeaghyn?</span> <span class="verse"><a name="39">39</a>Jeeagh-jee er my laueyn as my chassyn dy nee mish mee-hene t'ayn: loaghtee-jee  mee, as jeeagh-jee, son cha vel feill as craueyn ec scaan, myr hee shiu aym's.</span> <span class="verse"><a name="40">40</a>As tra v'eh er ghra shoh, yeeagh eh daue e laueyn as e chassyn.</span> <span class="verse"><a name="41">41</a>As choud as nagh row ad foast credjal son boggey, agh goaill yindys, dooyrt eh  roo, Vel veg y veaghey eu ayns shoh?</span> <span class="verse"><a name="42">42</a>As hug ad da peesh dy eeast roast as dy chere-volley.</span> <span class="verse"><a name="43">43</a>As ghow eh, as d'ee eh kiongoyrt roo.</span> <span class="verse"><a name="44">44</a>As dooyrt eh roo, Shoh ny goan loayr mish riu, choud as va mee foast meriu dy beign  da dy chooilley nhee ve cooilleenit va scruit ayns leigh Voses, as ayns ny phadeyryn,  as ayns ny psalmyn my-mychione's.</span> <span class="verse"><a name="45">45</a>Eisht doshil eh yn tushtey oc, dy voddagh ad ny scriptyryn, y hoiggal,</span> <span class="verse"><a name="46">46</a>As dooyrt eh roo, Shoh myr te scruit, as shoh myr ve kiarit da Creest dy hurranse,  as dy irree yn trass laa veih ny merriu:</span> <span class="verse"><a name="47">47</a>As arrys as leih peccaghyn dy ve er nyn breacheil ayns yn ennym echey, mastey dy  chooilley ashoon, goaill toshiaght ec Jerusalem.</span> <span class="verse"><a name="48">48</a>As ta shiuish nyn veanishyn jeh ny reddyn shoh.</span> <span class="verse"><a name="49">49</a>As cur-my-ner, ver-yms hiu gialdyn my Ayrey: agh fuirree-jee ayns ard-valley  Yerusalem, derrey vees shiu coamrit lesh pooar veih'n yrjid.</span> <span class="verse"><a name="50">50</a>As hug eh lesh magh ad choud as gys Bethany: as hrog eh seose e laueyn as vannee  eh ad.</span> <span class="verse"><a name="51">51</a>As haink eh gy-kione, choud as v'eh dy vannaghey ad, dy row eh er ny scarrey voue,  as er ny hroggal seose gys niau.</span> <span class="verse"><a name="52">52</a>As hug ad ooashley da, as hyndaa ad gys Jerusalem lesh boggey mooar:</span> <span class="verse"><a name="53">53</a>As v'ad kinjagh ayns y chiamble, cur moylley as gloyr da Jee.</span> </p></div</div></div></body></html>