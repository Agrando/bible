<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/luke/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/luke">Luke</a> &gt <strong>Chapter 12</strong></div><p><span class="verse"><a name="1">1</a>Nish mysh y traa shen va ymmodee erskyn-earroo dy leih er nyn jaglym cooidjagh, ayns  wheesh as dy row ad stampey yn derrey yeh er yn jeh elley, ghow eh toshiaght dy ghra  rish e ostyllyn, Erskyn ooilley bee-jee twoaiagh jeh soorid ny Phariseeyn, ta shen  dy ghra, craueeaght oalsey.</span> <span class="verse"><a name="2">2</a>Son cha vel nhee erbee follit nagh jig gys soilshey; ny kiellit, nagh jig er-ash.</span> <span class="verse"><a name="3">3</a>Shen-y-fa cre-erbee ta shiuish er loayrt ayns y dorraghys, bee eh er ny chlashtyn  ayns y toilshey: as shen ta shiu er ghra myr hannish, ayns shamyryn, bee eh er ny  ockley magh er mullagh ny dhieyn.</span> <span class="verse"><a name="4">4</a>As ta mee gra riuish, my chaarjyn, Ny gow-jee aggle rouesyn varrys y corp, as ny  lurg shen nagh vel arragh oc oddys ad y vannoo.</span> <span class="verse"><a name="5">5</a>Agh ver-yms raaue diu quoi roish ghoys shiu aggle: Gow-jee aggle roishyn, echey  ta pooar, erreish da v'er varroo dy hilgey ayns niurin; dy jarroo ta mee dy ghra  riu, Gow jee aggle roishyn.</span> <span class="verse"><a name="6">6</a>Nagh vel queig sperriu er nyn greck son daa farling, as cha vel unnane oc jarroodit  kiongoyrt rish Jee?</span> <span class="verse"><a name="7">7</a>Agh ta eer renaigyn nyn ghing ooilley er nyn earroo. Ny gow-jee aggle er-y-fa shen:  ta ny smoo dy ve soit jiuish, na jeh ymmodee sperriu.</span> <span class="verse"><a name="8">8</a>Myrgeddin ta mee gra riu, Quoi-erbee ghoys rhyms kiongoyrt rish deiney, nee yn Mac  dooinney myrgeddin goaill rishyn kiongoyrt rish ainleyn Yee.</span> <span class="verse"><a name="9">9</a>Agh bee eshyn obbys mie fenish deiney, er ny obbal fenish ainleyn Yee.</span> <span class="verse"><a name="10">10</a>As  quoi-erbee loayrys fockle noi Mac y dooinney, bee eh er ny leih da: agh dasyn ta  loayrt goan-mollaghtagh noi yn Spyrryd Noo, cha bee eh er ny leih.</span> <span class="verse"><a name="11">11</a>As tra ver ad lhieu shiu gys ny quaiylyn, as gys fir-reill as pooaraghyn, ny bee-jee  imneagh kys ny cre nee shiu y reggyrt, ny cre nee shiu y ghra:</span> <span class="verse"><a name="12">12</a>Son ynsee yn Spyrryd Noo diu, ayns yn oor cheddin cre lhisagh shiu y ghra.</span> <span class="verse"><a name="13">13</a>As dooyrt fer jeh'n cheshaght rish Vainshter, loayr rish my vraar eh dy rheynn  yn eiraght rhym.</span> <span class="verse"><a name="14">14</a>As dooyrt eh rish, Ghooinney, quoi t'er my hoiaghey's seose son briw ny rheynneyder  harrishdiu?</span> <span class="verse"><a name="15">15</a>As dooyrt eh roo, Gow-jee tastey, as cur-jee twoaie jeh saynt: son cha vel maynrys  bea yn dooinney lhie ayns mooarane e chooid-seihlt.</span> <span class="verse"><a name="16">16</a>As loayr eh coraa-dorraghey roo, gra, Ren thalloo dooinney berchagh dy row mess  y chur magh dy palchey.</span> <span class="verse"><a name="17">17</a>As smooinee eh rish hene, gra, Cre share dou jannoo, tra nagh vel boayl tashtee  aym dy ghoaill my hroar?</span> <span class="verse"><a name="18">18</a>Eisht dooyrt eh, Shoh nee'm y yannoo: Lhieg-ym my hoaltyn, as trog-ym soaltyn smoo;  as shen y raad nee'm ooilley my vess as my chooid y hashtey.</span> <span class="verse"><a name="19">19</a>As jir-ym rish my annym, O my annym, ta mooarane cooid ayd tashtit seose cour ymmodee  bleeantyn: gow dty aash, ee, iu, as bee gennal.</span> <span class="verse"><a name="20">20</a>Agh dooyrt Jee rish, Uss ommydan yn oie noght vees dty annym er ny ghoaill void:  quoi lesh eisht vees yn chooid shen t'ou uss er jaglym?</span> <span class="verse"><a name="21">21</a>Myr shoh ta eshyn ta tashtey seose berchys ny chour hene, as nagh vel berchagh  ass lieh Yee.</span> <span class="verse"><a name="22">22</a>As dooyrt eh rish e ostyllyn, Shen y fa ta mish gra riuish, Ny bee-jee imneagh  son nyn mea, cre nee shiu y ee: ny son nyn girp, cre ver shiu miu.</span> <span class="verse"><a name="23">23</a>Ta'n vea ny smoo dy ve soit jeh na beaghey, as y corp na coamrey.</span> <span class="verse"><a name="24">24</a>Smooinee-jee er ny fee: son cha vel ad cuirr, ny buinn: cha vel thie stoyr ny soalt  oc, as ta Jee dyn meaghey ad: As nagh vel shiuish foddey share na ny eeanlee?</span> <span class="verse"><a name="25">25</a>Quoi jiuish liorish smooinaghtyn dy imneagh oddys un chubit y chur gys e yrjid  hene?</span> <span class="verse"><a name="26">26</a>Mannagh vod shiuish wheesh shen hene y yannoo, cre'n-fa ta shiu imneagh son y chooid  elley?</span> <span class="verse"><a name="27">27</a>Gow-jee tastey jeh lileeyn ny magher agh kys t'ad gaase, cha vel ad tooilleil,  chamoo t'ad sneeu: as foast ta mee gra riu, nagh row Solomon ayns ooilley e ghloyr  er ny choamrey myr unnane jeu shoh.</span> <span class="verse"><a name="28">28</a>My ta Jee eisht myr shoh coamrey blaa ny magheragh, ta jiu 'sy vagher, as mairagh  ceaut ayns yn oghe: nagh jean eh foddey smoo er nyn son euish, O gheiney faase-chredjuagh?</span> <span class="verse"><a name="29">29</a>As ny bee-jee seaghnit mysh cre ee-ys, ny cre iu-ys shiu, chamoo bee-jee jeh aigney  imneagh nagh bee eh twoaiagh jeh, as giaree eh eh veih my-cheilley, as pointee eh  e chronney marish y vooinjer vee-chredjuagh.</span> <span class="verse"><a name="30">30</a>Son er ooilley ny reddyn shoh ta ashoonyn y theihll dy jeean aggindagh: agh ta  fys ec yn Ayr eu dy vel shiu feme ny reddyn shoh.</span> <span class="verse"><a name="31">31</a>Agh shir-jee hoshiaght reeriaght Yee, as bee shiu jeant magh lesh ooilley ny  reddyn shoh.</span> <span class="verse"><a name="32">32</a>Ny gow-jee aggle my hioltane veg; son she aigney-mie nyn Ayr eh; dy chur diuish  yn reeriaght.</span> <span class="verse"><a name="33">33</a>Creck-jee ny t'eu, as cur-jee da ny boghtyn: kiare-jee diu hene sporranyn nagh  naase shenn, berchys ayns ny niaughyn nagh vel failleil, raad nagh vel y maarliagh  cheet er-gerrey, ny'n lhemeen cur mow.</span> <span class="verse"><a name="34">34</a>Son raad ta nyn merchys, shen y raad vees y cree eu myrgeddin.</span> <span class="verse"><a name="35">35</a>Lhig da ny meeghyn eu ve cryssit, as ny cainleyn eu foaddit;</span> <span class="verse"><a name="36">36</a>As shiu hene goll-rish deiney ta farkiaght son cheet-thie nyn Jiarn veih'n vannish,  ec y cheet echey tra nee eh cronkal dy vod ad fosley da chelleeragh.</span> <span class="verse"><a name="37">37</a>Bannit ta ny sharvaantyn shen yiow yn Chiarn er nyn arrey, tra hig eh: dy firrinagh  ta mee gra riu, dy gryss eh e gharmad mysh, as dy der eh orroo soie sheese gys bee,  as dy jig eh magh dy hirveish orroo.</span> <span class="verse"><a name="38">38</a>As my hig eh ayns yn nah arrey, ny my hig eh ayns y trass arrey, as ad y gheddyn  myr shen, bannit ta'n vooinjer cheddin.</span> <span class="verse"><a name="39">39</a>As shoh toig-jee, dy beagh fys er ve ec mainshter y thie cre'n oor veagh y maarliagh  er jeet, veagh eh er ve er e arrey, as cha lhiggagh eh da e hie v'er ny vrishey stiagh.</span> <span class="verse"><a name="40">40</a>Bee-jee shiuish myrgeddin er-y-fa shen er nyn arrey: son hig Mac y dooinney ec  oor nagh vel shiu smooinaghtyn er.</span> <span class="verse"><a name="41">41</a>Eisht dooyrt Peddyr rish, Hiarn nee orrinyn t'ou cheet 'sy choraa-dorraghey shoh,  ny myrgeddin er ooilley?</span> <span class="verse"><a name="42">42</a>As dooyrt y Chiarn, Quoi eisht yn stiurt firrinagh as creeney shen nee e hiarn  y yannoo ny er-reill er lught e hie, dy hirveish orroo nyn meaghey ayns traa cooie?</span> <span class="verse"><a name="43">43</a>S'maynrey yn charvaant cheddin, yiow e hiarn tra hig eh jannoo myr shen.</span> <span class="verse"><a name="44">44</a>Ayns firrinys ta mee gra riu, dy der eh da yn stiurtys er ooilley e chooid.</span> <span class="verse"><a name="45">45</a>Agh my jir y charvaant shen ayns e chree, Ta my hiarn lhiggey shaghey dy heet;  as goaill er dy woalley ny fir-vooinjerey, as ny inneenyn, as dy ee, as dy iu, as  dy ve er meshtey.</span> <span class="verse"><a name="46">46</a>Hig chiarn y charvaant shen ec laa nagh bee eh jeeaghyn er e hon, as ayns oor  nagh bee eh twoaiagh jeh, as giaree ehe eh veih my-cheilley, as pointee eh e chronney  marish y vooinjer vee-chredjuagh.</span> <span class="verse"><a name="47">47</a>As y charvaant shen va toiggal aigney e hiarn, as nagh dooar eh-hene aarloo, as  nagh ren cordail rish e aigney, s'mooar vees y kerraghey echey.</span> <span class="verse"><a name="48">48</a>Agh eshyn nagh row toiggal, as ren foiljyn va toilliu kerraghey, cha bee yn kerraghey  echey cha trome. Son da quoi erbee ta mooarane er ny choyrt, ersyn vees mooarane  er ny hirrey: as da quoi-erbee ta lane currit er e churrym, veihsyn nee sleih jeeaghyn son ny smoo</span> <span class="verse"><a name="49">49</a>Haink mish dy chur aile er y thalloo, as cre ta my yeearree, agh dy bee eh hannah  er ny oaddey?</span> <span class="verse"><a name="50">50</a>Agh ta bashtey ayms dy ve er my vashtey lesh, as kys ta mee eginit, derrey vees  eh er ny chooilleeney?</span> <span class="verse"><a name="51">51</a>Vel shiu smooinaghtyn dy daink mish dy chur shee er y thalloo? Cha nee, ta mee  gra riu, agh anvea.</span> <span class="verse"><a name="52">52</a>Son veih shoh magh bee queig ayns un thie noi-ry-hoi, three noi jees, as jees noi  three.</span> <span class="verse"><a name="53">53</a>Bee yn ayr noi yn mac, as y mac noi yn ayr; yn voir noi yn inneen, as yn inneen  noi yn voir yn voir-'sy-leigh noi e ben chleuin, as y ven-chleuin noi e moir-'sy-leigh.</span> <span class="verse"><a name="54">54</a>As dooyrt eh myrgeddin rish y pobble, Tra heeys shiu bodjal troggal ass y sheear;  chelleeragh ta shiu gra, Ta frass cheet; as shen myr te.</span> <span class="verse"><a name="55">55</a>As tra ta'n gheay-jiass sheidey, ta shiu gra, Bee chiass ayn, as te cheet gy-kione.</span> <span class="verse"><a name="56">56</a>Chrauee-oalsey, ta shiu son baght y ghoaill jeh neeal yn aer as y thalloo: agh  kys te nagh vel shiu goaill baght jeh'n earish shoh?</span> <span class="verse"><a name="57">57</a>As cre'n-fa myrgeddin nagh vel shiu eer j'iu hene briwnys shen ny ta cairagh?</span> <span class="verse"><a name="58">58</a>Tra t'ou goll fenish yn er-reill marishyn ta ec streeu rhyt, jean ny oddys oo  er y raad dy gheddyn rea rish; er-aggle dy dayrn eh lesh oo gys y vriw, as dy livrey  yn briw oo da'n tidoor, as dy dilg eh shen oo ayns pryssoon.</span> <span class="verse"><a name="59">59</a>Ta mee ginsh dhyt, nagh jig oo magh ass shen derrey t'ou er n'eeck yn farling s'jerree.</span> </p></div</div></div></body></html>