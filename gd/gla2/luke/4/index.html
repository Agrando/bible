<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/luke/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/luke">Luke</a> &gt <strong>Chapter 4</strong></div><p><span class="verse"><a name="1">1</a>As va Yeesey lane jeh'n Spyrryd Noo, as hyndaa eh veih Jordan, as v'eh er ny leeideil  liorish y Spyrryd gys yn aasagh,</span> <span class="verse"><a name="2">2</a>As v'eh da-eed laa er ny violaghey liorish y drogh-spyrryd, as ayns ny laghyn shen  cha d'ee eh veg; as tra v'ad harrish, v'eh ny lurg shen accryssagh.</span> <span class="verse"><a name="3">3</a>As dooyrt y drogh-spyrryd rish, My she Mac Yee oo, abbyr rish yn chlagh shoh dy  ve jeant ny arran.</span> <span class="verse"><a name="4">4</a>As dreggyr Yeesey eh, gra, Te scruit, Nagh nee er arran ny-lomarcan nee dooinney  beaghey, agh liorish ooilley goan Yee.</span> <span class="verse"><a name="5">5</a>As hug y drogh-spyrryd lesh seose eh gys mullagh slieau ard, as ayns y tullogh hug  eh shilley da jeh ooilley reeriaghtyn y theihll.</span> <span class="verse"><a name="6">6</a>As dooyrt y drogh-spyrryd rish, Ooilley yn phooar shoh ver-ym dhyt's, as y ghloyr  oc; son ta shen er ny livrey dou, as da quoi-erbee saillym, ta mee dy choyrt eh.</span> <span class="verse"><a name="7">7</a>My ver oo er-y-fa shen ooashley dou bee ooilley lhiat hene.</span> <span class="verse"><a name="8">8</a>As dreggyr Yeesey as dooyrt eh rish, Ass my enish oo, Noid-ny-hanmey: son te scruit,  Ver oo ooashley da'n Chiarn dty Yee, as eshyn ynrycan nee oo y hirveish.</span> <span class="verse"><a name="9">9</a>As hug eh lesh eh gys Jerusalem, as hoie eh eh er beinn toor syrjey yn chiamble,  as dooyrt eh rish, My she Mac Yee oo, tilg oo hene sheese veih shoh.</span> <span class="verse"><a name="10">10</a>Son te scruit, Ver eh currym da e ainleyn harryd, dy dty reayll:</span> <span class="verse"><a name="11">11</a>As ayns nyn laueyn nee ad oo y ymmyrkey, er-aggle ec traa erbee dy bwoaill oo dty  chass noi clagh.</span> <span class="verse"><a name="12">12</a>As dreggyr Yeesey as dooyrt eh rish, Te er ny ghra, Cha jean oo daanys er y Chiarn  dty Yee.</span> <span class="verse"><a name="13">13</a>As erreish da'n drogh-spyrryd v'er n'yannoo jerrey er ooilley yn violagh, daag  eh eh son earish.</span> <span class="verse"><a name="14">14</a>As haink Yeesey reesht ayns pooar y spyrryd gys Galilee: as hie goo magh jeh  trooid ooilley yn cheer mygeayrt.</span> <span class="verse"><a name="15">15</a>As dynsee eh ayns ny kialteenyn oc, as v'eh ayns ard-voylley rish y theay.</span> <span class="verse"><a name="16">16</a>As haink eh gys Nazareth, raad v'eh er ny ve troggit: as hie eh, myr v'eh cliaghtey,  stiagh ayns y synagogue er laa yn doonaght, as hass eh seose dy lhaih.</span> <span class="verse"><a name="17">17</a>As va lioar y phadeyr Esaias er ny livrey da, as tra v'eh er vosley yn lioar, hooar  eh yn ynnyd raad v'eh scruit,</span> <span class="verse"><a name="18">18</a>Ta spyrryd y Chiarn orrym's, er-y-fa dy vel eh er my ooillaghey dy phreacheil y  sushtal gys ny boghtyn, t'eh er my choyrt dy laanaghey yn vooinjer hrome-chreeagh,  dy phreacheil livrey-ys gys ny cappeeyn, dy chur soilshey da ny doail, as reamys  dauesyn ta broojit,</span> <span class="verse"><a name="19">19</a>Dy phreacheil blein eunyssagh y Chiarn.</span> <span class="verse"><a name="20">20</a>As yeigh eh yn lioar, as hug eh ee reesht da'n chirveishagh, as hoie eh sheese:  as va sooillyn dy chooilley unnane v'ayns y synagogue dy jeean soit er.</span> <span class="verse"><a name="21">21</a>As ren eh toshiaght dy ghra roo, Jiu ta'n scriptyr shoh cooilleenit ayns y chlashtyn  euish.</span> <span class="verse"><a name="22">22</a>As dymmyrk ad ooilley feanish lesh, as ghow ad yindys jeh ny goan graysoil haink  ass y veeal echey. As dooyrt ad, Nagh nee shoh mac Yoseph?</span> <span class="verse"><a name="23">23</a>As dooyrt eh roo, Jir shiu ayns shickyrys yn chenn raa shoh rhym, Er-lhee, jean  oo hene y lheihys: cre-erbee ta shin er chlashtyn va jeant ayns Capernaum, jean myrgeddin  ayns shoh ayns dty heer hene.</span> <span class="verse"><a name="24">24</a>As dooyrt eh, Dy firrinagh ta mee gra riu, Nagh vel soiagh jeant jeh phadeyr erbee  ayns e heer hene.</span> <span class="verse"><a name="25">25</a>Agh ta mee ginsh diu ayns firrinys, dy row ymmodee mraane treoghe ayns Israel rish  hing Elias, tra va'n aer jeight seose three bleeaney as shey meeghyn, tra va genney  vooar trooid ooilley yn cheer:</span> <span class="verse"><a name="26">26</a>Agh gys unnane oc cha row Elias er ny choyrt, cheu mooie jeh gys Sarepta ard-valley  dy Sidon, gys ben-treoghe v'ayns shen.</span> <span class="verse"><a name="27">27</a>As va ymmodee louranee ayns Israel rish traa Eliseus yn phadeyr, as cha row fer  jeu er ny ghlenney, cheu-mooie jeh Naaman yn Syrian.</span> <span class="verse"><a name="28">28</a>As va ooilley ny v'ayns y synagogue tra cheayll ad ny goan shoh, lhieent lesh jymmoose,</span> <span class="verse"><a name="29">29</a>As dirree ad, as deiyr ad eh magh ass yn ard-valley, as hug ad lhieu eh gys broogh  yn chronk (er va'n ard-valley oc troggit) ry-hoi tilgey sheese eh gour e vullee.</span> <span class="verse"><a name="30">30</a>Agh hie eh magh trooid mean y cheshaght, as jimmee eh roish:</span> <span class="verse"><a name="31">31</a>As haink eh neose gys Capernaum, ard-valley dy Ghalilee, as dynsee eh ad er laghyn  y doonaght.</span> <span class="verse"><a name="32">32</a>As ghow ad yindys mooar jeh'n ynsaghey echey: son va e ghoo lesh pooar.</span> <span class="verse"><a name="33">33</a>As ayns y synagogue va dooinney seaghnit lesh spyrryd neu-ghlen, as dyllee eh  lesh ard-choraa.</span> <span class="verse"><a name="34">34</a>Gra, Faag shin; cre'n eie t'ayd orrin uss Yeesey dy Nazareth? vel oo er jeet dy  nyn stroie? ta fys aym quoi oo hene; Fer-casherick Yee.</span> <span class="verse"><a name="35">35</a>As hug Yeesey oghsan da, gra Bee dty-host, as tar magh ass. As tra va'n drogh spyrryd  er hilgey neeal eh, haink eh magh ass, gyn assee da.</span> <span class="verse"><a name="36">36</a>As v'ad ooilley fo atchim, as loayr ad ny mast' oc hene, gra, Cre'n fockle (vreeoil)  shoh? son lesh pooar as niart t'eh cur ny spyrrydyn neu ghlen fo harey, as t'ad cheet  magh.</span> <span class="verse"><a name="37">37</a>As hie goo magh jeh trooid dy chooilley ard jeh'n cheer mygeayrt.</span> <span class="verse"><a name="38">38</a>As hrog eh magh ass y synagogoe, as hie eh stiagh ayns thie Simon: as va moir  ben Simon feer ching ayns y chiassaghey; as ren ad aghin huggey er e son.</span> <span class="verse"><a name="39">39</a>As hass eh er-e-skyn, as hug eh oghsan da'n chiassaghey, as daag eh ee. As chelleeragh  dirree ee seose, as ren ee shirveish orroo.</span> <span class="verse"><a name="40">40</a>Nish ec lhie ny greiney, whilleen as va sleih chingey oc fo mooarane doghanyn  hug ad lhieu ad huggey; as hug eh e laueyn er dy chooilley unnane oc, as ren eh ad  y lheihys.</span> <span class="verse"><a name="41">41</a>As haink drogh-spyrrydyn myrgeddin magh ass ymmodee, gyllagh as gra, Oo yn Creest  Mac Yee. As hug eh oghsan daue, as cha lhig eh daue loayrt; son va fys oc dy nee  eh va'n Creest.</span> <span class="verse"><a name="42">42</a>As 'sy vadran, jimmee eh roish, as hie eh gys boayl er-lheh: as va'n pobble briaght  er e hon, as cheet huggey, as chionney er, eh dy uirriaght m&acirc;roo.</span> <span class="verse"><a name="43">43</a>As dooyrt eh roo, Shegin dooys reeriaght Yee y phreacheil gys ard-valjyn elley  myrgeddin: son er yn oyr shen ta mee er my choyrt.</span> <span class="verse"><a name="44">44</a>As ren eh preacheil ayns kialteenyn Ghalilee.</span> </p></div</div></div></body></html>