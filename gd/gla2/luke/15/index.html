<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/luke/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/luke">Luke</a> &gt <strong>Chapter 15</strong></div><p><span class="verse"><a name="1">1</a>Eisht haink er-gerrey da ooilley ny publicanee as ny peccee dy eaishtagh; rish.</span> <span class="verse"><a name="2">2</a>As ren ny Phariseeyn as ny scrudeyryn tallagh, gra, Ta'n dooinney shoh goaill rish  peccee, as gee maroo.</span> <span class="verse"><a name="3">3</a>as loayr eh yn coraa-dorraghey shoh roo, gra,</span> <span class="verse"><a name="4">4</a>Quoi yn dooinney ny mast' euish ta keead keyrrey echey, as coayl unnane jeu nagh  vel eh faagail yn chiare-feed as yn nuy jeig ayns yn aasagh, as goll dy hirrey yn  cheyrrey chailjey, derrey t'eh dy gheddyn ee?</span> <span class="verse"><a name="5">5</a>As tra t'eh er gheddyn ee, t'eh dy choyrt ee er e gheayltyn, goaill boggey.</span> <span class="verse"><a name="6">6</a>As tra t'eh cheet thie, t'eh geamagh er e chaarjyn as e naboonyn cooidjagh, as gra  roo, Gow-Jee boggey marym, son ta mee er gheddyn my cheyrrey va caillit.</span> <span class="verse"><a name="7">7</a>Ta mee gra riu, dy bee boggey myrgeddin ayns niau, jeh un pheccagh ta goaill arrys,  ny smoo na jeh kiare-feed as nuy persoonyn jeig cairagh, nagh vel feme arrys.</span> <span class="verse"><a name="8">8</a>Ny cre'n ven ta jeih peeshyn dy argid eck, as ee dy choayl un pheesh, nagh vel  ee foaddey cainle, as sceabey yn thie, as shirrey dy kiaralagh, derrey t'ee dy gheddyn  eh?</span> <span class="verse"><a name="9">9</a>As tra t'ee er gheddyn eh, t'ee geamagh er e caarjyn as e naboonyn cooidjagh, gra,  Gow-jee boggey marym, son ta mee er gheddyn yn pheesh ren mee y choayl.</span> <span class="verse"><a name="10">10</a>Myrgeddin ta mee gra riu, dy vel boggey ayns fenish ainleyn Yee jeh un pheccagh  ta goaill arrys.</span> <span class="verse"><a name="11">11</a>As dooyrt eh, Va daa vac ec dooinney dy row:</span> <span class="verse"><a name="12">12</a>A s dooyrt y fer saa rish e ayr, Ayr, cur dooys yn ayrn dy chooid ta my chour.   As rheynn eh e eh chooid orroo.</span> <span class="verse"><a name="13">13</a>As laghyn ny lurg shen, hymsee yn mac saa ooilley cooidjagh as ghow eh jurnah gys  cheer foddey, as ayns shen hug eh jummal er e chooid liorish baghey rouanagh.</span> <span class="verse"><a name="14">14</a>As tra va ooilley baarit echey, dirree genney vooar ayns y cheer shen; as ren eh  toshiaght dy ve ayns feme.</span> <span class="verse"><a name="15">15</a>As hie eh as daill eh eh-hene rish cummaltagh jeh'n cheer shen; as hug eshyn eh  magh gys ny magheryn echey dy ve son bochilley muickey.</span> <span class="verse"><a name="16">16</a>As by-vian lesh e volg y lhieeney lesh ny bleaystyn va ny muckyn dy ee: as cha  row dooinney erbee hug cooney da.</span> <span class="verse"><a name="17">17</a>As tra v'eh er jeet huggey hene, dooyrt eh, Nagh nhimmey sharvaant failt t'ec my  ayr ta nyn saie arran oc, as fooilliagh, as ta mish goll mow laccal beaghey!</span> <span class="verse"><a name="18">18</a>Trog-ym orrym, as hem roym gys my ayr, as jir-ym rish, Ayr, ta mee er n'yannoo  peccah noi niau, as kiongoyrt rhyt's,</span> <span class="verse"><a name="19">19</a>rish fer jeh dty harvaantyn sailt.</span> <span class="verse"><a name="20">20</a>As hrog eh er, as haink eh gys e ayr. Agh tra v'eh foast foddey veih, honnick e  ayr eh, as va chymmey echey er, as roie eh, as ghow eh eh ayns e roihaghyn as phaag  eh eh.</span> <span class="verse"><a name="21">21</a>As dooyrt y mac rish, Ayr, ta mee er n'yannoo peccah noi niau, as ayns dty hilley's,  as cha vel mee ny-sodjey feeu dy ve enmyssit dty vac.</span> <span class="verse"><a name="22">22</a>Agh dooyrt yn ayr rish e harvaantyn, Cur-jee lhieu magh yn coamrey share, as cur-jee  er eh, as cur-jee fainey er e laue, as braagyn er e chassyn.</span> <span class="verse"><a name="23">23</a>As cur-jee lhieu ayns shoh yn lheiy beiyht, as marr-jee eh; as lhig dooin gee as  ve gennal.</span> <span class="verse"><a name="24">24</a>Son v'eh shoh my vac marroo, as t'eh bio reesht; v'eh caillit, as t'eh er ny gheddyn  reesht. As ren ad toshiaght dy yannoo gien mie.</span> <span class="verse"><a name="25">25</a>Nish va'n mac shinney mooie 'sy vagher: as tra haink eh er-gerrey da'n thie, cheayll  eh kiaulleeaght as daunsin.</span> <span class="verse"><a name="26">26</a>As deie eh er fer jeh'n vooinjer, as denee eh cre son va shoh.</span> <span class="verse"><a name="27">27</a>As dooyrt eh rish, Ta dty vraar er jeet thie; as ta dty ayr er varroo yn lheiy  beiyht, er-yn-oyr dy vel eh er jeet thie huggey slane follan.</span> <span class="verse"><a name="28">28</a>As v'eh feer chorree, as cha baillish goll stiagh: shen-y-fa haink e ayr magh,  as vreag eh eh.</span> <span class="verse"><a name="29">29</a>As dreggyr eshyn, as dooyrt eh rish e ayr, Cur-my-ner, ta mish rish whilleen blein  shen ayns dty hirveish, chamoo ren mee rieau noi dty aigney, as foast cha dug oo  dou rieau wheesh mannan, dy yannoo gien marish my gheiney-mooinjerey:</span> <span class="verse"><a name="30">30</a>Agh cha leah as v'eh shoh dty vac er jeet, ta er vaarail dty chooid er streebeeyn  t'ou er varroo er e hon yn lheiy beiyht.</span> <span class="verse"><a name="31">31</a>As dooyrt eh rish, Vac, t'ou er ny ve kinjagh marym, as lhiat's ooilley ny t'aym.</span> <span class="verse"><a name="32">32</a>Ve cooie dooin ve gennal, as boggey y ghoaill: son v'eh shoh dty vraar marroo as  t'eh bio reesht: v'eh caillit, as t'eh er ny gheddyn.</span> </p></div</div></div></body></html>