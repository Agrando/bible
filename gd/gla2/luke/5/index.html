<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/luke/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/luke">Luke</a> &gt <strong>Chapter 5</strong></div><p><span class="verse"><a name="1">1</a>As haink eh gy-kione myr va'n pobble chionney stiagh er dy chlashtyn goo Yee, as eh  ny hassoo liorish faarkey Ghennesareth,</span> <span class="verse"><a name="2">2</a>As honnick eh daa lhong rish oirr y traie: agh va ny eeasteyryn er n'gholl assdoo,  as v'ad niee yn lieen.</span> <span class="verse"><a name="3">3</a>As hie eh er-board unnane jeh ny lhongyn va lesh Simon, as ghuee eh er, eh dy heiy  magh tammylt veih yn thalloo: as hoie eh sheese, as dynsee eh yn pobble ass y lhong.</span> <span class="verse"><a name="4">4</a>Nish tra v'eh erreish loayrt, dooyrt eh rish Simon, Ymmyrt-jee magh gys y diunid,  as cuir-jee yn lieen son tayrn.</span> <span class="verse"><a name="5">5</a>As dreggyr Simon as dooyrt eh rish, Vainshter, ta shin er hooilleil fud ny hoie,  as cha vel shin er ghoaill monney: ny-yeih er dty ockle's cuir-yms yn lieen.</span> <span class="verse"><a name="6">6</a>As tra v'ad er n'yannoo shoh chruinnee ad dy cheilley lheid yn earroo mooar dy eeastyn;  dy row yn lieen oc brishey.</span> <span class="verse"><a name="7">7</a>As chrie ad er ny parteeassyn oc v'ayns y lhong elley, ad dy heet dy chooney lhieu.  As haink ad, as lhieen ad y daa lhong, myr shen dy row ad ayns gaue goll fo.</span> <span class="verse"><a name="8">8</a>Tra honnick Simon Peddyr shoh, huitt eh sheese ec glioonyn Yeesey, gra, Immee voym,  son ta mee my ghooinney peccoil, O Hiarn.</span> <span class="verse"><a name="9">9</a>Son ghow eshyn, as ooilley ny va m&acirc;rish, yindys mooar jeh'n lught dy eeastyn v'ad  er ghoaill:</span> <span class="verse"><a name="10">10</a>Myr ren neesht Jamys as Ean mec Zebedee, va nyn barteeassyn marish Simon. As dooyrt  Yeesey rish Simon, Ny bee aggle ort, veih shoh magh nee oo goaill deiney.</span> <span class="verse"><a name="11">11</a>As tra v'ad er chur lhieu nyn lhongyn gys thalloo, hreig ad ooilley, as deiyr ad  er.</span> <span class="verse"><a name="12">12</a>As haink eh gy-kione, tra v'eh ayns ard-valley dy row, cur-my-ner, dooinney lane  jeh'n louraneys: as tra honnick eh Yeesey, huitt eh sheese er e eddin, jannoo aghin  huggey as gra, Hiarn, my she dty aigney eh, foddee oo mish y yannoo glen.</span> <span class="verse"><a name="13">13</a>As heeyn eh magh e laue, as venn eh rish, gra, M'aigney's eh; bee er dty ghlenney.  As chelleeragh daag y louraneys eh.</span> <span class="verse"><a name="14">14</a>As hug eh currym er gyn eh dy insh shoh da dooinney erbee: agh immee, as jeeagh  oo hene da'n taggyrt, as cheb son dty ghlenney, myr ta Moses er harey, dy ve son  feanish daue.</span> <span class="verse"><a name="15">15</a>Agh wheesh shen smoo hie goo magh jeh: as haink earrooyn mooarey dy leih cooidjagh  dy chlashtyn, as dy ve er nyn lheihys liorish jeh nyn aslayntyn.</span> <span class="verse"><a name="16">16</a>Agh hie eshyn eh-hene roish gys yn aasagh, dy ghoaill padjer.</span> <span class="verse"><a name="17">17</a>As haink eh gy-kione laa dy row, myr v'eh gynsaghey, dy row Phariseeyn as fir-ynsee  yn leigh nyn soie liorish, v'er jeet magh ass ooilley baljyn Ghalilee, as Judea as  Jerusalem: as va pooar y Chiarn feer vreeoil m&acirc;rish ayns lheihys doghanyn.</span> <span class="verse"><a name="18">18</a>As cur-my-ner, hug sleih lhieu ayns lhiabbee dooinney va ching jeh'n palsee:  as v'ad shirrey y chur lhieu stiagh eh, dy hoiaghey eh kiongoyrt rish</span> <span class="verse"><a name="19">19</a>As tra nagh row saase erbee oc dy chur lhieu stiagh eh kyndagh rish chennid y phobble,  hie ad seose er mullagh y thie, as lhig ad sheese ny hrooid, eh-hene as e lhaibbee,  er y laare kiongoyrt rish Yeesey.</span> <span class="verse"><a name="20">20</a>As tra hug eh tastey da'n chredjue oc, dooyrt eh rish, Ghooinney, ta dty pheccaghyn  er nyn leih dhyt.</span> <span class="verse"><a name="21">21</a>As ren ny scrudeyryn as ny Phariseeyn toshiaght dy phleadeil ry-cheilley, gra,  Quoi eh shoh ta loayrt goan mollaghtagh? Quoi oddys peccaghyn y leih, agh Jee ny  lomarcan?</span> <span class="verse"><a name="22">22</a>Agh va fys ec Yeesey er ny smooinaghtyn oc, as dreggyr eh, as dooyrt eh roo, Cre  er ta shiu resooney ayns nyn greeaghyn?</span> <span class="verse"><a name="23">23</a>Quoi sassey dy ghra, Ta dty pheccagh yn er nyn leih dhyt, ny dy ghra, Irree seose  as shooill?</span> <span class="verse"><a name="24">24</a>Agh dy vod fys y ve eu, dy vel pooar ec Mac y dooinney er y thalloo dy leih peccaghyn  (dooyrt eh rishyn va ching jeh'n chingys craa-ee.) Ta mee gra rhtt, Irree, as trog  seose dty lhiabbee, as gow royd gys dty hie.</span> <span class="verse"><a name="25">25</a>As chelleeragh dirree eh seose kiongoyrt roo, as hrog eh shen v'eh ny lhie er,  as jimmee eh gys e hie, cur moylley da Jee.</span> <span class="verse"><a name="26">26</a>As ghow ad ooilley lane yindys, as ren ad Jee y ghloyraghey, as v'ad lhieent lesh  aggle, gra, Ta shin er vakin reddyn yindyssagh jiu.</span> <span class="verse"><a name="27">27</a>As ny lurg shoh hie eh magh, as honnick eh publican va enmyssit Levi, ny hoie ec  boayrd y cheesh: as dooyrt eh rish, Eiyr orrym's.</span> <span class="verse"><a name="28">28</a>As daag eh ooilley as dirree eh seose, as deiyr eh er.</span> <span class="verse"><a name="29">29</a>As ren Levi aarlaghey mooar er e hon ayns e hie hene: as va sheshaght vooar dy  phublicanee as dy eallagh elley nyn soie ec y voayrd m&acirc;roo.</span> <span class="verse"><a name="30">30</a>Agh va ny scrudeyryn oc as ny Phariseeyn jymmoosagh rish e ynseydee, gra, Cre'n-fa  ta shiu gee as giu marish publicanee as peccee?</span> <span class="verse"><a name="31">31</a>As dreggyr Yeesey as dooyrt eh roo, Cha vel feme ocsyn ta slane er yn er-lhee:  agh ec sleih chingey.</span> <span class="verse"><a name="32">32</a>Cha daink mish dy eamagh er yn vooinjer chairagh, agh er peccee gys arrys.</span> <span class="verse"><a name="33">33</a>As dooyrt ad roo, Cre'n-fa ta ynseydee Ean trostey dy mennick, as jannoo padjeryn,  as myrgeddin ynseydee ny Phariseeyn; agh ta'n vooinjer ayd's gee as giu?</span> <span class="verse"><a name="34">34</a>As dooyrt eh roo, Bailliu mooinjer y chamyr-phoosee dy hrostey, choud as ta dooinney  yn phoosee m&acirc;roo?</span> <span class="verse"><a name="35">35</a>Agh hig ny laghyn, tra vees dooinney yn phoosee er ny ghoaill ersooyl voue, as  eisht nee ad trostey ayns ny laghyn shen.</span> <span class="verse"><a name="36">36</a>As loayr eh myrgeddin coraa-dorraghey roo, Cha vel dooinney erbee cur peesh dy  eaddagh noa er shenn gharmad: er-nonney, ta chammah yn noa raipey yn laane lesh,  as cha vel yn pheesh va goit ass yn noa coardail rish y chenn</span> <span class="verse"><a name="37">37</a>As cha vel dooinney erbee cur feeyn noa ayns shenn voteilyn er-nonney scoltee yn  feeyn noa ny boteilyn, as bee eh deayrit, as bee ny boteilyn dy choayl er.</span> <span class="verse"><a name="38">38</a>Agh shegin da feeyn noa v'er ny chur ayns boteilyn noa; as t'ad ny-neesht sauchey.</span> <span class="verse"><a name="39">39</a>Chamoo ta dooinney erbee, erreish da v'er n'iu shenn feeyn, chelleeragh shirrey  feeyn noa: son t'eh gra, Ta'n shenn ny share.</span> </p></div</div></div></body></html>