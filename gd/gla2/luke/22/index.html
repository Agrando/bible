<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/luke/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/luke">Luke</a> &gt <strong>Chapter 22</strong></div><p><span class="verse"><a name="1">1</a>ISH va feuilley yn arran-millish tayrn er-gerrey, ta enmyssit y Chaisht.</span> <span class="verse"><a name="2">2</a>As va ny ard-saggyrtyn as ny scrudeyryn shirrey kys oddagh ad eh y choyrt gy-bause;  son v'adayns sggle roish y pobble.</span> <span class="verse"><a name="3">3</a>Eisht hie yn drogh-spyrryd stiagh ayns Yuaase va slennooit Iscariot, va jeh earroo  yn daa ostyl yeig.</span> <span class="verse"><a name="4">4</a>As hie eh roish, as loayr eh rish ny ard saggyrtyn as ny captanyn mychione eh y  vrah daue.</span> <span class="verse"><a name="5">5</a>As ghow adsyn boggey jeh, as ren ad conaant dy chur argid da.</span> <span class="verse"><a name="6">6</a>As hug eh gialdyn, as v'eh shirrey caa dy vrah eh tra nagh beagh y pobble marish.</span> <span class="verse"><a name="7">7</a>Eisht haink laa yn arran-millish, tra va'n Eayn-caisht dy ve er ny varroo.</span> <span class="verse"><a name="8">8</a>As hug eh magh Peddyr as Ean, gra, Immee-jee, as aarlee-jee yn Eayn-caisht dy vod  mayd gee.</span> <span class="verse"><a name="9">9</a>As dooyrt ad rish, C'raad sailt shin dy yannoo aarloo?</span> <span class="verse"><a name="10">10</a>As dooyrt eh roo, Cur-my-ner, tra vees shiu er gholl stiagh ayns yn ard valley  hig dooinney nyn guail lesh saagh-craie dy ushtey; eiyr-jee er gys y thie hed eh  stiagh ayn.</span> <span class="verse"><a name="11">11</a>As abbyr-jee tish y fer-thie, Ta'n mainshter gra rhyt, Cre vel shamyr ny goaldee,  raad nee'm yn Eayn-caisht y ee marish my ostyllyn?</span> <span class="verse"><a name="12">12</a>As jeeaghee eh diu ard-room mooar vees soit magh: ayns shen jean-jee aarloo.</span> <span class="verse"><a name="13">13</a>As hie ad as hooar ad myr v'eh er ghra roo: as daarlee ad yn Eayn-caisht.</span> <span class="verse"><a name="14">14</a>As tra va'n oor er jeet, hoie eh sheese as y daa ostyl yeig marish.</span> <span class="verse"><a name="15">15</a>As dooyrt eh roo, Lesh yeearree jeean ta mee er ve aignagh yn Eayn-caisht shoh  y ee meriu roish my jean-ym surranse.</span> <span class="verse"><a name="16">16</a>Son ta mee gra riu, Nagh n'ee-ym maghey shoh jeh, derrey vees eh cooilleenit ayns  reeriaght Yee.</span> <span class="verse"><a name="17">17</a>As ghow eh yn cappan, as hug eh booise, as dooyrt eh, Gow-jee shoh, as rheynn-jee  eh ny mast' eu hene.</span> <span class="verse"><a name="18">18</a>Son ta mee gra riu, Nagh n'iu-ym jeh mess y villey-feeyney, derrey hig reeriaght  Yee.</span> <span class="verse"><a name="19">19</a>As ghow eh arran, as hug eh booise, as vrish eh eh, as hug eh eh daue, gra, Shoh  my chorp t'er ny choyrt er nyn son eu shoh jean-jee ayns cooinaghtyn jeem's.</span> <span class="verse"><a name="20">20</a>As er yn aght cheddin yn cappan lurg shibber, gra, Yn cappan shoh yn conaant noa  ayns my uill's, t'er ny gheayrtey er ny son eu.</span> <span class="verse"><a name="21">21</a>Agh cur-my-ner, ta'n laue echeysyn ta dy my vrah, marym er y voayrd.</span> <span class="verse"><a name="22">22</a>As dy firrinagh ta'n Mac dooinney goll myr ve kiarit: agh smerg da'n dooinney shen  liorish t'eh er ny vrah.</span> <span class="verse"><a name="23">23</a>As ren ad toshiaght dy vriaght nyn mast' oc hene, quoi jeu yinnagh shoh.</span> <span class="verse"><a name="24">24</a>Nish va streeu myrgeddin nyn mast' oc, quoi jeu syrjey veagh coontit.</span> <span class="verse"><a name="25">25</a>As dooyrt eh roo, Ta reeaghyn ny Ashoonee gymmyrkey reill harrystoo: as as t'adsyn  t'ayns pooar nyn mastey, enmyssit deiney ooasle.</span> <span class="verse"><a name="26">26</a>Agh cha bee shiuish myr shen: agh quoi-erbee shinney ta nyn mast eu, lhig da ve  myr y fer saa; as eshyn syrjey ta, myr y fer ta shirveish.</span> <span class="verse"><a name="27">27</a>Son quoi syrjey, eshyn ta ny hoie ec bee, ny'n fer ta shirveish? nagh nee eshyn  ta ny hoie ec bee? agh ta mish nyn mast' eu myr y fer ta shirveish.</span> <span class="verse"><a name="28">28</a>She shiuish t'er hannaghtyn marym ayns my heaghyn.</span> <span class="verse"><a name="29">29</a>As ta mee pointeil diu reeriaght, myr ta my Ayr er phointeil dooys.</span> <span class="verse"><a name="30">30</a>Dy vod shiu gee as giu ec my voayrd ayns my reeriaght, as soie er stuill-reeoil,  briwnys daa heeloghe yeig Israel.</span> <span class="verse"><a name="31">31</a>As dooyrt y Chiarn, Simon, Simon, cur-my-ner, ta Satan er yeearree shiuish y  ghoaill, dy chreearey shiu myr curnaght:</span> <span class="verse"><a name="32">32</a>Agh ta mish er ghuee er dty hon's, nagh jean dty chredjue failleil; as tra vees  oo er jyndaa, niartee dty vraaraghyn.</span> <span class="verse"><a name="33">33</a>As dooyrt eh rish, Hiarn, ta mish aarloo dy gholl mayrt chammah gys pryssoon, as  gys baase.</span> <span class="verse"><a name="34">34</a>As dooyrt eh, Ta mee ginsh dhyt, Pheddyr roish gerrym y chellee jiu dy jean uss  gobbal three keayrtyn dy nhione dhyt mee.</span> <span class="verse"><a name="35">35</a>As dooyrt eh roo, Tra hug mee shiu magh fegooish sporran, as spagey, as braagyn,  row nhee erbee dy laccal erriu? As dooyrt ad, Cha row nhee erbee.</span> <span class="verse"><a name="36">36</a>Eisht dooyrt eh roo, Agh nish eshyn ta sporran echey, lhig da y ghoaill eh, as  myrgeddin e spaagey: as eshyn nagh vel cliwe echey, lhig da creck e gharmad, as cliwe  y chionnaghey.</span> <span class="verse"><a name="37">37</a>Son ta mee gra riu, Dy nhegin da shoh ny ta scruit, ve foast cooilleenit aynym's,  As v'eh er ny earroo marish ny drogh yantee: son ta jerrey er ny reddyn ta my mychione's.</span> <span class="verse"><a name="38">38</a>As dooyrt ad, Hiarn, cur-my-ner ta daa chliwe ayns shoh. As dooyrt eh roo, Te dy  liooar.</span> <span class="verse"><a name="39">39</a>As haink eh magh, as hie eh myr v'eh cliaghtey, gys cronk ny Oliveyn; as deiyr  ny ostyllyn myrgeddin er.</span> <span class="verse"><a name="40">40</a>As tra v'eh ec yn ynnyd, dooyrt eh roo, Gow-jee padjer, nagh duitt shiu ayns miolagh.</span> <span class="verse"><a name="41">41</a>As hie eh voue, mysh choud as hilgagh fer clagh, as huitt eh er e ghlioonyn, as  ghow eh padjer</span> <span class="verse"><a name="42">42</a>Gra, Ayr, my she dty aigney eh, scugh yn cappan shoh voym: ny-yeih cha nee my aigney's,  agh dt'aigney's dy row jeant.</span> <span class="verse"><a name="43">43</a>As haink huggey ainle veih niau, dy niartaghey eh,</span> <span class="verse"><a name="44">44</a>As v'eh ayns angaish vooar, as ghow eh padjer ny s'jeeaney: as va'n ollish echey  myr bineyn mooarey folley tuittym gys y thalloo.</span> <span class="verse"><a name="45">45</a>As tra v'eh er n'irree veih padjer, as er jeet gys e ostyllyn, hooar eh ad nyn  gadley lesh trimshey,</span> <span class="verse"><a name="46">46</a>As dooyrt eh roo, Cre'n-fa ta shiu cadley? irree-jee as gow-jee padjer, nagh duitt  shiu ayns miolagh.</span> <span class="verse"><a name="47">47</a>As choud as v'eh foast loayrt, cur-my-ner haink sheshaght vooar, as eshyn va  enmyssit Yuaase, fer jeh'n daa ostyl yeig, nyn leeideilagh, as hayrn eh er-gerrey  da Yeesey dy chur paag da.</span> <span class="verse"><a name="48">48</a>Agh dooyrt Yeesey rish, Yuaase, vel oo brah Mac y dooinney lesh paag?</span> <span class="verse"><a name="49">49</a>Tra honnick adsyn va mygeayrt-y-mysh cre va ry-heet, dooyrt ad rish, Hiarn, bwoaill  mayd lesh y chliwe?</span> <span class="verse"><a name="50">50</a>As woaill fer jeu fer-mooinjerey yn ard-saggyrt, as ghiare eh yn chleaysh yesh  jeh.</span> <span class="verse"><a name="51">51</a>As dreggyr Yeesey, as dooyrt eh, Slioar shoh hene. As venn eh rish e chleaysh,  as laanee eh eh.</span> <span class="verse"><a name="52">52</a>Eisht dooyrt Yeesey rish ny ard saggyrtyn as captanyn y chiamble, as y chanstyr  v'er jeet magh huggey, Vel shiu er jeet magh, myr noi maarliagh, lesh cliwenyn as  luirg?</span> <span class="verse"><a name="53">53</a>Tra va mee meriu gagh laa ayns y chiamble, cha heeyn shiu magh laue m'oi: agh shoh  yn oor eu, as pooar y dorraghys.</span> <span class="verse"><a name="54">54</a>Eisht ghow ad eh, as leeid ad ersooyl eh, as hug ad lhieu eh gys thie yn ard-saggyrt.  As deiyr Peddyr er foddey ny yei.</span> <span class="verse"><a name="55">55</a>As tra v'ad er voaddey aile ayns mean ny halley, as er hoie sheese cooidjagh, hoie  Peddyr sheese ny mast' oc.</span> <span class="verse"><a name="56">56</a>Agh hug ben-aeg dy row tastey da, myr v'eh ny hoie ec yn aile, as yeeagh ee dy  gyere er, as dooyrt ee, v'eh shoh myrgeddin marish.</span> <span class="verse"><a name="57">57</a>As dob eh, gra, Ven, cha vel enney aym er.</span> <span class="verse"><a name="58">58</a>As tammylt ny lurg shen, honnick fer elley eh, as dooyrt eh, She fer jeu myrgeddin  uss. As dooyrt Peddyr, Ghooinney, cha nee.</span> <span class="verse"><a name="59">59</a>As mysh oor ny lurg shen, hass fer elley er dy creoi, gra, Ayns firrinys v'eh shoh  myrgeddin marish; son she Galilean eh,</span> <span class="verse"><a name="60">60</a>As dooyrt Peddyr, Ghooinney, cha s'aym cre t'ou dy ghra. As chelleeragh, choud  as v'eh foast loayrt, gherr y kellagh.</span> <span class="verse"><a name="61">61</a>As hyndaa yn Chiarn, as yeeagh eh er Peddyr; as chooinee Peddyr er yn ockle va'n  Chiarn er ghra rish, Roish gerrym y chellee, nee uss mish y obbal three keayrtyn.</span> <span class="verse"><a name="62">62</a>As hie Peddyr magh, as cheayn eh dy sharroo.</span> <span class="verse"><a name="63">63</a>As ren ny deiney v'er ghoaill Yeesey gannidys er, as y woalley eh.</span> <span class="verse"><a name="64">64</a>As tra v'ad er choodaghey ny sooillyn echey, woaill ad eh er yn eddin, as denee  ad jeh, gra, Jean phadeyrys, quoi ta dy dty woalley?</span> <span class="verse"><a name="65">65</a>As ymmodee reddyn elley loayr ad dy mollaghtagh n'oi.</span> <span class="verse"><a name="66">66</a>As cha leah as va'n laa rish, haink shanstyr yn phobble, as ny ard-saggyrtyn  as ny scrudeyryn cooidjagh, as hug ad lhieu eh gys y choonceil oc,</span> <span class="verse"><a name="67">67</a>Gra, Nee oo yn Creest? insh dooin. As dooyrt eh roo, My inshym diu, cha jean shiu  credjal.</span> <span class="verse"><a name="68">68</a>As my neem's myrgeddin shiuish y qhuestional, cha jean shiu my reggyrt, ny lhiggey  yn raad dou.</span> <span class="verse"><a name="69">69</a>Ny lurg shoh nee Mac y dooinney soie er laue yesh pooar Yee.</span> <span class="verse"><a name="70">70</a>Eisht dooyrt ad ooilley, Nee oo eisht Mac Yee? As dooyrt eh roo, Ta shiuish gra  ny ta mee.</span> <span class="verse"><a name="71">71</a>As dooyrt ad, Cre'n feme sodjey t'ain er feanishyn? son ta shin hene er chlashtyn  veih'n veeal echey hene.</span> </p></div</div></div></body></html>