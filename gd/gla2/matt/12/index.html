<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/matt/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/matt">Matthew</a> &gt <strong>Chapter 12</strong></div><p><span class="verse"><a name="1">1</a>Ec y traa shen hie Yeesey trooid magher arroo-er y doonaght, as va e ostyllyn accryssagh,  as ghow ad toshiaght dy phluckey ny jeeassyn arroo, as dy ee.</span> <span class="verse"><a name="2">2</a>Agh tra honnick ny Phariseeyn ad, dooyrt ad rish, Cur-my-ner ta dty vooinjer's  jannoo shen nagh vel lowal dy ve jeant er y doonaght.</span> <span class="verse"><a name="3">3</a>Agh dooyrt eshyn roo, Nagh vel shiuish er lhaih cre ren David, tra v'eh hene as  e heshaght accryssagh.</span> <span class="verse"><a name="4">4</a>Kys hie eh stiagh ayns thie Yee, as d'ee eh yn arran casherick, nagh row lowit  dasyn dy ee, agh da ny saggyrtyn ny-lomarcan?</span> <span class="verse"><a name="5">5</a>Er-nonney, nagh vel shiu er lhaih ayns y leigh, kys er laghyn y doonaght ta ny  saggyrtyn ayns y chiamble brishey yn doonaght, as foast cha vel peccah er ny choyrt  ass nyn lieh?</span> <span class="verse"><a name="6">6</a>Agh ta mish gra riuish, dy vel ayns shoh fer syrjey na'n chiamble.</span> <span class="verse"><a name="7">7</a>Agh dy beagh fys er ve euish, cre ta er ny hoiggal liorish y raa shoh, Share lhiam  myghin na oural, cha beagh shiu er gheyrey yn vooinjer neu-chyndagh.</span> <span class="verse"><a name="8">8</a>Son ta Mac y dooinney ny Hiarn er y doonaght hene.</span> <span class="verse"><a name="9">9</a>As tra v'eh er n'gholl veih shen, hie eh stiagh ayns nyn synagogue.</span> <span class="verse"><a name="10">10</a>As cur-my-ner, va dooinney ayns shen va'n laue echey er shyrgaghey: as, dy vod  dagh oyr plaiynt y ve oc noi Yeesey, denee ad jeh, gra, Vel eh lowal dy lheihys er  laghyn y doonaght?</span> <span class="verse"><a name="11">11</a>As dooyrt eh roo, Quoi yn dooinney ny mast' eu, vees un cheyrrey echey, as my  huittys ee ayns jeeg er y doonaght, nagh daare eh greme urree, as nagh drog eh ass  ee?</span> <span class="verse"><a name="12">12</a>Nagh vel dooinney eisht foddey share na keyrrey? Shen-y-fa te lowal dy yannoo  mie er y doonaght.</span> <span class="verse"><a name="13">13</a>Eisht dooyrt eh rish y dooinney, Sheeyn magh dty laue: as heeyn eh magh ee; as  va'n laue echey er ny lheihys myr y laue elley.</span> <span class="verse"><a name="14">14</a>Eisht hie ny Phariseeyn magh, as hug ad nyn goyrle dy-cheilley n'oi, kys oddagh  ad eh y stroie.</span> <span class="verse"><a name="15">15</a>Agh tra va fys ec Yeesey er, jimmee eh veih shen: as deiyr earrooyn mooarey dy  leih er, as ren eh ad ooilley y lheihys.</span> <span class="verse"><a name="16">16</a>As hug eh currym daue, gyn ad dy vrah eh:</span> <span class="verse"><a name="17">17</a>As shoh myr va cooilleenit shen ny loayr Esaias y phadeyr, gra,</span> <span class="verse"><a name="18">18</a>Cur-my-ner, my hirveishagh hene ta mee er reih, my er-graihagh hene, eer taitnys  my anmey: ver-yms yn spyrryd aym's ersyn, as soilshee eh briwnys da ny Ashoonee.</span> <span class="verse"><a name="19">19</a>Cha bee eh streeuagh ny anveaagh, chamoo chluinnys fer erbee e choraa ayns ny  straidyn.</span> <span class="verse"><a name="20">20</a>Cuirtlagh vroojit cha jean eh y vrishey, as y bite giare-cheaut cha der eh ass,  derrey ver eh magh briwnys ayns barriaght.</span> <span class="verse"><a name="21">21</a>As ayns yn ennym echeysyn nee ny Ashoonee treishteil.</span> <span class="verse"><a name="22">22</a>Eisht hug ad lhieu huggey dooinney seaghoit lesh drogh-spyrryd, doal as balloo:  as ren eh eh y lheihys, myr shen dy ren eshyn va doal as balloo chammah loayrt as  fakin.</span> <span class="verse"><a name="23">23</a>As ghow ooilley yn pobble yindys, as dooyrt ad, Nagh nee shoh mac Ghavid?</span> <span class="verse"><a name="24">24</a>Agh tra cheayll ny Phariseeyn shoh, dooyrt ad, Cha vel eh shoh castey drogh spyrrydyn,  agh liorish Beelzebub prince ny drogh-spyrrydyn.</span> <span class="verse"><a name="25">25</a>As Yeesey toiggal ny smooinaghtyn oc, dooyrt roo, Ta dy chooilley reeriaght ta  girree magh n'oi hene goll naardey: as ard-valley ny thie erbee ta girree-magh fo-my-cheilley,  cha vod ad shassoo.</span> <span class="verse"><a name="26">26</a>As my ta Satan castey Satan, t'eh girree-magh n'oi hene: kys eisht oddys y reeriaght  echey shassoo?</span> <span class="verse"><a name="27">27</a>As my ta mish liorish Beelzebub castey drogh-spyrrydyn, quoi liorish ta nyn mooinjer  hene dy chastey ad? adsyn er-y-fa shen vees ny briwnyn eu.</span> <span class="verse"><a name="28">28</a>Agh my ta mish liorish spyrryd Yee castey drogh-spyrrydyn, eisht ta reeriaght  Yee er jeet hiuish.</span> <span class="verse"><a name="29">29</a>Er-nonney, kys oddys fer goll stiagh ayns thie yn treanagh, as e chooid y ghoaill  er-niart, mannagh geulee eh hoshiaght yn treanagh, as eisht nee eh e hie y roostey?</span> <span class="verse"><a name="30">30</a>Eshyn nagh vel lhiam, t'eh m'oi: as eshyn nagh vel chymsaghey marym, t'eh skeayley.</span> <span class="verse"><a name="31">31</a>Shen-y-fa ta mee gra riu, Bee dy chooilley pheccah as raa mollaghtagh er ny  leih da deiney: agh goan mollaghtagh noi yn Spyrryd Noo cha bee er nyn leih da deiney.</span> <span class="verse"><a name="32">32</a>As quoi-erbee loayrys fockle noi Mac y dooinney, bee eh er ny leih da: agh quoi  erbee loayrys noi yn Spyrryd Noo, cha bee eh er ny leih da, edyr 'sy theihll shoh,  ny 'sy theihll ta ry-heet.</span> <span class="verse"><a name="33">33</a>Edyr jean-jee yn billey mie, as e vess mie; er-nonney jean-jee yn billey olk,  as e vess olk: son liorish e vess, ta enney er ny choyrt er y villey.</span> <span class="verse"><a name="34">34</a>O shiuish heeloghe dy ard-nieughyn, kys oddys shiuish ta olk shiu hene, reddyn  mie y loayrt? son ass laanid y chree ta'n beeal loayrt.</span> <span class="verse"><a name="35">35</a>Ta dooinney mie ass stoyr mie yn chree echey, cur magh reddyn mie: as drogh ghooinney  ass y drogh-stoyr cur magh drogh reddyn.</span> <span class="verse"><a name="36">36</a>Agh ta mee gra riu, Dy chooilley ghrogh-ockle nee deiney y loayrt, dy der ad  coontey er y hon ec laa ny briwnys.</span> <span class="verse"><a name="37">37</a>Son liorish dty ghoan bee oo er dty heyrey, as liorish dty ghoan bee oo er dty  gheyrey.</span> <span class="verse"><a name="38">38</a>Eisht dreggyr shiartanse jeh ny scrudeyryn as jeh ny Phariseeyn, gra, Vainshter,  baillhien cowrey y akin void.</span> <span class="verse"><a name="39">39</a>Agh dreggyr eshyn, as dooyrt eh roo, Ta drogh-heeloghe as neu-ghooghyssagh shirrey  cowrey, agh cha bee cowrey erbee er ny chur daue, agh cowrey yn adeyr Jonas.</span> <span class="verse"><a name="40">40</a>Son myr va Jonas three laghyn as three oieghyn ayns bolg y whale: myr shen bee  Mac y dooinney three laghyn as three oieghyn ayns cree yn thallooin.</span> <span class="verse"><a name="41">41</a>Nee deiney Nineveh girree seose ayns briwnys, as y cheeloghe shoh y gheyrey,  er-yn-oyr dy ghow ad arrys ec preacheil Yonas, as cur-my-ner, ta fer syrjey na Jonas  ayns shoh.</span> <span class="verse"><a name="42">42</a>Nee ben-rein y jiass girree seose ayns briwnys noi yn cheeloghe shoh, as ad y  gheyrey: son haink ish veih ardjyn sodjey magh y thallooin, dy chlashtyn creenaght  Solomon, as cur-my-ner ta fer s'ooasle na Solomon ayns shoh.</span> <span class="verse"><a name="43">43</a>Tra ta'n spyrryd neu-ghlen er n'gholl ass dooinney, t'eh shooyll trooid faasaghyn  fadane, chee aash, agh ayns fardail.</span> <span class="verse"><a name="44">44</a>Eisht t'eh gra, Chyndaa-ym gys my hie, ass haink mee; as tra t'eh cheet, t'eh  dy gheddyn eh follym, sceabit, as soit magh dy stooamey.</span> <span class="verse"><a name="45">45</a>Eisht t'eh goll, as cur lesh marish shiaght spyrrydyn elley ta ny smessey na  eh hene, as t'ad goll shagh as cummal ayns shen: as ta stayd yerrinagh yn dooinney  shen ny s'doogh na'n toshiaght. Eer myr shoh hig eh dy ve er y cheeloghe vee chrauee  shoh.</span> <span class="verse"><a name="46">46</a>Choud as v'eh foast loayrt rish y pobble, cur-my-ner va e voir as e vraaraghyn  nyn shassoo mooie, shirrey loayrt rish.</span> <span class="verse"><a name="47">47</a>Eisht dooyrt fer rish, Cur-my-ner, ta dty voir as dty vraaraghyn nyn shassoo  mooie, shirrey loayrt rhyt.</span> <span class="verse"><a name="48">48</a>Agh dreggyr eshyn yn fer dinsh shoh da, gra, Quoi my voir? as quoi my vraaraghyn?</span> <span class="verse"><a name="49">49</a>As heeyn eh magh e laue lhieusyn va sheer geiyrt er, as dooyrt eh, Cur-my-ner  my voir, as my vraaraghyn.</span> <span class="verse"><a name="50">50</a>Son quoi-erbee nee aigney my Ayrey t'ayns niau, eh shen my vraar, as my huyr  as my voir.</span> </p></div</div></div></body></html>