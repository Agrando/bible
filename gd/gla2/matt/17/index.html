<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/matt/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/matt">Matthew</a> &gt <strong>Chapter 17</strong></div><p><span class="verse"><a name="1">1</a>As ec kione shey laa, ghow Yeesey Peddyr, as Jamys, as Ean e vraar, as hug eh lesh  ad er-lheh seose er slieau ard,</span> <span class="verse"><a name="2">2</a>As va'n cummey echey er ny chaghlaa kiongoyrt roo, as ren yn eddin echey soilshean  myr y ghrian, as va'n coamrey echey gial myr y soilshey.</span> <span class="verse"><a name="3">3</a>As cur-my-ner, honnick ad Moses as Elias taggloo rish.</span> <span class="verse"><a name="4">4</a>Eisht dreggyr Peddyr as dooyrt eh rish Yeesey, Hiarn, s'maynrey dooin dy hannaghtyn  ayns shoh: my she dty aigney's eh, lhig dooin ayns shoh troggal three cabbaneyn:  cabbane er dty hon's, as cabbane son Moses, as cabbane son Elias.</span> <span class="verse"><a name="5">5</a>Choud as v'eh foast loayrt, ren bodjal sollys skeayley harrystoo: as cur-my-ner  haink coraa ass y vodjal, gra, Shoh my vac ennoil, ayn ta mee goaill slane taitnys,  eaisht-jee rishyn.</span> <span class="verse"><a name="6">6</a>As tra cheayll ny ostyllyn eh, huitt ad sheese er nyn eddin gys y thalloo, son  s'mooar yn aggle v'orroo.</span> <span class="verse"><a name="7">7</a>As haink Yeesey as venn eh roo, as dooyrt eh, Trog-jee erriu, as ny gow-jee aggle.</span> <span class="verse"><a name="8">8</a>As tra hrog ad seose nyn sooillyn, cha vaik ad fer erbee, agh Yeesey ny-lomarcan.</span> <span class="verse"><a name="9">9</a>As myr v'ad cheet neose jeh'n clieau hug Yeesey currym orroo, gra, Ny insh-jee  yn ashlish da unnane erbee, derrey vees Mac yn dooinney er n'irree veih ny merriu.</span> <span class="verse"><a name="10">10</a>As denee e ostyllyn jeh, gra, Cre'n-oyr jir ny scrudeyryn dy vel Elias dy heet  hoshiaght?</span> <span class="verse"><a name="11">11</a>Dansoor Yeesey as dooyrt eh roo, Hig Elias dy jarroo hoshiaght, as lhiassee eh  dy chooilley nhee:</span> <span class="verse"><a name="12">12</a>Agh ta mish gra riu, dy vel Elias er jeet hannah, as cha dug ad geill da, agh  t'ad er ghellal rish lurg nyn aigney hene as er yn aght cheddin nee Mac y dooinney  neesht surranse lioroo.</span> <span class="verse"><a name="13">13</a>Eisht hoig e Ostyllyn dy nee er Ean Bashtey v'eh cheet.</span> <span class="verse"><a name="14">14</a>As tra v'ad er jeet gys y cheshaght, haink huggey dooinney dy row, gliooney  sheese as gra,</span> <span class="verse"><a name="15">15</a>Hiarn, jean chymmey er my vac, son t'eh ass e cheeayl, as dy mooar seaghnit:  son t'eh dy mennick tuittym ayns yn aile, as dy mennick ayns yn ushtey.</span> <span class="verse"><a name="16">16</a>As hug mee lhiam eh gys dty ostyllyn, as cha yarg ad eh y lheihys.</span> <span class="verse"><a name="17">17</a>Dansoor Yeesey as dooyrt eh, O heeloghe vee-chredjuagh as roonagh, caid ta mish  dy ve meriu? caid ta mee dy hurranse diu? cur lhiat eh hym's ayns shoh.</span> <span class="verse"><a name="18">18</a>As vaggyr Yeesey er y drogh-spyrryd, as hie eh magh ass: as va'n lhiannoo er  ny lheihys veih'n oor shen.</span> <span class="verse"><a name="19">19</a>Eisht haink e ostyllyn gys Yeesey er-lheh, as dooyrt ad, Cre liorish nagh voddagh  shinyn eh y lheihys?</span> <span class="verse"><a name="20">20</a>Dooyrt Yeesey roo, Kyndagh rish nyn gredjue moal: son dy firrinagh ta mee gra  riu, Dy beagh nyn gredjue wheesh grine dy rass mustard, jirragh shiu rish y slieau  shoh, Scugh veih shoh noon gys shid, as nee eh scughey: as cha bee nhee erbee ro-ghoillee  diu.</span> <span class="verse"><a name="21">21</a>Ny-yeih cha vel y dooghys shoh dy ghrogh-spyrrydyn dy ve castit, agh liorish  padjer as trostey.</span> <span class="verse"><a name="22">22</a>As choud as v'ad ayns Galilee, dooyrt Yeesey roo, Bee Mac y dooinney er ny  vrah gys laueyn deiney:</span> <span class="verse"><a name="23">23</a>As ver ad eh gy-baase, as y trass laa nee eh girree reesht: as v'ad feer trimshagh.</span> <span class="verse"><a name="24">24</a>As tra v'ad er jeet gys Capernaum, haink y vooinjer va troggal argid y cheesh  gys Peddyr, gra, Nagh vel y mainshter euish geeck y cheesh?</span> <span class="verse"><a name="25">25</a>Dooyrt eshyn, Dy row. As tra v'eh er jeet stiagh ayns y thie, va Yeesey ro-laue  rish, gra, Cre t'ou smooinaghtyn, Simon, quoi jeh ta reeaghyn y thallooin troggal  custom ny keesh? jeh nyn gloan hene, ny jeh joarreeyn?</span> <span class="verse"><a name="26">26</a>Dooyrt Peddyr rish, Jeh joarreeyn. Dooyrt Yeesey rishyn, Eisht ta'n chloan seyr.</span> <span class="verse"><a name="27">27</a>Ny-yeih, son nagh bee cumys er ny chur hooin, immee uss gys y cheayn, as lhig  sheese dooan, as trog y chied eeast hig hood: as tra vees oo er vosley e veeal, yiow  peesh dy argid ayn; shen gow, as eeck eh er my hon's as er dty hon hene.</span> </p></div</div></div></body></html>