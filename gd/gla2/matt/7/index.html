<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/matt/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/matt">Matthew</a> &gt <strong>Chapter 7</strong></div><p><span class="verse"><a name="1">1</a>Ny jean-jee briwnys, as cha bee shiu er nyn mriwnys.</span> <span class="verse"><a name="2">2</a>Son lesh y vriwnys cheddin ta shiuish briwnys, bee shiu hene er nyn mriwnys: as  lesh y towse ta shiuish towse, bee eh er ny howse diu reesht.</span> <span class="verse"><a name="3">3</a>As cre'n-fa t'ou cronnaghey yn brinneen t'ayns sooill dty vraarey, agh cha vel  geill ayd da'n darrag t'ayns dty hooill hene?</span> <span class="verse"><a name="4">4</a>Ny kys jir oo rish dty vraar, Lhig dou yn brinneen y ghoaill ass dty hooill, as  cur-my-ner ta darrag ayns dty hooill hene?</span> <span class="verse"><a name="5">5</a>Er-crauee-oalsey, tilg hoshiaght yn darrag ass dty hooill hene; as eisht nee oo  dy baghtal fakin dy ghoaill yn brinneen ass sooill dty vraarey.</span> <span class="verse"><a name="6">6</a>Ny cur-jee shen ny ta casherick da ny moddee, chamoo hilgys shiu ny pearlyn  eu roish muckyn, er-aggle dy stamp ad orroo fo chosh, as dy jyndaa ad reesht, as  shiu y lhottey.</span> <span class="verse"><a name="7">7</a>Yeearree-jee, as yiow shiu: shir-jee, as nee shiu feddyn: cronk-jee, as yiow  shiu fosley.</span> <span class="verse"><a name="8">8</a>Son ta dy chooilley unnane ta geearree, geddyn: as y fer ta shirrey feddyn: as  dasyn ta cronkal, bee'n dorrys er ny osley.</span> <span class="verse"><a name="9">9</a>Ny quoi yn dooinney ny mast' euish, ver clagh da e vac, my hirrys eh arran?</span> <span class="verse"><a name="10">10</a>Ny my hirrys eh eeast, der eh ard-nieu da?</span> <span class="verse"><a name="11">11</a>Shen-y-fa my ta fys euish ta nyn beccee, kys dy choyrt giootyn mie da nyn gloan,  cre woad smoo nee'n Ayr eu t'ayns niau nheeghyn mie y choyrt dauesyn ta jannoo aghin  huggey.</span> <span class="verse"><a name="12">12</a>Shen-y-fa dy chooilley nhee cre erbee bailliuish deiney dy yannoo riuish, jean-jee  shiuish y lheid cheddin roosyn: son shoh yn leigh as ny phadeyryn</span> <span class="verse"><a name="13">13</a>Immee-jee stiagh er y ghiat coon; son lhean ta'n giat, as feayn ta'n raad ta  leeideil gys toyrt-mow, as shimmey ta goll er:</span> <span class="verse"><a name="14">14</a>Er-yn-oyr dy nee chion ta'n giat, as coon ta'n raad ta leeideil gys bea, as s'tiark  ad ta dy haaghey eh.</span> <span class="verse"><a name="15">15</a>Bee-jee er nyn dwoaie jeh phadeyryn foalsey, ta cheet hiu ayns coamrey keyrragh,  agh cheu-sthie t'ad nyn moddee-oaldey jollyssagh.</span> <span class="verse"><a name="16">16</a>Ver shiu enney orroo liorish nyn messyn. Vel mess y villey-feeyney er ny heiy  jeh drineyn, ny mess y villey-figgagh jeh onnaneyn?</span> <span class="verse"><a name="17">17</a>Myr shen ta dagh billey mie tilgey mess mie: agh ta drogh-villey tilgey drogh  vess.</span> <span class="verse"><a name="18">18</a>Cha vod billey mie drogh-vess y chur magh: ny drogh-villey mess mie.</span> <span class="verse"><a name="19">19</a>Bee dy chooilley villey nagh vel gymmyrkey magh mess mie, giarit sheese, as ceaut  ayns yn aile.</span> <span class="verse"><a name="20">20</a>Shen-y-fa liorish nyn messyn ver shiu enney orroo.</span> <span class="verse"><a name="21">21</a>Cha nee dy chooilley unnane jir rhym's, Hiarn, Hiarn, hed stiagh er reeriaght  niau: agh eshyn ta jannoo aigney my Ayrey t'ayns niau.</span> <span class="verse"><a name="22">22</a>Jir ymmodee rhym's 'sy laa shen, Hiarn, Hiarn, nagh vel shin er n'yannoo phadeyrys  ayns dt'ennym's? as ayns dt'ennym er chastey drogh-spyrrydyn? as ayns dt'ennym er  n'yannoo ymmodee obbraghyn yindyssagh?</span> <span class="verse"><a name="23">23</a>As eisht neem's fockley-magh orroo, Cha row aym rieau ainjys erbee erriu: reue-jee  voym, O shiuish ghrogh-yantee.</span> <span class="verse"><a name="24">24</a>Quoi-erbee er-y-fa shen ta clashtyn ad shoh my ghoan's, as jannoo ymmyd mie  jeu soylee-ym eh gys dooinney creeney hrog e hie er creg:</span> <span class="verse"><a name="25">25</a>As haink y fliaghey neose, as dhatt ny thooillaghyn, as heid ny geayghyn, as  cheau ad er y thie shen: as cha huitt eh, son dy row yn undin echey er creg.</span> <span class="verse"><a name="26">26</a>As dy chooilley unnane ta clashtyn ad shoh my ghoan's, as nagh vel jannoo ymmyd  mie jeu, bee eh er ny hoylaghey gys dooinney ommijagh, hrog e hie er y gheinnagh:</span> <span class="verse"><a name="27">27</a>As huitt y fliaghey, as dhatt ny thooillaghyn, as heid ny geayghyn, as cheau  ad er y thie shen: as huitt eh, as s'mooar va e lhieggey!</span> <span class="verse"><a name="28">28</a>As haink eh gy-kione, erreish da Yeesey v'er loayrt ny goan shoh, dy row yn pobble  ayns ard-yindys jeh'n ynsaghey echey.</span> <span class="verse"><a name="29">29</a>Son dynsee eh ad myr fer ayns slane pooar, as cha nee myr ny Scrudeyryn.</span> </p></div</div></div></body></html>