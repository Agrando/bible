<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/matt/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/matt">Matthew</a> &gt <strong>Chapter 15</strong></div><p><span class="verse"><a name="1">1</a>Eisht haink gys Yeesey scrudeyryn as Phariseeyn veih Jerusalem, gra,</span> <span class="verse"><a name="2">2</a>Cre'n-fa ta dty ostyllyn brishey oardaghyn y chanstyr? son cha vel ad niee nyn  laueyn ec goaill beaghey.</span> <span class="verse"><a name="3">3</a>Agh dreggyr eshyn, as dooyrt eh roo, Cre'n-oyr ta shiuish brishey sarey Yee liorish  nyn oardaghyn?</span> <span class="verse"><a name="4">4</a>Son hug Jee sarey, gra, Cur arrym da dty ayr as da dty voir: as, Eshyn ta gwee  mollaght er ayr ny moir, lhig da ve currit dy baase.</span> <span class="verse"><a name="5">5</a>Agh ta shiuish gra, Quoi-erbee jir rish ayr ny moir, Yn chooid-choonee shen oddagh  uss jerkal rish voym's, te gioot er ny chasherickey gys Jee.</span> <span class="verse"><a name="6">6</a>As nagh lhiass da cooney sodjey 'choyrt da e ayr ny e voir. Ta shiu myr shoh jannoo  sarey Yee gyn vree liorish ny oardaghyn eu.</span> <span class="verse"><a name="7">7</a>Chrauee-oalsey, s'mie ren Esaias phadeyrys jiuish, gra,</span> <span class="verse"><a name="8">8</a>Ta'n pobble shoh tayrn er-gerrey dou lesh nyn meeal, as cur ooashley dou lesh  nyn meillyn, agh ta'n cree oc foddey voym.</span> <span class="verse"><a name="9">9</a>Agh ayns fardail t'ad cur ooashley dou, gynsaghey son y goo aym's oardaghyn deiney.</span> <span class="verse"><a name="10">10</a>As deie eh er y pobble, as dooyrt eh roo, Eaisht-jee as toig-jee.</span> <span class="verse"><a name="11">11</a>Cha nee shen ta goll stiagh ayns veeal ta jannoo dooinney neu-ghlen: agh ny ta  cheet magh ass y veeal, shen ta jannoo neu-ghlen jeh.</span> <span class="verse"><a name="12">12</a>Eisht haink e ostyllyn huggey, as dooyrt ad rish, Vel fys ayd dy rowl ny Phariseeyn  jymmoosagh, tra cheayll ad raa shoh?</span> <span class="verse"><a name="13">13</a>Agh dreggyr eshyn, as dooyrt eh, Bee dy chooilley villey, nagh vel my Ayr flaunyssagh  er hoiaghey, er ny astyrt ass ny fraueyn.</span> <span class="verse"><a name="14">14</a>Lhig-jee daue: she leeideilee doal ad ta kione y vooinjer ghoal. As my ta'n doal  shooyll kione y doal, tuittee ad ny-neesht ayns y jeeg.</span> <span class="verse"><a name="15">15</a>Eisht dreggyr Peddyr, as dooyrt eh rish, Soilshee dooinyn yn coraa-dorraghey  shoh.</span> <span class="verse"><a name="16">16</a>Dooyrt Yeesey rish, Vel shiuish neesht foast fegooish tushtey?</span> <span class="verse"><a name="17">17</a>Nagh vel shiu foast toiggal, cre-erbee ta goit stiagh ayns y veeal, dy vel eh  goll sheese ayns y volg, as goll magh trooid y chorp?</span> <span class="verse"><a name="18">18</a>Agh ta ny reddyn ta cheet magh ass y veeal, cheet veih'n chree, as t'ad shen  jannoo dooinney neu-ghlen.</span> <span class="verse"><a name="19">19</a>Son magh veih'n chree ta cheet drogh smooinaghtyn, dunverys, brishey-poosey,  maarderys, maarlys, feanish foalsey, goan mollaghtagh.</span> <span class="verse"><a name="20">20</a>Ad shoh ny reddyn ta jannoo dooinney neu-ghlen: agh dy ee lesh laueyn nagh ve  nieet, cha vel shen jannoo dooinney neu-ghlen.</span> <span class="verse"><a name="21">21</a>Eisht hie Yeesey veih shen, as jimmee eh gys ardjyn Tyre as Sidon.</span> <span class="verse"><a name="22">22</a>As cur-my-ner va ben va ny Canaanite, haink magh ass ny ardjyn shen, geamagh  as gra, Jean myghin orrym, O Hiarn, vac Ghavid; s'mooar ta my inneen er ny torchaghey  lesh drogh-spyrryd.</span> <span class="verse"><a name="23">23</a>Agh cha dug eh fockle dy ansoor jee. As haink e ostyllyn, as ghuee ad er, gra,  Lhig y raad j'ee, son t'ee gyllagh nyn yei.</span> <span class="verse"><a name="24">24</a>Agh dreggyr eshyn, as dooyrt eh, Cha vel mish er my choyrt, agh gys kirree-cailjey  thie Israel.</span> <span class="verse"><a name="25">25</a>Eisht haink ee, as hug, ee ooashley da, gra, Hiarn, cooin lhiam.</span> <span class="verse"><a name="26">26</a>Agh dreggyr eh, as dooyrt eh, Cha vel eh cooie arran ny clienney y ghoaill, as  y hilgey eh gys ny moddee.</span> <span class="verse"><a name="27">27</a>S'feer shen, Hiarn, dooyrt ish: foast ta ny moddee gee jeh'n vrooillagh ta tuittym  jeh boayrd nyn mainshter.</span> <span class="verse"><a name="28">28</a>Er shen dansoor Yeesey, as dooyrt eh r'ee, O ven, s'mooar ta dty chredjue: yn  aghin t'ou dy yeearree dy row ayd. As va'n inneen eck er ny lheihys veih'n oor cheddin.</span> <span class="verse"><a name="29">29</a>As jimmee Yeesey veih shen, as haink eh er-gerrey da faarkey Ghalilee, as hie  eh seose er slieau, as hoie eh ayns shen.</span> <span class="verse"><a name="30">30</a>As haink earrooyn mooarey dy leih huggey, as nyn mast' oc va croobee, doail,  balloo, baccee, as ymmodee elley, as hug ad ad nyn lhie ec cassyn Yeesey, as ren  eh ad y lheihys.</span> <span class="verse"><a name="31">31</a>Ayns wheesh as dy ghow ooilley'n pobble yindys, tra honnick ad ny balloo loayrt,  ny baccee slane, ny croobee shooyll as ny doail fakin, as ren ad Jee Israel y ghloyraghey.</span> <span class="verse"><a name="32">32</a>Eisht deie Yeesey er e ostyllyn, as dooyrt eh, Ta chymmey aym er y pobble,  er-yn-oyr dy vel ad er ve marym nish three laa, as cha vel monney beaghey oc dy ghoaill:  as cha der-ym ad ersooyl nyn drostey, er aggle dy gannooinee ad er y raad.</span> <span class="verse"><a name="33">33</a>Dooyrt e ostyllyn rish, Cre raad yiow mayd wheesh shen dy arran 'syn aasagh,  as  magh lheid yn earroo mooar dy leih?</span> <span class="verse"><a name="34">34</a>Dooyrt Yeesey roo, Cre-woad bwilleen t'eu? Dooyrt adsyn, Shiaght, as kuse fardalagh  dy eeastyn beggey.</span> <span class="verse"><a name="35">35</a>As doardee eh da'n pobble dy hoie er y thalloo.</span> <span class="verse"><a name="36">36</a>As ghow eh ny shiaght bwilleenyn, as ny eeastyn, as hug e booise, as vrish eh,  as hug eh ad da e ostyllyn, as hirveish adsyn er y pobble ad.</span> <span class="verse"><a name="37">37</a>As ren ad ooilley gee, as v'ad er nyn yannoo magh: as hrog ad jeh'n fooilliagh  va er-mayrn lane shiaght baskadyn.</span> <span class="verse"><a name="38">38</a>As v'adsyn ren gee, kiare thousane dooinney, marish mraane as cloan.</span> <span class="verse"><a name="39">39</a>As hug eh ersooyl yn pobble, as ghow eh lhuingys, as haink eh gys ardjyn Vagdala.</span> </p></div</div></div></body></html>