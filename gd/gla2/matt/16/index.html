<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/matt/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/matt">Matthew</a> &gt <strong>Chapter 16</strong></div><p><span class="verse"><a name="1">1</a>As haink ny Phariseeyn as ny Sadduceeyn dy phrowal eh, as hir ad er, eh dy yeeaghyn  cowrey ennagh daue veih niau.</span> <span class="verse"><a name="2">2</a>Dreggyr eshyn, as dooyrt eh roo, Tra ta'n fastyr er, jir shiuish, Bee emshyr aalin  ayn: son dy vel jirgid 'syn aer.</span> <span class="verse"><a name="3">3</a>As ayns y voghrey, Bee emshyr vroghe ayn jiu; son ta'n aer jiarg as dullyr. O  shiuish chrauee-oalsey, ta toiggal eu kys dy ghoaill baght jeh neeal yn aer, as nagh  vod shiu baght y ghoaill jeh cowraghyn ny hearishyn?</span> <span class="verse"><a name="4">4</a>She drogh-heeloghe as neu-ghooghyssagh ta shirrey cowrey, as cha bee cowrey er  ny chur daue, agh cowrey yn adeyr Jonas. As daag eh ad, as jimmee eh roish.</span> <span class="verse"><a name="5">5</a>Nish tra va e ostyllyn er n'aagail y cheu elley, v'ad er yarrood arran y chur</span> <span class="verse"><a name="6">6</a>Eisht dooyrt Yeesey roo, Gow-jee twoaie, as bee-jee er nyn arrey noi soorid  ny Phariseeyn as ny Sadduceeyn.</span> <span class="verse"><a name="7">7</a>As loayr ad re-cheilley, gra, Ta shoh er yn oyr nagh dug shin lhien arran.</span> <span class="verse"><a name="8">8</a>Tra hoig Yeesey shoh, dooyrt eh roo, Gheiney faase-chredjuagh, cre'n-fa ta shiu  resooney riu hene son nagh dug shiu lhieu arran?</span> <span class="verse"><a name="9">9</a>Nagh vel shiu foast toiggal, as nagh vel cooinaghtyn eu er ny queig bwilleenyn  ren magh ny queig thousaneyn, as cre whilleen baskad d'ooilliagh v'eu?</span> <span class="verse"><a name="10">10</a>Ny er ny shiaght bwilleenyn ren magh ny kiare thousaneyn, as cre-woad baskad hrog  shiu?</span> <span class="verse"><a name="11">11</a>Kys te nagh vel shiu goaill eu hene nagh nee er arran va mee cheet, agh shiu  dy ghoaill twoaie jeh soorid ny Phariseeyn as ny Sadduceeyn?</span> <span class="verse"><a name="12">12</a>Eisht hoig ad nagh dug eh raaue daue noi soorid arran, agh noi ynsagh ny Phariseeyn  as ny Sadduceeyn.</span> <span class="verse"><a name="13">13</a>Tra va Yeesey er jeet gys ardjyn Cesarea Philippi, denee eh jeh e ostyllyn,  gra, Cre ta deiney dy ghra my-mychione's, Mac y dooinney, quoi mee hene?</span> <span class="verse"><a name="14">14</a>Dooyrt adsyn, Ta paart gra dy nee Ean Bashtey oo, as paart Elias, as ta feallagh  elley gra dy nee Jeremias oo, ny fer jeh ny phadeyryn.</span> <span class="verse"><a name="15">15</a>Dooyrt eshyn roo, Agh quoi ta shiuish gra, dy vel mee?</span> <span class="verse"><a name="16">16</a>Dreggyr Simon Peddyr, as dooyrt eh, Uss yn Creest, Mac y Jee bio.</span> <span class="verse"><a name="17">17</a>Dansoor Yeesey, as dooyrt eh rish, Bannit t'ou uss Simon mac Jona: son cha nee  feill as fuill t'er hoilshaghey shoh dhyt's agh my Ayr t'ayns niau.</span> <span class="verse"><a name="18">18</a>As ta mee myrgeddin gra rhyt, Dy nee uss Peddyr, as dy nee er y chreg shoh trog-ym's  my agglish: as cha vow giattyn niurin yn varriaght urree.</span> <span class="verse"><a name="19">19</a>As ver-yms dhyt's ogheryn reeriaght niau: as cre-erbee chianglys oo er y thalloo,  bee eh kianlt ayns niau: as cre-erbee eayslys oo er y thalloo, bee eh er ny eaysley  ayns niau.</span> <span class="verse"><a name="20">20</a>Eisht hug eh currym er e ostyllyn gyn ad dy insh da dooinney erbee, dy nee eshyn  va Yeesey yn Creest.</span> <span class="verse"><a name="21">21</a>Veih yn traa shen magh ren Yeesey toshiaght dy hoilshaghey da e ostyllyn, kys  dy beign da goll seose gys Jerusalem, as goll fo mooarane surranse veih'n chanstyr,  as ny ard-saggyrtyn, as ny scrudeyryn, as dy beagh eh er ny choyrt gy baase, agh  dy n'irragh eh reesht er y trass laa.</span> <span class="verse"><a name="22">22</a>Eisht ghow Peddyr eh er-lheh, as ghow eh toshiaght dy choyrlaghey eh, gra, Foddey  dy row eh void, Hiarn, lheid shoh dy haghyrt dhyt.</span> <span class="verse"><a name="23">23</a>Agh hyndaa eshyn, as dooyrt eh rish Peddyr, Ass my enish, y violeyder, t'ou cur  ribbey ayns my raad: son cha vel ennaghtyn ayd jeh ny reddyn ta bentyn rish Jee,  agh jeh ny reddyn ta bentyn rish deiney.</span> <span class="verse"><a name="24">24</a>Eisht dooyrt Yeesey rish e ostyllyn My ta dooinney erbee aggindagh geiyrt orrym's,  lhig da eh-hene y obbal, as e chrosh y hroggal, as geiyrt orrym.</span> <span class="verse"><a name="25">25</a>Son quoi-erbee baillish e vioys y hauail, caillee eh eh: as quoi-erbee chaillys  e vioys er my ghraih's, sauee eh eh.</span> <span class="verse"><a name="26">26</a>Son cre'n vondeish t'ec dooinney, my chosnys eh yn seihll ooilley, as e annym  hene y choayl? ny cre nee dooinney y choyrt ayns coonrey son e annym?</span> <span class="verse"><a name="27">27</a>Son hig Mac y dooinney ayns gloyr e Ayrey, as e ainleyn casherick marish: as  ec y traa shen cooilleenee eh da dy chooilley ghooinney cordail rish e obbraghyn.</span> <span class="verse"><a name="28">28</a>Dy firrinagh ta mee gra riu, Dy vel paart nyn shassoo ayns shoh, nagh jean blashtyn  er y baase, derrey hee ad Mac y dooinney cheet ayns e reeriaght.</span> </p></div</div></div></body></html>