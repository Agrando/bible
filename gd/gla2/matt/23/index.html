<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/matt/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/matt">Matthew</a> &gt <strong>Chapter 23</strong></div><p><span class="verse"><a name="1">1</a>Eisht loayr Yeesey rish y pobble, as rish e ostyllyn,</span> <span class="verse"><a name="2">2</a>Gra, Ta ny scrudeyryn as ny Phariseeyn nyn soie ayns stoyl Voses.</span> <span class="verse"><a name="3">3</a>Ooilley er-y-fa shen cre-er-bee nee ad y oardaghey diu dy reayll, freill-jee,  as jean-jee eh; agh ny jean-jee lurg ny obbraghyn oc: son t'ad gra, agh cha vel ad  jannoo.</span> <span class="verse"><a name="4">4</a>Son t'ad kiangley erraghyn tromey as doillee dy ve er nyn ymmyrkey, as dyn goyrt  ad er geayltyn deiney, agh cha lhie ad hene wheesh mair roo dy hroggal ad.</span> <span class="verse"><a name="5">5</a>Agh ooilley nyn obbraghyn t'ad dy yannoo dy ve cronnit liorish deiney: t'ad jannoo  lhean ny phylactereeyn oc, as ceau chemmallyn mooarey er nyn gharmadyn,</span> <span class="verse"><a name="6">6</a>As shynney lhieu ny ard ynnydyn-soie ec cuirraghyn, as ny ard-stuill ayns ny synagogueyn,</span> <span class="verse"><a name="7">7</a>As sleih dy vannaghey daue ayns ny margaghyn, as dy ve enmyssit liorish deiney,  Rabbi, Rabbi.</span> <span class="verse"><a name="8">8</a>Agh ny bee-jee shiuish enmyssit Rabbi: son ta un vainshter eu, ta shen dy ghra,  Creest, as ta shiuish ooilley nyn mraaraghyn.</span> <span class="verse"><a name="9">9</a>As ny enmys-jee dooinney erbee ny mast' eu, Yn ayr: son ta un er ynrycan nyn Ayr,  eer eh t'ayns niau.</span> <span class="verse"><a name="10">10</a>Chamoo gow-jee erriu dy ve mainshteryn, son ta un er nyn Mainshter, eer Creest.</span> <span class="verse"><a name="11">11</a>Agh eshyn syrjey ta nyn mast' eu, bee eh nyn shirveishagh.</span> <span class="verse"><a name="12">12</a>Son quoi-erbee ta dy mooaralagh soiaghey seose eh-hene, bee eh er ny injillaghey,  agh eshyn ta dy injillaghey eh-hene, bee eh er ny hoiaghey seose.</span> <span class="verse"><a name="13">13</a>Agh smerg diuish scrudeyryn as Phariseeyn, chrauee oalsey; son ta shiu dooney  seose reeriaght niau noi deiney: cha vel shiu goll stiagh shiu hene, as ta shiu dyn  lhiettal adsyn ta aggindagh er goll stiagh.</span> <span class="verse"><a name="14">14</a>Smerg diu scrudeyryn as Phariseeyn, chrauee-oalsey; son ta shiu cleiy fo thieyn  mraane-treoghe, as son scaa dy chraueeaght lhiggey erriu dy ve kinjagh ayns padjer:  shen-y-fa ta kerraghey strimmey nyn gour.</span> <span class="verse"><a name="15">15</a>Smerg diu scrudeyryn as Phariseeyn, chrauee-oalsey; son ta shiu goll mygeayrt  keayn as thalloo, dy hayrn agh un yoarree gys y chredjue eu hene, as tra t'eh er  jyndaa hiu, ta shiu dy yannoo eh ny lhiannoo dy niurin ghaa wheesh smessey na shiu  hene.</span> <span class="verse"><a name="16">16</a>Smerg diu leeideilee doal, ta gra, Quoi-erbee looys liorish y chiamble, nagh  vel eh veg: agh quoi-erbee looys liorish airh y chiamble, t'eh kianlt gys e vreearrey.</span> <span class="verse"><a name="17">17</a>O shiuish vee-cheeayllee as doail: son quoi s'ooasle ta, yn airh, ny'n chiamble  ta casherickey yn airh.</span> <span class="verse"><a name="18">18</a>As quoi-erbee looys liorish yn altar, nagh vel eh veg: agh quoi-erbee looys liorish  y gioot t'er yn altar, t'eh kianlt gys e vreearrey.</span> <span class="verse"><a name="19">19</a>O shiuish vee-cheayllee as doail: son quoi s'ooasle ta yn gioot, ny'n altar ta  casherickey'n gioot?</span> <span class="verse"><a name="20">20</a>Quoi-erbee er-y-fa shen looys liorish yn altar, t'eh loo liorish yn altar hene,  as liorish dy chooilley nhee ta chebbit er.</span> <span class="verse"><a name="21">21</a>As quoi-erbee looys liorish y chiamble, t'eh loo liorish y chiamble, as liorishyn  ta cummal ayn.</span> <span class="verse"><a name="22">22</a>As eshyn looys liorish niau, t'eh loo liorish stoyl-reeoil Yee, as liorishyn  ta ny hoie er.</span> <span class="verse"><a name="23">23</a>Smerg diu scrudeyryn as Phariseeyn, chrauee-oalsey; son ta shiu geeck jaghee  jeh mynthey, anise as cummin, agh cha vel shiu er chooilleeney currymyn s'ymmyrchee  yn leigh, cairys, myghin as firrinys: ad shoh lhisagh shiu v'er n'yannoo, fegooish  y chooid elley y aagail gyn jannoo.</span> <span class="verse"><a name="24">24</a>Shiuish leeideilee doal, ta sheeley veue yn char-chuilag, agh sluggee shiu camel.</span> <span class="verse"><a name="25">25</a>Smerg diu scrudeyryn as Phariseeyn, chrauee-oalsey: son ta shiu glenney yn cappan  as y claare er cheu-mooie, agh cheu sthie t'ad lane dy hranlaase as dy neu-heeltys.</span> <span class="verse"><a name="26">26</a>Pharisee ghoal, glen hoshiaght cheu-sthie yn chappan as y chlaare, dy vod y cheu-mooie  ve glen myrgeddin</span> <span class="verse"><a name="27">27</a>Smerg diu scrudeyryn as Phariseeyn, chrauee-oalsey; son ta shiu goll-rish oaiagh  yn t'er nyn ghiallaghey, ta dy jarroo jeeaghyn aalin er cheu-mooie, agh cheu-sthie  t'ad lane dy chraueyn ny merriu, as jeh dy chooilley eajeeys.</span> <span class="verse"><a name="28">28</a>Shen myr ta shiuish neesht er cheu-mooie cairagh ayns shilley deiney, agh cheu-sthie  ta shiu lane dy chraueeaght-oalsey as dy vee-chairys.</span> <span class="verse"><a name="29">29</a>Smerg diu scrudeyryn as Phariseeyn, chrauee oalsey, son dy vel shiu troggal oaiaghyn  ny phadeyryn, as soiaghey magh lhiaghtyn ny deiney cairagh.</span> <span class="verse"><a name="30">30</a>As gra, Dy beagh shinyn er ve ayns laghyn nyn ayraghyn, cha beagh shin er ve  nyn baarteeasyn maroosyn ayns fuill ny phadeyryn.</span> <span class="verse"><a name="31">31</a>Shen-y-fa ta shiu nyn veanishyn noi eu hene, ny nee shiuish yn sluight ocsyn  hug ny phadeyryn dy baase.</span> <span class="verse"><a name="32">32</a>Lhieen-jee seose eisht towse nyn ayraghyn.</span> <span class="verse"><a name="33">33</a>Shiuish ard-nieughyn, sheeloghe dy ard-nieughyn, kys oddys shiu kerraghey niurin  y scapail?</span> <span class="verse"><a name="34">34</a>Shen-y-fa, cur-my-ner, ta mish coyrt hiu phadeyryn, as deiney creeney, as scrudeyryn;  as paart jeu nee shiu y varroo, as y chrossey, as paart jeu nee shiu y scuitchal  ayns nyn guaiylyn, as geiyrt ad veih ard-valley gys ard-valley:</span> <span class="verse"><a name="35">35</a>Dy vod ooilley yn uill chairagh hie er deayrtey er y thalloo tuittym erriu, veih  fuilt Abel cairagh, gys fuill Zecharias, mac Varachias, eh ren shiu y varroo eddyr  y chiamble as yn altar.</span> <span class="verse"><a name="36">36</a>Dy firrinagh ta mee gra riu, Dy jig dy-chooilley nhee jeu shoh er y cheeloghe  shoh.</span> <span class="verse"><a name="37">37</a>O Yerusalem, Yerusalem, uss ta cur dy baase ny phadeyryn, as claghey adsyn t'er  nyn goyrt er chaghteraght hood, cre cha mennick as va mish aggindagh v'er haglym  dty chloan cooidjagh, myr ta kiark goaill stiagh e hein, fo my skianyn, as cha jinnagh  shiu!</span> <span class="verse"><a name="38">38</a>Cur-my-ner, ta'n thie eu faagit diu follym-faase.</span> <span class="verse"><a name="39">39</a>Son ta mee gra riu, Nagh vaik shiu mish maghey shoh, derrey jirrys shiu, Bannit  ta eshyn ta cheet ayns ennym y Chiarn.</span> </p></div</div></div></body></html>