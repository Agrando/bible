<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/matt/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/matt">Matthew</a> &gt <strong>Chapter 27</strong></div><p><span class="verse"><a name="1">1</a>Tra va'n moghrey er jeet rish, hug ooilley ny ard-saggyrtyn as shanstyr yn phobble  nyn goyrle dy cheilley, dy choyrt eh gy-baase.</span> <span class="verse"><a name="2">2</a>As erreish daue v'er chiangley eh, leeid ad eh ersooyl, as livrey ad eh gys Pontius  Pilate yn kiannoort,</span> <span class="verse"><a name="3">3</a>Tra honnick eisht Yuaase ren y vrah eh, dy row eh er ny gheyrey, ghow eh arrys,  as hug eh lesh reesht ny jeih peeshyn as feed dy argid gys ny ard-saggyrtyn as y  chanstyr,</span> <span class="verse"><a name="4">4</a>Gra, Ta mee er n'yannoo peccah, ayns dy vel mee er vrah yn uill neu-chyndagh.  As dooyrt adsyn, Cre ta shen dooinyn? jeeagh uss da shen.</span> <span class="verse"><a name="5">5</a>As hilg eh sheese ny peeshyn argid ayns y chiamble, as jimmee eh roish, as hie  eh as ren eh eh-hene y chroghey.</span> <span class="verse"><a name="6">6</a>As ghow ny ard-Saggyrtyn ny peeshyn argid, as dooyrt ad, Cha vel eh lowal dy choyrt  ad mastey tashtaghyn y chiamble er-yn-oyr dy nee leagh foalley t'ayn.</span> <span class="verse"><a name="7">7</a>As ghow ad coyrle, as chionnee ad lhieu magher yn phasheyder, dy oanluckey joarreeyn  ayn.</span> <span class="verse"><a name="8">8</a>Shen-y-fa va'n magher shen enmyssit, Yn magher-foalley, gys y laa t'ayn jiu.</span> <span class="verse"><a name="9">9</a>(Shen y traa va cooilleenit ny va loayrit liorish Jeremy yn phadeyr, gra, As ghow  ad ny jeih peeshyn as feed dy argid, yn phrice echeysyn v'er ny phriceil, eshyn hug  cloan Isra price er:</span> <span class="verse"><a name="10">10</a>As hug ad ad son magher yn phasheyder, myr va'n Chiarn er n'oardaghey dou).</span> <span class="verse"><a name="11">11</a>As hass Yeesey fenish y chiannoort, as denee yn kiannoort jeh, gra, Nee uss ree  ny Hewnyn? As dooyrt Yeesey rish, T'ou uss dy ghra eh.</span> <span class="verse"><a name="12">12</a>As tra v'eh er ny chassid liorish ny ard-saggyrtyn as y chanstyr, cha dug eh  ansoor erbee daue.</span> <span class="verse"><a name="13">13</a>Eisht dooyrt Pilate rish, Nagh vel oo clashtyn cre whilleen red t'ad shoh cur  stiagh</span> <span class="verse"><a name="14">14</a>As cha dug eh un ockle dy ansoor da, ayns wheesh as dy ghow yn kiannoort yindys  mooar.</span> <span class="verse"><a name="15">15</a>Nish ec y feailley shen va'n kiannoort cliaghtey feaysley daue pryssoonagh erbee  dy bailloo.</span> <span class="verse"><a name="16">16</a>As va oc ec y traa shen ard-phryssoon agh va enmyssit Barabbas.</span> <span class="verse"><a name="17">17</a>Shen-y-fa tra v'ad er nyn jaglym cooidjagh, dooyrt Pilate roo, Quoi sailliu mee  dy eaysley diu? Barabbas, ny Yeesey, ta enmyssit Creest?</span> <span class="verse"><a name="18">18</a>Son va fys echey dy nee ayns goanlys v'ad er chur stiagh eh.</span> <span class="verse"><a name="19">19</a>Erreish da soie er stoyl y vriwnys, hug e ven fys huggey, gra, Ny bee veg ayd's  dy yannoo rish y dooinney cairagh shen: son s'mooar ta mee er hurranse jiu ayns my  chadley, er y choontey echeysyn.</span> <span class="verse"><a name="20">20</a>Agh choyrlee ny ard-saggyrtyn as shanstyr y phobble ad dy yannoo aghin son Barabbas,  as Yeesey y choyrt gy-baase.</span> <span class="verse"><a name="21">21</a>Dansoor y kiannoort as dooyrt eh roo, Quoi jeh'n jees sailliu mee dy eaysley  diu? Dooyrt adsyn, Barabbas.</span> <span class="verse"><a name="22">22</a>Dooyrt Pilate roo, Cre nee'm eisht rish Yeesey, ta enmyssit Creest? Dooyrt ad  ooilley rish, Lhig da v'er ny chrossey.</span> <span class="verse"><a name="23">23</a>As dooyrt y kiannoort, Cre'n-oyr, cre'n olk t'eh er n'yannoo? Agh deie adsyn  ny smoo, gra, Lhig da v'er ny chrossey.</span> <span class="verse"><a name="24">24</a>Tra honnick Pilate nagh dug ad geill da e choyrle, agh dy row ad aarloo dy  irree-magh, ghow eh ushtey, as niee eh e laueyn kiongoyrt rish y pobble, gra, Ta  mish neu-chyndagh jeh fuill yn phersoon cairagh shen, jeeagh-jee shiuish da.</span> <span class="verse"><a name="25">25</a>Eisht dansoor ooilley yn pobble, gra, Yn uill echey dy row orrinyn, as er nyn  gloan.</span> <span class="verse"><a name="26">26</a>Eisht deayshil eh Barabbas daue; as erreish da Yeesey ve scuitchit, hug eh  briwnys er dy v'er ny chrossey.</span> <span class="verse"><a name="27">27</a>Eisht hug sidooryn y chiannoort lhieu Yeesey gys halley ny briwnys, as deie ad  er slane sheshaght ny sidooryn.</span> <span class="verse"><a name="28">28</a>As rooisht ad eh, as hug ad er coamrey scarleod.</span> <span class="verse"><a name="29">29</a>As fee attey dy ghrineyn hug ad eh mysh e chione, as cuirtlagh ayns e laue-yesh:  as gliooney kiongoyrt rish dooyrt ad ayns craid, Dy vannee dhyt, Ree ny Hewnyn.</span> <span class="verse"><a name="30">30</a>As cheau ad shellaghyn er, as ghow ad y chuirtlagh, as woaill ad eh er y chione</span> <span class="verse"><a name="31">31</a>As erreish daue v'er n'yannoo (nyn saie) craid er, ghow ad yn coamrey reeoil  jeh as hug ad e gharmad hene er, as leeid ad eh ersooyl dy chrossey eh.</span> <span class="verse"><a name="32">32</a>As myr haink ad magh, hooar ad dooinney jeh Cyrene, enmyssit Simon: eshyn ren  ad y eaginaghey dy ymmyrkey e chrosh.</span> <span class="verse"><a name="33">33</a>As tra v'ad er jeet gys ynnyd ta enmyssit Golgotha, ta shen dy ghra, Ynnyd bollag.</span> <span class="verse"><a name="34">34</a>Hug ad da vinegar dy iu, as gall ny-chione: as tra v'eh er vlashtyn eh, cha baillish  giu.</span> <span class="verse"><a name="35">35</a>As ren ad eh y chrossey, as rheynn ad e gharmadyn, tilgey lottyn: as shoh myr  va cooilleenit shen loayr y phadeyr, Rheynn ad my gharmadyn nyn mast' oc, as er my  chooat ren ad lottyn y hilgey.</span> <span class="verse"><a name="36">36</a>As hoie ad sheese as dreill ad arrey er ayns shen.</span> <span class="verse"><a name="37">37</a>As hoie ad erskyn e chione oyr e vaaish scruit, SHOH YEESEY REE NY HEWNYN.</span> <span class="verse"><a name="38">38</a>Eisht va daa vaarliagh er ny chrossey marish: yn derrey yeh er y laue-yesh, as  y jeh elley er y laue-chiare.</span> <span class="verse"><a name="39">39</a>As doltooan y vooinjer va goll shaghey eh, craa nyn ghing.</span> <span class="verse"><a name="40">40</a>As gra, Uss ta lhieggal y chiamble, as dy hroggal eh reesht ayns three laa, saue  oo hene: my she mac Yee oo, tar neose jeh'n chrosh.</span> <span class="verse"><a name="41">41</a>Myr shen neesht ren ny ard saggyrtyn craidey mysh, marish ny scrudeyryn as y  chanstyr, as dooyrt ad,</span> <span class="verse"><a name="42">42</a>Haue eh feallagh elley, eh-hene cha vod eh sauail: my she ree Israel eh, lhig  da cheet neose jeh'n chrosh, as nee mayd credjal ayn.</span> <span class="verse"><a name="43">43</a>Hreisht eh ayns Jee; lhig da eh y livrey nish my saillish eh: son dooyrt eh,  She mac Yee mee.</span> <span class="verse"><a name="44">44</a>Hilg ny maarlee myrgeddin v'er nyn grossey marish yn lheid cheddin er.</span> <span class="verse"><a name="45">45</a>Nish veih yn cheyoo oor, va dorraghys harrish ooilley yn cheer, gys yn nuyoo  oor.</span> <span class="verse"><a name="46">46</a>As mygeayrt yn nuyoo oor, deie Yeesey lesh ard-choraa, gra, ELI, ELI, LAMA SABACTHANI?  ta shen dy ghra, My Yee, My Yee, cre'n-fa t'ou er my hreigeil?</span> <span class="verse"><a name="47">47</a>Dooyrt paart jeusyn va nyn shassoo ayns shen, tra cheayll ad shen, Ta'n dooinney  shoh geamagh er Elias.</span> <span class="verse"><a name="48">48</a>As chelleeragh roie fer jeu, as ghow eh sponge as lhieen eh eh lesh vinegar,  as hug eh eh er cuirtlagh, as heeyn eh eh huggey dy iu.</span> <span class="verse"><a name="49">49</a>Dooyrt y vooinjer elley, Faag-jee veue eh, hee mayd jig Elias dy hauail eh.</span> <span class="verse"><a name="50">50</a>Tra va Yeesey er n'eamagh reesht lesh ard-choraa, phaart eh..</span> <span class="verse"><a name="51">51</a>As cur-my-ner, va'n coodaghey va eddyr, y chiamble as yn ynnyd casherick raipit  veih-my-cheilley, veih'n vullagh gys y laare; as ren y thalloo craa, as ny creggyn  scoltey.</span> <span class="verse"><a name="52">52</a>As va ny oaiaghyn er nyn vosley, as ren ymmodee jeh kirp ny nooghyn va nyn gadley,  girree seose,</span> <span class="verse"><a name="53">53</a>As cheet ass ny oaiaghyn oc lurg yn irree-seose-reesht echey, hie ad stiagh ayns  yn ard-valley casherick, as hoilshee ad ad hene da ymmodee.</span> <span class="verse"><a name="54">54</a>Nish tra honnick yn captan, as adsyn va marish freayll arrey er Yeesey, yn craa  thallooin, as ny reddyn v'er jeet gy-kione, ghow ad aggle mooar, gra, Dy firrinagh  shoh va Mac Yee.</span> <span class="verse"><a name="55">55</a>As va ymmodee mraane ayns shen (va jeeaghyn er tammylt voue) va er n'eiyrt er  Yeesey veih Galilee dy hirveish er.</span> <span class="verse"><a name="56">56</a>Nyn mast' oc va Moirrey Malaine, as Moirrey moir Yamys as Voses, as moir cloan  Zebedee.</span> <span class="verse"><a name="57">57</a>Tra va'n fastyr er jeet, haink dooinney berchagh ass Arimathea, va enmyssit Joseph  va myrgeddin eh-hene credjal ayns Yeesey.</span> <span class="verse"><a name="58">58</a>Hie eh shoh gys Pilate, as ren eh aghin son corp Yeesey: eisht doardee Pilate  yn corp dy ve er ny livrey.</span> <span class="verse"><a name="59">59</a>As tra va Joseph er n'ghoaill y corp hoill eh eh ayns aanrit glen,</span> <span class="verse"><a name="60">60</a>As doanluck eh eh ayns yn oaie noa echey hene, v'eh er chleiy ass y chreg: as  rowl eh clagh vooar er beeal yn oaie, as jimmee eh roish.</span> <span class="verse"><a name="61">61</a>As va Moirrey Malaine, as Moirrey elley, nyn soie jeeragh er yn oaie.</span> <span class="verse"><a name="62">62</a>Nish yn nah laa lurg laa yn aarlaghey haink ny ard-saggyrtyn as ny Phariseeyn  cooidjagh gys Pilate,</span> <span class="verse"><a name="63">63</a>Gra, Vainshter, ta cooinaghtyn ain dy dooyrt yn molteyr shen, choud as v'eh foast  bio, Lurg three laa neem's girree reesht.</span> <span class="verse"><a name="64">64</a>Cur sarey er-y-fa shen yn oaie dy ve jeant shickyr, derrey yn trass laa, er-aggle  dy jig e ostyllyn ayns yn oie, as dy geid ad eh ersooyl, as dy jir ad rish yn pobble,  T'eh er n'irree veih ny merriu: myr shen bee yn molteyrys s'jerree ny smessey na'n  chied volteyrys.</span> <span class="verse"><a name="65">65</a>Dooyrt Pilate roo, Ta watch eu immee-jee reue, jean-jee cha shickyr jeh as oddys  shiu.</span> <span class="verse"><a name="66">66</a>Myr shen hie ad, as ren ad yn oaie shickyr, sealal y chlagh, as soiaghey watch.</span> </p></div</div></div></body></html>