<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/matt/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/matt">Matthew</a> &gt <strong>Chapter 22</strong></div><p><span class="verse"><a name="1">1</a>As dreggyr Yeesey, as loayr eh roo reesht liorish coraaghyn-dorraghey, gra,</span> <span class="verse"><a name="2">2</a>Ta reeriaght Yee er ny hoylaghey gys ree dy row, ren bannish son e vac</span> <span class="verse"><a name="3">3</a>As hug eh magh e harvaantyn dy eamagh orroosyn va cuirt gys y vannish: as cha  balliu cheet.</span> <span class="verse"><a name="4">4</a>Reesht hug eh magh sharvaantyn elley, gra, Abbyr-jee roosyn ta cuirt, Cur-my-ner  ta mee er n'aarlaghey my yinnair: ta my ghew as my veiyn beiyht marroo, as dy chooilley  nhee ullee; tar-jee gys y vannish.</span> <span class="verse"><a name="5">5</a>Agh hoie adsyn beg jeh as hie ad rhymboo, fer gys e state-hallooin, as fer elley  gys e varchantys</span> <span class="verse"><a name="6">6</a>As ghow yn chooid elley ny sharvaantyn echey, as ghell ad dy elgyssagh roo, as  varr ad ad.</span> <span class="verse"><a name="7">7</a>Agh tra cheayll y ree jeh v'eh feer chorree: as hug eh magh e heshaghtyn caggee,  as stroie eh ny dunveryn shen, as losht eh yn ard-valley oc.</span> <span class="verse"><a name="8">8</a>Eisht dooyrt eh rish e harvaantyn, Ta'n vannish aarloo, agh y vooinjer va cuirt  cha row ad feeu.</span> <span class="verse"><a name="9">9</a>Gow-jee magh er-y-fa shen gys ny raaidyn mooarey, as whilleen as yiow shiu, cuir-jee  gys y vannish.</span> <span class="verse"><a name="10">10</a>As hie ny sharvaantyn shen magh gys ny raaidyn-mooarey, as ren ad whilleen as  haink nyn raad y haglym cooidjagh, chammah sie as mie: as va thie ny banshey er ny  lhieeney lesh goaldee.</span> <span class="verse"><a name="11">11</a>As tra haink y ree stiagh dy akin ny goaldee, honnick eh dooinney ayns shen  nagh row garmad-banshey er:</span> <span class="verse"><a name="12">12</a>As dooyrt eh rish, Heshey vie, kys haink uss stiagh ayns shoh, fegooish garmad-banshey?  As cha row fockle echey dy ghra.</span> <span class="verse"><a name="13">13</a>Eisht dooyrt y ree rish ny sharvaantyn, Kiangle-jee eh laue as cass, as gow-jee  eh ersooyl, as tilg-jee eh ayns y dorraghys sodjey-mooie: shen-y-raad vees keayney  as snaggeraght feeacklyn.</span> <span class="verse"><a name="14">14</a>Son shimmey t'er nyn eam, agh s'tiark t'er nyn reih.</span> <span class="verse"><a name="15">15</a>Eisht hie ny Phariseeyn, as hug ad nyn goyrle dy cheilley, kys dy ghoaill vondeish  er ayns e ghoan.</span> <span class="verse"><a name="16">16</a>As hug ad magh huggey shiartanse jeusyn v'ad hene er n'ynsaghey marish ny Herodianee,  gra, Vainshter, ta fys ain dy vel oo firrinagh, as dy vel oo gynsaghey raad Yee syn  ynrickys, chamoo t'ou ayns aggle roish dooinney erbee: son cha vel oo soiaghey jeh persoon deiney.</span> <span class="verse"><a name="17">17</a>Insh dooin er-y-fa shen, Cre t'ou uss smooinaghtyn, Vel eh lowal keesh y eeck  da Cesar mannagh vel?</span> <span class="verse"><a name="18">18</a>Agh dennee Yeesey yn foalsaght oc, as dooyrt eh, Cre'n-fa ta shiu shirrey vondeish  y ghoaill orrym, shiuish chrauee-oalsey?</span> <span class="verse"><a name="19">19</a>Jeeagh-jee dou argid y cheesh: as yeeagh ad ping da.</span> <span class="verse"><a name="20">20</a>As dooyrt eh roo, Quoi ta'n jalloo as y screeu shoh cowraghey?</span> <span class="verse"><a name="21">21</a>Dooyrt adsyn rish, Cesar. Eisht dooyrt eh roo, Eeck-jee er-y-fa shen da Cesar  shen ny ta lesh Cesar: as da Jee, shen ny ta lesh Jee.</span> <span class="verse"><a name="22">22</a>Tra cheayll ad shoh ghow ad yindys as daag ad eh, as hie ad rhymboo.</span> <span class="verse"><a name="23">23</a>Yn laa cheddin haink huggey ny Sadduceeyn, ta gra, Nagh vel irree-seose reesht  veih ny merriu dy ve ayn, as denee ad jeh</span> <span class="verse"><a name="24">24</a>Gra, Vainshter, ta Moses er ghra, My ta dooinney geddyn baase gyn cloan, dy vel  e vraar dy phoosey yn ven echey, as dy hroggal seose sluight gys e vraar.</span> <span class="verse"><a name="25">25</a>Nish va ny mast' ain shiaght braaraghyn, as phoose y braar shinney, as geddyn  baase gyn cloan, daag eh e ven da e nah vraar.</span> <span class="verse"><a name="26">26</a>As hooar y nah vraar myrgeddin baase as y trass, gys y chiaghtoo.</span> <span class="verse"><a name="27">27</a>As er-jerrey ooilley hooar y ven baase myrgeddin.</span> <span class="verse"><a name="28">28</a>Shen-y-fa ec yn irree-reesht, quoi jeh'n chiaght vees ee echey son ben, son v'ee  poost roo ooilley.</span> <span class="verse"><a name="29">29</a>Dreggyr Yeesey as dooyrt eh roo, Ta shiu fo marranys, as cha vel toiggal eu jeh  goo ny jeh pooar Yee.</span> <span class="verse"><a name="30">30</a>Son ec yn irree-reesht, cha vel ad poosey, ny er nyn goyrt ayns poosey; agh t'ad  myr ainleyn Yee t'ayns niau.</span> <span class="verse"><a name="31">31</a>Agh mychione irree-reesht ny merriu, nagh vel shiu er lhaih shen va loayrit riu  liorish Jee, gra,</span> <span class="verse"><a name="32">32</a>Mish Jee Abraham, as Jee Isaac, as Jee Yacob? cha vel Jee Jee ny merriu, agh  Jee ny bioee.</span> <span class="verse"><a name="33">33</a>As tra cheayll y pobble shoh, ghow ad yindys jeh'n ynsaghey echey.</span> <span class="verse"><a name="34">34</a>Agh tra va ny Phariseeyn er chlashtyn dy row eh er chur ny Sadduceeyn nyn dhost,  v'ad er nyn jaglym cooidjagh.</span> <span class="verse"><a name="35">35</a>As denee fer jeu ard-ynsit 'sy leigh, question jeh, dy phrowal eh, gra,</span> <span class="verse"><a name="36">36</a>Vainshter, cre yn ard-anney ayns y leigh?</span> <span class="verse"><a name="37">37</a>Dooyrt Yeesey rish, Ver oo graih da'n Chiarn dty Yee lesh ooilley dty chree as  lesh ooilley dty annym, as lesh ooilley dt'aigney.</span> <span class="verse"><a name="38">38</a>Shoh yn chied as yn ard-anney.</span> <span class="verse"><a name="39">39</a>As ta'n nah anney casley rish, Ver oo graih da dty nahoo myr dhyt hene.</span> <span class="verse"><a name="40">40</a>Yn daa anney shoh bun y leigh as ny phadeyryn.</span> <span class="verse"><a name="41">41</a>Choud as va ny Phariseeyn er nyn jaglym cooidjagh, denee Yeesey jeu,</span> <span class="verse"><a name="42">42</a>Gra, Cre ta nyn smooinaghtyn my chione Creest? quoi da mac eh? Dooyrt adsyn rish,  Mac Ghavid.</span> <span class="verse"><a name="43">43</a>Dooyrt eshyn roo, Kys eisht dy vel David liorish yn spyrryd genmys eh ny Hiarn,  gra,</span> <span class="verse"><a name="44">44</a>Dooyrt y Chiarn rish my Hiarn's, Soie uss er my laue yesh, derrey neem's dty  noidyn stoyl dty choshey?</span> <span class="verse"><a name="45">45</a>My ta David eisht genmys eh ny Hiarn, kys t'eh yn mac echey?</span> <span class="verse"><a name="46">46</a>As cha row dooinney ny vod oc son ansoor y chur da, chamoo by-lhoys da fer erbee  jeu (veih'n laa shen magh) question erbee sodjey y chur huggey.</span> </p></div</div></div></body></html>