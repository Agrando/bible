<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/matt/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/matt">Matthew</a> &gt <strong>Chapter 24</strong></div><p><span class="verse"><a name="1">1</a>As hie Yeesey magh as jimmee eh veih'n  chiamble; as haink e ostyllyn huggey dy ghoaill  baght marish jeh aalid y chiamble.</span> <span class="verse"><a name="2">2</a>As dooyrt Yeesey roo, Nagh vaik shiu ooilley ny reddyn shoh? dy firrinagh ta mee  gra riu, Nagh bee faagit un chlagh er clagh elley, nagh bee er ny lhieggal.</span> <span class="verse"><a name="3">3</a>As myr v'eh ny hoie er cronk ny Oliveyn, haink e ostyllyn huggey er-lheh, gra,  Insh dooin, cuin vees ny reddyn shoh? as cre'n cowrey vees jeh'n cheet ayd, as jeh  jerrey yn theihll?</span> <span class="verse"><a name="4">4</a>As dreggyr Yeesey as dooyrt eh roo, Cur-jee twoaie nagh moll dooinney erbee shiu.</span> <span class="verse"><a name="5">5</a>Son hig ymmodee ayns my ennym's, gra, Mish yn Creest: as nee ad ymmodee y volley.</span> <span class="verse"><a name="6">6</a>As cluinnee shiu jeh caggaghyn, as jeh imraaghyn dy chaggaghyn: jeeagh nagh bee  shiu seaghnit: son shegin da dy chooilley nhee jeu shoh cheet gys kione, agh cha  bee yn jerrey foast.</span> <span class="verse"><a name="7">7</a>Son nee ashoon girree-magh noi ashoon, as reeriaght noi reeriaght: as bee gennaghyn  as crampyn, as craaghyn-thallooin ayns ymmodee ynnydyn.</span> <span class="verse"><a name="8">8</a>Bee ooilley shoh toshiaght seaghyn diu.</span> <span class="verse"><a name="9">9</a>Eisht livreyee ad shiu seose dy ve seaghnit, as marree ad shiu: as bee dy chooilley  ashoon dwoaiagh erriu er coontey yn ennym aym's.</span> <span class="verse"><a name="10">10</a>As eisht nee ymmodee scarrey rish nyn gredjue, as brahee ad, as ver ad feoh yn  derrey yeh da'n jeh elley.</span> <span class="verse"><a name="11">11</a>As nee ymmodee phadeyryn-foalsey girree seose, as mooarane y volley.</span> <span class="verse"><a name="12">12</a>As er-yn-oyr dy jean olkys bishaghey, nee graih-ghiastyllagh ymmodee feayraghey.</span> <span class="verse"><a name="13">13</a>Agh bee eshyn, nee tannaghtyn firrinagh gys y jerrey, er ny hauail.</span> <span class="verse"><a name="14">14</a>As bee sushtal yn reeriaght er ny phreacheil ayns ooilley yn seihll, son feanish  da dy chooilley ashoon, as eisht nee yn jerrey cheet.</span> <span class="verse"><a name="15">15</a>Tra hee shiu er-y-fa shen eajeeys yn traartys, ta loayrit jeh liorish Daniel  y phadeyr, ny hassoo ayns yn ynnyd casherick, (eshyn ta lhaih, lhig da tastey 'ghoaill).</span> <span class="verse"><a name="16">16</a>Eisht lhig dauesyn t'ayns Judea chea gys ny sleityn.</span> <span class="verse"><a name="17">17</a>Eshyn t'er mullagh y thie, ny lhig da cheet neose dy ghoaill marish nhee erbee  ass e hie:</span> <span class="verse"><a name="18">18</a>As ny lhig dasyn t'ayns y vagher chyndaa back, dy chur lesh e eaddagh.</span> <span class="verse"><a name="19">19</a>As smerg dauesyn ta torragh, as dauesyn ta cur keeagh ayns ny laghyn shen.</span> <span class="verse"><a name="20">20</a>Agh guee-jee shiuish nagh bee shiu eginit dy hea ayns y gheurey, ny er y doonaght.</span> <span class="verse"><a name="21">21</a>Son bee seaghyn mooar ec y traa shen, lheid as nagh row er-dy hoshiaght y theihll  gys y traa t'ayn nish, as lheid as nagh bee dy bragh arragh.</span> <span class="verse"><a name="22">22</a>As mannagh beagh ny laghyn shen dy leah harrish, cha beagh dooinney bio er ny  hauail: agh er graih yn chloan reiht, bee ny laghyn shen dy leah harrish.</span> <span class="verse"><a name="23">23</a>Eisht my jir dooinney erbee riu, Cur my-ner, ta Creest ayns shoh, ny ayns shid;  ny cred-jee eh.</span> <span class="verse"><a name="24">24</a>Son nee Creestyn foalsey, as phadeyryn foalsey girree, as cowraghyn mooarey as  yindyssyn y hoilshaghey, ayns wheesh (my oddagh eh ve) dy jinnagh ad molley yn eer  chloan reiht.</span> <span class="verse"><a name="25">25</a>Cur-my-ner, ta mish er n'insh diu ro laue.</span> <span class="verse"><a name="26">26</a>Shen-y-fa my jir ad riu, T'eh ayns yn aasagh, ny gow-jee magh: cur-my-ner, t'eh  ayns ny shamyryn follit, ny cred-jee eh.</span> <span class="verse"><a name="27">27</a>Son myr ta'n tendreil cheet ass y shiar, as cur soilshey choud as gys y sheear:  myr shen neesht vees cheet Mac y dooinney.</span> <span class="verse"><a name="28">28</a>Son cre-erbee yn raad vees yn convayrt, shen y raad bee ny urlee er nyn jaglym  cooidjagh.</span> <span class="verse"><a name="29">29</a>Chelleeragh lurg seaghyn ny laghyn shen, hig dorraghys er y ghrian, as cha  der yn eayst e soilshey, as tuittee rollageyn yn aer, as bee pooaraghyn yn aer er  nyn graa.</span> <span class="verse"><a name="30">30</a>As eisht bee cowrey Mac y dooinney er ny akin ayns yn aer as ec y traa shen nee  ooilley sheelogheyn y thallooin dobberan, as hee ad yn Mac dooinney cheet ayns bodjallyn  yn aer, lesh pooar as gloyr vooar.</span> <span class="verse"><a name="31">31</a>As ver eh magh e ainleyn lesh yn trumpet dy ard-choraa, as nee ad e chloan reiht  y haglym cooidjagh veih ny kiare geayghyn, veih'n derrey ard fo'n aer gys yn ard  elley.</span> <span class="verse"><a name="32">32</a>Ynsee-jee eisht coraa-dorraghey veih'n villey-figgagh: tra ta'n banglane echey  foast oor, as cur magh duillagyn, ta fys eu dy vel y sourey er-gerrey.</span> <span class="verse"><a name="33">33</a>Er yn aght cheddin shiuish, tra hee shiu ooilley ny reddyn shoh, toig-jee dy  vel eh er-gerrey, dy jarroo ec ny dorryssyn.</span> <span class="verse"><a name="34">34</a>Dy firrinagh ta mee gra riu, Cha bee yn cheeloghe shoh harrish, derrey vees dy  chooilley nhee jeu shoh cooilleenit.</span> <span class="verse"><a name="35">35</a>Nee yn aer as yn ooir cherraghtyn, agh my ghoan's cha jean cherraghtyn.</span> <span class="verse"><a name="36">36</a>Agh er y laa as yn oor shen, cha vel fys ec dooinney erbee, cha vel ec ainleyn  niau, agh ec my Ayr ny-lomarcan.</span> <span class="verse"><a name="37">37</a>Agh myr va laghyn Noe, myr shen myrgeddin vees cheet Mac y dooinney.</span> <span class="verse"><a name="38">38</a>Son myr ayns ny laghyn va roish y thooilley, v'ad gee as giu, poosey as coyrt  ayns poosey, derrey yn laa hie Noe stiagh ayns yn arg,</span> <span class="verse"><a name="39">39</a>As cha dug ad tastey, derrey haink y thooilley as ghow eh ad ooilley ersooyl;  myr shen myrgeddin vees cheet Mac y dooinney.</span> <span class="verse"><a name="40">40</a>Shen y traa vees daa ghooinney ayns y vagher, bee fer goit as fer faagit.</span> <span class="verse"><a name="41">41</a>Bee daa ven blieh ec y wyllin, yn derrey yeh goit, as y jeh elley faagit.</span> <span class="verse"><a name="42">42</a>Shen-y-fa bee-jee er nyn arrey, son cha vel fys eu er yn oor tra hig nyn Jiarn.</span> <span class="verse"><a name="43">43</a>Agh shoh toig-jee, dy beagh fys er ve ec mainshter y thie cre'n oor veagh y maarliagh  er jeet, veagh eh er e arrey, as cha beagh eh er lhiggey da brishey stiagh er hie.</span> <span class="verse"><a name="44">44</a>Shen-y-fa bee-jee shiuish myrgeddin ullee: son ec lheid yn oor as nagh vel shiu  smooinaghtyn er, hig yn Mac dooinney.</span> <span class="verse"><a name="45">45</a>Quoi eisht yn charvaant firrinagh as creeney shen, ta e Hiarn er n'yannoo ny  er reill er e vooinjer, dy chur daue nyn meaghey ayns traa cooie?</span> <span class="verse"><a name="46">46</a>Bannit ta'n charvaant cheddin. yiow e Hiarn, tra hig eh, jannoo myr shen.</span> <span class="verse"><a name="47">47</a>Dy firrinagh ta mee gra riu, dy livreyee eh gys y churrym echeysyn ooilley e  chooid.</span> <span class="verse"><a name="48">48</a>Agh my jir y drogh-harvaant shen ayns e chree, Ta my Hiarn lhiggey shaghey yn  cheet echey,</span> <span class="verse"><a name="49">49</a>As toshiaght y yannoo dy woalley e heshaghyn-sharvaant, as dy ee as dy iu marish  ny meshtallee.</span> <span class="verse"><a name="50">50</a>Hig Chiarn y charvaant shen ec laa nagh bee eh jeeaghyn er e hon, as ayns oor  nagh bee eh twoaiagh jeh;</span> <span class="verse"><a name="51">51</a>As giaree eh eh veih-my-cheilley, as pointee eh e chronney marish ny crauee oalsey:  ayns shen vees keayney as snaggeraght feeacklyn.</span> </p></div</div></div></body></html>