<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/matt/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/matt">Matthew</a> &gt <strong>Chapter 8</strong></div><p><span class="verse"><a name="1">1</a>Tra v'eh er jeet neose jeh'n clieau, deiyr earrooyn mooarey dy leih er.</span> <span class="verse"><a name="2">2</a>As cur-my-ner haink lourane, as hug eh ooashley da, gra, Hiarn, my she dt'aigney  eh, foddee oo mish y yannoo glen.</span> <span class="verse"><a name="3">3</a>As heeyn Yeesey magh e laue, as venn eh rish, gra, My aigney's eh, bee er dty  ghlenney. As chelleeragh va'n louraanys echey er ny ghlenney.</span> <span class="verse"><a name="4">4</a>As dooyrt Yeesey rish, Jeeagh nagh n'insh oo shoh da dooinney erbee, agh immee  royd, as jeeagh oo hene da'n taggyrt, as cheb yn oural doardee Moses son feanish  daue.</span> <span class="verse"><a name="5">5</a>As tra va Yeesey er n'gholl stiagh ayns Capernaum, haink centurion huggey, guee  er,</span> <span class="verse"><a name="6">6</a>As gra, Hiarn, ta my er-mooinjerey ny lhie ching ec y thie jeh'n chingys-craaee,  ayns stayd feer treih.</span> <span class="verse"><a name="7">7</a>As dooyrt Yeesey rish, Hig-yms, as nee'm eh y lheihys.</span> <span class="verse"><a name="8">8</a>As dreggyr yn centurion, gra, Hiarn, cha vel mee feeu oo dy heet stiagh fo my  chlea: agh ynrycan loayr y fockle, as bee my harvaant er ny lheihys.</span> <span class="verse"><a name="9">9</a>Son ta mish mee hene my ghooinney ayns pooar, as sidooryn aym foym: as ta mee  gra rish y dooinney shoh, Immee, as t'eh goll: as rish fer elley, Tar, as t'eh cheet:  as rish my harvaant, Jean shoh, as t'eh dy yannoo eh.</span> <span class="verse"><a name="10">10</a>Tra cheayll Yeesey shoh, ghow eh yindys, as dooyrt eh roosyn va geiyrt er, Dy  firrinagh ta mee gra riu, Lheid y credjue lajer shoh, cha vel mee er gheddyn ayns  Israel hene.</span> <span class="verse"><a name="11">11</a>As ta mee gra riu, dy jig ymmodee veih yn niar as veih yn neear, as dy soie ad  sheese marish Abraham, as Isaac, as Jacob, ayns reeriaght niau.</span> <span class="verse"><a name="12">12</a>Agh bee cloan y reeriaght er nyn yiooldey magh gys y dorraghys sodjey-mooie:  ayns shen vees keayney as snaggeraght feeacklyn.</span> <span class="verse"><a name="13">13</a>As dooyrt Yeesey rish y centurion, Immee royd, as 'naght myr t'ou er chredjal,  myr shen dy jig oo jeh. As va e er-mooinjerey er ny lheihys ayns yn oor cheddin.</span> <span class="verse"><a name="14">14</a>As tra va Yeesey er jeet stiagh ayns thie Pheddyr, honnick eh moir e ven ny  lhie, as ching ayns y chiassaghey.</span> <span class="verse"><a name="15">15</a>As venn eh rish y laue eck, as daag yn chiassaghey ee: as ren ee girree, as shirveish  orroo.</span> <span class="verse"><a name="16">16</a>Tra va'n fastyr er jeet, hug ad lhien huggey ymmodee va drogh-spyrrydyn ayndoo:  as deiyr eh magh ny spyrrydyn lesh fockle, as laanee eh ooilley ny va ching.</span> <span class="verse"><a name="17">17</a>Myr shoh va cooilleenit shen ny loayr Esaias y phadeyr, gra, Ghow eh-hene er  ny aslayntyn ainyn, as dymmyrk eh nyn ghoghanyn.</span> <span class="verse"><a name="18">18</a>Nish tra honnick Yeesey earrooyn mooarey dy leih mygeayrt y mysh, hug eh sarey  dy gholl gys y cheu elley.</span> <span class="verse"><a name="19">19</a>As haink scrudeyr dy row huggey, as dooyrt eh rish, Vainshter, eiyr-yms ort raad  erbee dy jed oo.</span> <span class="verse"><a name="20">20</a>As dooyrt Yeesey rish, Ta tuill ec ny shynnee, as idd ec eeanlee yn aer, agh  cha vel ec mac y dooinney wheesh boayl aaght son e chione.</span> <span class="verse"><a name="21">21</a>As dooyrt fer elley jeh e ynseydee rish, Hiarn, lhig dou hoshiaght goll thie  dy oanluckey my ayr.</span> <span class="verse"><a name="22">22</a>Agh dooyrt Yeesey rish, Eiyr orrym's, as lhig da ny merriu nyn merriu y oanluckey.</span> <span class="verse"><a name="23">23</a>As tra v'eh er ghoaill lhuingys, hie e ynseydee marish.</span> <span class="verse"><a name="24">24</a>As cur-my-ner hrog sterrym mooar ayns yn aarkey, myr shen dy row ny tonnyn brishey  harrish y lhong: agh v'eshyn ny chadley.</span> <span class="verse"><a name="25">25</a>As haink e ynseydee huggey, as ghooisht ad eh, gra, Hiarn, saue shin: bee mayd  caillit.</span> <span class="verse"><a name="26">26</a>As dooyrt eh roo, Cre'n-fa ta shiu agglagh, shiuish dy chredjue moal? Eisht dirree  eh, as hug eh yn gheay, as yn aarkey fo-harey as va kiuney vooar ayn.</span> <span class="verse"><a name="27">27</a>Agh ghow ny deiney yindys, gra, Cre'n dooinney eh shoh, dy vel ny eer geayghyn  as y faarkey ayns biallys da!</span> <span class="verse"><a name="28">28</a>As tra v'eh er jeet gys y cheu elley, gys cheer ny Gergesenee haink daa ghooinney  va drogh-spyrrydyn ayndoo magh ny whail, veih mastey ny hoiaghyn, as cha keoi shen  v'ad, nagh by-lhoys da dooinney erbee goaill yn raad shen.</span> <span class="verse"><a name="29">29</a>As cur-my-ner deie ad, gra, Cre'n eie t'ayd orrin, Yeesey Vac Yee? vel oo er  jeet dy nyn dorchaghey roish y traa?</span> <span class="verse"><a name="30">30</a>As tammylt voue va beiyhaghey griagh mooar dy vuckyn.</span> <span class="verse"><a name="31">31</a>As ghuee ny drogh-spyrrydyn er, gra, My eiyrys oo magh shin, lhig dooin goll  stiagh ayns ny muckyn.</span> <span class="verse"><a name="32">32</a>As dooyrt eh roo, Gow-jee reue. As tra v'ad er jeet ass ny deiney, hie ad stiagh  ayns y ghriagh dy vuckyn: as cur-my-ner roie yn slane griagh gour nyn mullee lesh  yn eaynee gys y cheayn, as v'ad baiht ayns ny ushtaghyn.</span> <span class="verse"><a name="33">33</a>As roie ny bochillyn roue, as haink ad gys yn ard-valley, as dinsh ad dy chooilley  nhee: as mychione ny deiney va seaghnit lesh ny drogh-spyrrydyn.</span> <span class="verse"><a name="34">34</a>As cur-my-ner, haink y slane ard-valley magh quail Yeesey, as tra honnick ad  eh, ghuee ad er, eh dy gholl roish ass ny ardjyn oc.</span> </p></div</div></div></body></html>