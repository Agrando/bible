<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/matt/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/matt">Matthew</a> &gt <strong>Chapter 21</strong></div><p><span class="verse"><a name="1">1</a>As tra v'ad tayrn er-gerrey da Jerusalem, as dy row ad er jeet gys Bethphage, gys  cronk ny Oliveyn, hug Yeesey jees jeh e ostyllyn er chaghteraght,</span> <span class="verse"><a name="2">2</a>As dooyrt eh roo, Immee-jee gys y balley-cheerey ta shiu dy akin, as chelleeragh  yiow shiu assyl kianlt as lhiy maree: feayshil-jee as cur-jee lhieu ad hym's.</span> <span class="verse"><a name="3">3</a>As my loayrys dooinney erbee veg riu, abbyr-jee shiuish, Ta feme ec y Chiarn orroo;  as chelleeragh lhiggee eh yn raad daue.</span> <span class="verse"><a name="4">4</a>Va ooilley shoh jeant, dy voddagh shen ve cooilleenit va loayrit liorish y phadeyr  gra,</span> <span class="verse"><a name="5">5</a>Insh-jee da inneen Sion, Cur-my-ner, ta dty ree cheet hood dy imlee, as ny hoie  er assyl, as er lhiy sharragh assyl.</span> <span class="verse"><a name="6">6</a>As hie adsyn rhymboo, as ren ad myr va Yeesey er n'oardaghey daue.</span> <span class="verse"><a name="7">7</a>As hug ad lhieu yn assyl as y lhiy, as hug ad orroo nyn eaddeeyn, as hug ad eshyn  ny hoie orroo.</span> <span class="verse"><a name="8">8</a>As ren earrooyn mooarey dy leih skeayley nyn gharmadyn er y raad; yiare feallagh  elley banglaneyn jeh ny biljyn, as skeayl ad ad er y raad.</span> <span class="verse"><a name="9">9</a>As deie yn pobble hie roish, as adsyn haink ny yei, gra, Hosanna gys mac Ghavid:  bannit t'eshyn ta cheet ayns ennym y Chiarn, Hosanna ayns yn yrjid.</span> <span class="verse"><a name="10">10</a>As tra v'eh er jeet gys Jerusalem, va ooilley yn ard-valley ayns anvea, gra, Quoi  eh shoh?</span> <span class="verse"><a name="11">11</a>Dooyrt y pobble, Shoh Yeesey yn phadeyr, ta veih Nazareth ayns Galilee.</span> <span class="verse"><a name="12">12</a>As hie Yeesey stiagh ayns chiamble Yee, as deiyr eh magh ooilley adsyn va creck  as kionnaghey ayns y chiamble, as hilg eh harrish ny buird ocsyn va caghlaa argid,  as ny stuill ocsyn va creck calmaneyn.</span> <span class="verse"><a name="13">13</a>As dooyrt eh roo, Te scruit, Bee my hie's enmyssit thie yn phadjer, agh ta shiuish  er n'yannoo eh ny ooig dy vaarlee.</span> <span class="verse"><a name="14">14</a>As haink ny doail as ny croobee huggey gys y chiamble, as ren eh ad y lheihys.</span> <span class="verse"><a name="15">15</a>As tra honnick ny ard-saggyrtyn as ny scruderyn ny reddyn yindyssagh v'eh dy  yannoo, as ny paitchyn geamagh ayns y chiamble, as gra, Hosanna gys mac Ghavid, v'ad  feer chorree.</span> <span class="verse"><a name="16">16</a>As dooyrt ad rish, Vel oo clashtyn cre t'ad shoh dy ghra? Dooyrt Yeesey roo,  Ta mee; nagh lhaih shiuish rieau, Magh ass beill oikanyn as cloan er y cheeagh t'ou  er gheddyn moylley firrinagh?</span> <span class="verse"><a name="17">17</a>As daag eh ad, as hie eh magh ass yn ard-valley gys Bethany, as ghow eh aaght  ayns shen.</span> <span class="verse"><a name="18">18</a>Nish ayns y voghrey, myr v'eh goll reesht gys yn ard-valley, v'eh accryssagh.</span> <span class="verse"><a name="19">19</a>As tra honnick eh billey-figgagh er y raad, haink eh huggey, as cha dooar eh  monney er, agh ynrycan duillagyn, as dooyrt eh rish, Nar aase mess erbee ort's veih  shoh magh er son dy bragh. As chelleeragh ren y billey-figgagh fioghey ersooyl.</span> <span class="verse"><a name="20">20</a>As tra honnick e ostyllyn shoh, ghow ad yindys, gra, Cre cha leah as ta'n billey  figgagh er chreenagh roish?</span> <span class="verse"><a name="21">21</a>Dreggyr Yeesey, as dooyrt eh roo, Dy firrinagh ta mee gra riu, My vees shiu credjuagh,  as gyn ve fo mee-ourys erbee, nee shiu cha nee ynrycan shoh ta jeant rish y villey-figggagh,  agh my jir shiu rish y slieau shoh, Bee er dty scughey, as er dty hilgey ayns y cheayn; bee eh er ny yannoo.</span> <span class="verse"><a name="22">22</a>As cre-erbee nee shiu geearree ayns padjer, lesh credjue, yiow shiu eh.</span> <span class="verse"><a name="23">23</a>As tra v'eh er jeet stiagh ayns y chiamble, haink ny ard-saggyrtyn as shanstyr  yn phobble huggey myr v'eh gynsaghey, gra, Cre'n phooar t'ayd's dy yannoo ny reddyn  shoh? as quoi hug yn phooar shoh dhyt?</span> <span class="verse"><a name="24">24</a>As dreggyr Yeesey as dooyrt eh roo, Fenym's jiuish un red; as my inshys shiu  dou eh, inshym's myrgeddin diuish, cre'n phooar t'aym dy yannoo ny reddyn shoh.</span> <span class="verse"><a name="25">25</a>Bashtey Ean, cre voish ve? veih niau, ny veih deiney? As loayr ad nyn mast' oc  hene, gra, My jir mayd, Veih niau; jir eshyn rooin, Cre'n-fa eisht nagh chred shiu  eh?</span> <span class="verse"><a name="26">26</a>Agh my jir mayd, Veih deiney; ta aggle orrin roish y pobble; son ta dy chooilley  ghooinney goaill Ean son phadeyr.</span> <span class="verse"><a name="27">27</a>As dreggyr ad Yeesey, as dooyrt ad, Cha vod mayd ginsh. As dooyrt eh roo, Chamoo  ta mish ginsh diuish, cre'n phooar t'aym, dy yannoo ny reddyn shoh.</span> <span class="verse"><a name="28">28</a>Agh cre ta shiu dy smooinaghtyn? Va dooinney dy row as daa vac echey, as haink  eh gys yn er-shinney, as dooyrt eh, Vac, Immee as obbree jiu ayns my gharey-feeyney.</span> <span class="verse"><a name="29">29</a>Dreggyr eshyn as dooyrt eh, Cha jem: agh ny lurg shen ghow eh arrys, as hie eh.</span> <span class="verse"><a name="30">30</a>As haink eh gys e vac saa, as loayr eh rish myrgeddin. As dreggyr eshyn, as dooyrt  eh, Hem, vainshter; as cha jagh eh.</span> <span class="verse"><a name="31">31</a>Quoi jeu shoh ny-neesht ren aigney e ayrey? Dooyrt adsyn rish, Yn mac shinney.  Dooyrt Yeesey roo, Dy firrinagh ta mee gra riu, dy jed ny publicanee as ny drogh.  vraane stiagh ayns reeriaght Yee reue-ish.</span> <span class="verse"><a name="32">32</a>Son haink Ean hiuish ayns raad y chairys, as cha chred shiu eh: agh chred ny  publicanee as ny drogh-vraane eh. As ga dy vaik shiu shoh, cha ghow shiu arrys ny  lurg shen, dy chredjal ayn.</span> <span class="verse"><a name="33">33</a>Eaisht-jee rish coraa-dorraghey elley: Va fer-thie dy row ren garey-feeyney  y hoiaghey, as ren eh cleigh y yannoo mysh, as chleiy eh press-feeyney ayn, as hrog  eh toor, as hoie eh eh rish tannys, as hie eh gys cheer foddey.</span> <span class="verse"><a name="34">34</a>As tra va earish ny mess tayrn er-gerrey, hug eh e ir-vooinjerey gys y tannys,  dy gheddyn jeh'n mess echey.</span> <span class="verse"><a name="35">35</a>As ghow yn tannys e ir-vooinjerey, as woaill ad fer, as varr ad fer elley, as  chlagh ad fer elley.</span> <span class="verse"><a name="36">36</a>Reesht hug eh magh sharvaantyn elley ny s'lhee na'n chied eallagh: as ghell ad  roosyn er yn aght cheddin.</span> <span class="verse"><a name="37">37</a>Agh er-jerrey ooilley hug eh huc e vac, gra, Bee ad arrymagh da my vac.</span> <span class="verse"><a name="38">38</a>Agh tra honnick y tannys yn mac dooyrt ad nyn mast' oc hene, Shoh'n eirey, tar-jee,  lhig dooin eh y varroo, as bee'n eiraght echey lhien hene.</span> <span class="verse"><a name="39">39</a>As ghow ad eh, as hilg ad eh magh ass y gharey-feeyney, as varr ad eh.</span> <span class="verse"><a name="40">40</a>Tra hig er-y-fa shen Chiarn y gharey-feeyney, Cre nee eh rish yn tannys shen?</span> <span class="verse"><a name="41">41</a>Dooyrt adsyn rish, Stroie-ee eh fegooish myghin ny drogh-gheiney shen, as nee  eh soiaghey yn garey-feeyney rish tannys elley, livrey-ys ny messyn da ayns nyn imbagh  cooie.</span> <span class="verse"><a name="42">42</a>Dooyrt Yeesey roo, Nagh lhaih shiu rieau ayns goo Yee, Yn chlagh ren ny masoonee  y vee-lowal, ta'n chlagh cheddin er jeet dy ve yn ard-chlagh chorneilagh: shoh jannoo  yn Chiarn, as te yindyssagh ayns ny sooillyn ainyn?</span> <span class="verse"><a name="43">43</a>Shen-y-fa ta mish gra riu, Dy bee reeriaght Yee er ny ghoaill veue-ish, as er  ny choyrt da ashoon ymmyrkys magh yn mess echey.</span> <span class="verse"><a name="44">44</a>As quoi-erbee huittys er y chlagh shen bee eh er ny vroo: agh er quoi-erbee huittys  y chlagh shen, nee ee cha meen as joan jeh.</span> <span class="verse"><a name="45">45</a>As tra va ny ard-saggyrtyn as ny Phariseeyn erreish ny coraaghyn-dorraghey echey  y chlashtyn, dennee ad dy nee jeusyn v'eh loayrt.</span> <span class="verse"><a name="46">46</a>Agh tra v'ad shleeuit er goaill eh v'ad ayns aggle roish y pobble, er-yn-oyr  dy row ad jeeaghyn er dy ve ny adeyr.</span> </p></div</div></div></body></html>