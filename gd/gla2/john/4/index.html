<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/john/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/john">John</a> &gt <strong>Chapter 4</strong></div><p><span class="verse"><a name="1">1</a>TRA va fys ec y Chiarn er-y-fa shen, kys va ny Phariseeyn er chlashtyn dy row Yeesey jannoo as bashtey ny sliee dy eiyrtyssee na va Ean.</span> <span class="verse"><a name="2">2</a>(Ga nagh row Yeesey hene bashtey, agh e ynseydee)</span> <span class="verse"><a name="3">3</a>Daag eh Judea, as jimmee eh reesht gys Galilee.</span> <span class="verse"><a name="4">4</a>As beign da goll trooid Samaria.</span> <span class="verse"><a name="5">5</a>Eisht haink eh gys ard-valley dy Samaria, ta enmyssit Sychar, er-gerrey da'n pheesh dy halloo hug Jacob da e vac Joseph.</span> <span class="verse"><a name="6">6</a>Nish va chibbyr Yacob ayns shen. Myr va Yeesey er-y-fa shen skee lesh e yurnah, hoie eh sheese ayns shen liorish y chibbyr: as ve mysh y cheyoo oor.</span> <span class="verse"><a name="7">7</a>Haink ben dy Samaria dy hayrn ushtey: dooyrt Yeesey r'ee, Cur dou jough.</span> <span class="verse"><a name="8">8</a>Son va ny ostyllyn er n'gholl gys y valley dy chionnaghey beaghey.</span> <span class="verse"><a name="9">9</a>Eisht dooyrt y ven dy Samaria rish,Kys dy vel uss, ta dty Hew, shirrey jough orrym's, ta my ven dy Samaria? son cha vel veg y dellal ec ny Hewnyn rish ny Samaritanee.</span> <span class="verse"><a name="10">10</a>Dreggyr Yeesey, as dooyrt eh r'ee, Dy beagh fys ayd's er gioot Yee, as quoi eh ta gra rhyt, Cur jough dou! veagh oo er hirrey ersyn, as veagh eh er chur dhyt ushtey bio.</span> <span class="verse"><a name="11">11</a>Dooyrt y ven rish, Vainshter, cha vel red erbee ayd dy hayrn lesh, as ta'n chibbyr dowin: cre voish eisht ta'n ushtey bio shen ayd?</span> <span class="verse"><a name="12">12</a>Vel uss ny s'ooasle na'n ayr ain Jacob, hug dooin y chibbyr shoh, as diu j'ee eh hene, as e chloan, as y maase echey?</span> <span class="verse"><a name="13">13</a>Dreggyr Yeesey as dooyrt eh r'ee, Quoi-erbee iu-ys jeh'n ushtey shoh bee eh paagh reesht:</span> <span class="verse"><a name="14">14</a>Agh quoi-erbee iu-ys jeh'n ushtey ver-yms da, cha bee eh dy bragh paagh: agh bee yn ushtey ver-ym da ny farrane ushtey ayn nee geill gys y vea ta dy bragh farraghtyn.</span> <span class="verse"><a name="15">15</a>Dooyrt y ven rish, Vainshter, cur dooys yn ushtey shoh, nagh bee'm paagh, as nagh jig-ym ayns shoh dy hayrn.</span> <span class="verse"><a name="16">16</a>Dooyrt Yeesey r'ee, Immee as eie er dty heshey, as tar ayns shoh.</span> <span class="verse"><a name="17">17</a>Dreggyr y ven as dooyrt ee, Cha vel sheshey aym. Dooyrt Yeesey r'ee, t'ou er ghra dy mie, Cha vel sheshey aym:</span> <span class="verse"><a name="18">18</a>Son ta queig deiney er ny ve ayd, as eshyn t'ayd nish, cha nee dty heshey-poost eh: ayns shen t'ou er ghra yn irriney,</span> <span class="verse"><a name="19">19</a>Dooyrt y ven rish, Vainshter, ta mee cur tastey dy nee phadeyr oo.</span> <span class="verse"><a name="20">20</a>Ren ny ayraghyn ain ooashlaghey Jee er y clieau shoh; as ta shiuish gra, dy nee ayns Jerusalem ta'n boayl raad lhisagh sleih ooashlaghey.</span> <span class="verse"><a name="21">21</a>Dooyrt Yeesey r'ee, Ven, cred mish, ta'n oor cheet tra nagh jean shiu er y clieau shoh, ny foast ec Jerusalem ooashley 'choyrt da'n Ayr.</span> <span class="verse"><a name="22">22</a>Ta shiuish cur ooashley da, cha s'eu cre: ta fys ainyn cre ta shin cur ooashley da; son ta saualtys jeh ny Hewnyn.</span> <span class="verse"><a name="23">23</a>Agh ta'n oor cheet, as nish ayn dy jean ny ooashleyderyn firrinagh ooashlaghey yn Ayr ayns Spyrryd as ayns firrinys: son ta'n Ayr shirrey nyn lheid oc shoh dy chur ooashley da.</span> <span class="verse"><a name="24">24</a>Ta Jee ny Spyrryd, as shegin dauesyn ta ooashlaghey eh, ooashley y choyrt da ayns Spyrryd as ayns firrinys.</span> <span class="verse"><a name="25">25</a>Dooyrt y ven rish, Ta fys aym dy vel Messias cheet ta enmyssit Creest: tra hig eshyn, inshee eh dooin dy chooilley nhee.</span> <span class="verse"><a name="26">26</a>Dooyrt Yeesey r'ee, She mish ta loayrt rhyt eh shen.</span> <span class="verse"><a name="27">27</a>As er shen haink e ostyllyn, as ghow ad yindys dy row eh taggloo rish y ven: foast cha dooyrt dooinney erbee, Cre t'ou dy hirrey? ny, Cre'n-fa t'ou taggloo r'ee?</span> <span class="verse"><a name="28">28</a>Daag yn ven eisht yn saagh-ushtey eck, as hie ee rhymbee gys y valley, as dooyrt ee rish ny deiney</span> <span class="verse"><a name="29">29</a>Tarjee as hee shiu dooinney t'er n'insh dou ooilley ny ren mee rieau: nagh nee shoh yn Creest?</span> <span class="verse"><a name="30">30</a>Eisht hie ad magh ass y valley as haink ad huggey.</span> <span class="verse"><a name="31">31</a>Ayns y traa shen ghuee e ostyllyn er, gra, Vainshter, gow beaghey.</span> <span class="verse"><a name="32">32</a>Agh dooyrt eshyn roo, Ta bee aym's dy ee nagh vel fys euish er.</span> <span class="verse"><a name="33">33</a>Shen-y-fa dooyrt ny ostyllyn yn derrey yeh rish y jeh elley, Vel dooinney erbee er chur lesh nhee erbee huggey dy ee?</span> <span class="verse"><a name="34">34</a>Dooyrt Yeesey roo, Yn beaghey aym's eh, dy yannoo yn aigney echeysyn t'er my choyrt, as dy chooilleeney yn obbyr echey.</span> <span class="verse"><a name="35">35</a>Nagh vel shiu gra, dy vel kiare meeghyn foast, as eisht ta'n fouyr cheet? cur-my ner ta mish gra riu, Trog-jee seose nyn sooillyn, as jeeagh-jee er ny magheryn; son t'ad bane hannah son y fouyr.</span> <span class="verse"><a name="36">36</a>As ta'n beaynee geddyn faill, as chaglym mess gys y vea veayn: dy vod chammah yn correyder as y beaynee boggey y ghoaill cooidjagh.</span> <span class="verse"><a name="37">37</a>As ayns shoh ta'n raa shen firrinagh, Ta fer cuirr, as fer elley buinn.</span> <span class="verse"><a name="38">38</a>Hug mish shiu magh dy vuinn cooid nagh ren shiu y laboragh: ta deiney elley er laboragh, as ta shiuish er gholl stiagh er y laboraght oc.</span> <span class="verse"><a name="39">39</a>As ren ymmodee jeh Samaritanee yn ard-valley shen credjal ayn, kyndagh rish raa yn ven, ren feanish y ymmyrkey, Dinsh eh dou ooilley ny ren mee rieau.</span> <span class="verse"><a name="40">40</a>Myr shoh tra va ny Samaritanee el jeet huggey, ghuee ad er, eh dy uirriaght maroo: as duirree eh ayns shen daa laa.</span> <span class="verse"><a name="41">41</a>As ren ymmodee elley credjal ayn e coontey e ghoo hene;</span> <span class="verse"><a name="42">42</a>As dooyrt ad rish y ven, Nish ta shin credjal, cha nee son y raa ayd's; son ta shiu hene er chlashtyn eh, as ta fys ain, dy nee shoh dy jarroo yn Creest Saualtagh y theihll.</span> <span class="verse"><a name="43">43</a>Nish lurg daa laa jimmee eh veih shen, as hie eh roish gys Galilee:</span> <span class="verse"><a name="44">44</a>Son ren Yeesey hene feanish y ymmyrkey, nagh vel ooashley ec phadeyr ayns e heer hene,</span> <span class="verse"><a name="45">45</a>Tra v'eh eisht er jeet gys Galilee, ren ny Galileanee mooar jeh, liorish dy row ad er vakin ooilley ny ren eh ec Jerusalem, ec y feailley: son v'adsyn er ve ec y feailley.</span> <span class="verse"><a name="46">46</a>Myr shen haink Yeesey reesht gys Cana ayns Galilee, raad v'eh er hyndaa yn ushtey gys feeyn. As va chiarn dy row, va'n mac echey ching ec Capernaum.</span> <span class="verse"><a name="47">47</a>Tra cheayll eh dy row Yeesey er jeet veih Judea gys Galilee, hie eh huggey, as ghuee eh er, eh dy heet neose dy lheihys e vac: son v'eh raad y vaaish.</span> <span class="verse"><a name="48">48</a>Eisht dooyrt Yeesey rish, Mannagh vaik shiu cowraghyn as yindyssyn, cha jean shiu credjal.</span> <span class="verse"><a name="49">49</a>Dooyrt y chiarn rish, Vainshter, tar neose roish my vow my lhiannoo baase.</span> <span class="verse"><a name="50">50</a>Dooyrt Yeesey rish, Immee royd; ta dty vac bio. As chred y dooinney yn ockle va Yeesey er loayrt rish, as hie eh roish.</span> <span class="verse"><a name="51">51</a>As tra v'eh nish goll sheese, haink ny sharvaantyn echey ny whail, as dinsh ad da, gra, Ta dty vac bio.</span> <span class="verse"><a name="52">52</a>Eisht denee eh jeu cre'n oor ren eh toshiaght dy choural: as dooyrt ad rish, Jea ec y chiaghtoo oor daag y chiassaghey eh.</span> <span class="verse"><a name="53">53</a>Myr shen va fys ec yn ayr dy nee ayns yn oor cheddin va Yeesey er ghra rish, Ta dty vac bio; as ren eh-hene credjal as ooilley e hie.</span> <span class="verse"><a name="54">54</a>Shoh neesht yn nah virril ren Yeesey, tra v'eh er jeet veih Judea gys Galilee.</span> </p></div</div></div></body></html>