<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/john/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/john">John</a> &gt <strong>Chapter 10</strong></div><p><span class="verse"><a name="1">1</a>Dy firrinagh firrinagh ta mee gra riu, Eshyn nagh vel goll stiagh er y dorrys ayns bwoaillee ny geyrragh, agh ta drappal seose er aght ennagh elley, t'eh shen ny vaarliagh as ny roosteyr.</span> <span class="verse"><a name="2">2</a>Agh eshyn ta goll stiagh er y dorrys, ta'n fer cheddin bochilley ny geyrragh.</span> <span class="verse"><a name="3">3</a>Dasyn ta'n dorrysser fosley; as ta ny kirree clashtyn e choraa: as t'eh geamagh er e chirree hene lurg nyn ennym, as dy leeideil ad magh.</span> <span class="verse"><a name="4">4</a>As tra t'eh cur magh e chirree hene, t'eh goll rhymboo, as ta ny kirree geiyrt er: son ta enney oc er e choraa.</span> <span class="verse"><a name="5">5</a>As joarree cha n'eiyr ad er, agh roie ee ad er-chea veih: son cha vel enney oc er coraa joarree.</span> <span class="verse"><a name="6">6</a>Yn coraa-dorraghey shoh loayr Yeesey roo: agh cha hoig ad shen ny v'eh er loayrt roo.</span> <span class="verse"><a name="7">7</a>Eisht dooyrt Yeesey roo reesht, Dy firrinagh firrinagh ta mee gra riu, Mish dorrys ny geyrragh.</span> <span class="verse"><a name="8">8</a>Ta ooilley ny haink roym's, nyn maarlee as nyn roosteyryn: agh cha dug ny kirree geill daue.</span> <span class="verse"><a name="9">9</a>Mish y dorrys: liorym's my ta dooinney erbee goll stiagh, bee eh er ny hauail, as hed eh stiagh as magh, as yiow eh fassaghey.</span> <span class="verse"><a name="10">10</a>Cha vel y maarliagh cheet agh dy gheid, as dy varroo as dy stroie: haink mish dy voddagh bea y ve oc, as dy voddagh eh y ve oc ayns mooarane palchey.</span> <span class="verse"><a name="11">11</a>Mish y bochilley mie: ta'n bochilley mie cur e vioys son ny kirree.</span> <span class="verse"><a name="12">12</a>Agh eshyn ta failt, as cha nee yn bochilley hene, as nagh vel ny kirree lesh hene, t'eh fakin yn moddey-oaldey cheet, as t'eh faagail ny kirree, as roie er-chea: as ta'n moddey-oaldey dyn dayrtyn ad, as skeayley ny kirree.</span> <span class="verse"><a name="13">13</a>Ta fer-ny-failley chea, er-y-fa dy nee fer-failt eh, as nagh mooar-lesh son ny kirree.</span> <span class="verse"><a name="14">14</a>Mish y bochilley mie, as ta enney aym er my chirree, as ta enney ocsyn orrym's.</span> <span class="verse"><a name="15">15</a>Myr ta enney ec yn Ayr orrym's, shen myr ta enney aym's er yn Ayr: as ta mee scarrey rish my vioys son ny kirree.</span> <span class="verse"><a name="16">16</a>As kirree elley t'aym, nagh vel jeh'n woaillee shoh: ad shen neesht shegin dou y chur lhiam, as cluinnee ad my choraa; as bee un woaillee ayn, as un vochilley.</span> <span class="verse"><a name="17">17</a>Shen-y-fa ta my Ayr graihagh orrym's, er-yn-oyr dy vel mee scarrey rish my vioys, dy voddym y ghoaill reesht eh.</span> <span class="verse"><a name="18">18</a>Cha vel dooinney erbee dy ghoaill voym eh, agh m'aigney hene eh dy scarrey rish: Ta pooar aym dy scarrey rish, as ta pooar aym dy ghoaill reesht eh. Yn sarey shoh hooar mee veih my Ayr.</span> <span class="verse"><a name="19">19</a>Va streeu er-y-fa shen reesht mastey ny Hewnyn son ny raaghyn shoh.</span> <span class="verse"><a name="20">20</a>As dooyrt ymmodee jeu, Ta drogh spyrryd ayn, as t'eh ass e cheeayl; cre'n-fa ta shiu geaishtagh rish?</span> <span class="verse"><a name="21">21</a>Dooyrt feallagh elley, Cha vel ad shoh goan fer ta drogh-spyrryd ayn: Vod drogh spyrryd sooillyn ny doail y osley?</span> <span class="verse"><a name="22">22</a>As haghyr shoh ec Jerusalem, ec feailley casherickey yn chiamble; as nish va'n geurey.</span> <span class="verse"><a name="23">23</a>As va Yeesey shooyl ayns y chiamble ayns porch Solomon.</span> <span class="verse"><a name="24">24</a>Eisht haink ny Hewnyn mygeayrt-y-mysh, as dooyrt ad rish, Caid t'ou freayll shin fo mee-ourys? My she yn Creest oo, insh dooin dy ynrick.</span> <span class="verse"><a name="25">25</a>Dreggyr Yeesey ad, Ta mee er n'insh diu hannah, as cha ren shiu my chredjal: ta ny obbraghyn ta mee dy yannoo ayns ennym my Ayrey gymmyrkey fenish jee'm.</span> <span class="verse"><a name="26">26</a>Agh cha vel shiuish credjal; er-yn-oyr nagh vel shiu jeh my hioltane, myr dooyrt mee riu.</span> <span class="verse"><a name="27">27</a>Ta my chirree clashtyn my choraa, as ta enney aym orroo, as eiyree ad orrym.</span> <span class="verse"><a name="28">28</a>As ta mee cur daue yn vea veayn, as cha jean ad dy bragh cherraghtyn, as cha n'ghow fer erbee ad ass my laue er-niart.</span> <span class="verse"><a name="29">29</a>Ta my Ayr hug dou ad, pooaral erskyn ooilley: as cha jarg fer erbee y ghoaill ad ass laue my Ayrey.</span> <span class="verse"><a name="30">30</a>Ta mish as my Ayr unnane.</span> <span class="verse"><a name="31">31</a>Eisht hrog ny Hewnyn claghyn reesht dy chlaghey eh.</span> <span class="verse"><a name="32">32</a>Dreggyr Yeesey ad, Shimmey yn obbyr vie ta mee er hoilshaghey diu veih my Ayr; son quoi j'eh ny obbraghyn cheddin ta shiu ry-hoi m'y chlaghey?</span> <span class="verse"><a name="33">33</a>Dreggyr ny Hewnyn eh, gra, Son obbyr vie cha vel shin dy dty chlaghey; agh son goan-mollaghtagh, as er-yn-oyr dy vel uss, ta dty ghooinney, jannoo oo hene Jee.</span> <span class="verse"><a name="34">34</a>Dreggyr Yeesey ad, Nagh vel eh scruit ayns y leigh eu, Dooyrt mee, She Jeeghyn shiu?</span> <span class="verse"><a name="35">35</a>My t'eh genmys adsyn Jeeghyn, dauesyn va goo Yee er ny choyrt, as nagh vod y scriptyr v'er ny rassey:</span> <span class="verse"><a name="36">36</a>Vel shiu gra mychionesyn ta'n Ayr er chasherickey, as er choyrt gys y theihll, T'ou loayrt goan-mollaghtagh; er-yn-oyr dy dooyrt mee, She Mac Yee mee?</span> <span class="verse"><a name="37">37</a>Mannagh vel mee jannoo obbraghyn m'Ayrey, ny cred-jee mee.</span> <span class="verse"><a name="38">38</a>Agh my ta mee jannoo ad, ga nagh gred shiu mish, cred-jee ny obbraghyn: dy vod shiu toiggal as credjal, dy vel yn Ayr aynym's, as mish aynsyn.</span> <span class="verse"><a name="39">39</a>Er shoh v'ad reesht son y ghoaill eh: agh chossyn eh ass nyn laueyn</span> <span class="verse"><a name="40">40</a>As hie eh roish reesht er cheu elley dy Yordan, gys y boayl raad ren Ean hoshiaght bashtey; as duirree eh ayns shen.</span> <span class="verse"><a name="41">41</a>As va ymmodee cheet huggey, as gra, Cha ren Ean mirril erbee: agh va dy chooilley nhee loayr Ean jeh'n dooinney shoh firrinagh.</span> <span class="verse"><a name="42">42</a>As ren ymmodee credjal ayn ayns shen.</span> </p></div</div></div></body></html>