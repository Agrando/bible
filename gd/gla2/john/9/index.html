<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/john/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/john">John</a> &gt <strong>Chapter 9</strong></div><p><span class="verse"><a name="1">1</a>AS myr va Yeesey goll shaghey, honnick eh dooinney v'er ny ruggey doal.</span> <span class="verse"><a name="2">2</a>As denee e ostyllyn jeh, gra, Vainshter quoi ren peccah, eh shoh ny e ayr as e voir, dy row eh er ny ruggey doal?</span> <span class="verse"><a name="3">3</a>Dreggyr Yeesey, Cha nee son peccah dy ren eh shoh, ny e ayr as e voir: agh dy vod dagh obbraghyn Yee v'er nyn soilshaghey magh ayn.</span> <span class="verse"><a name="4">4</a>Shegin dooys gobbraghey ny obbraghyn echeysyn t'er my choyrt, choud as ta'n laa ayn: ta'n oie cheet tra nagh vod dooinney erbee gobbraghey.</span> <span class="verse"><a name="5">5</a>Choud as ta mee ayns y theihll, mee soilshey yn theihll.</span> <span class="verse"><a name="6">6</a>Tra v'eh erreish shoh y loayrt, cheau eh shelley er y thalloo, as ren eh cray jeh'n shelley, as hug eh yn chray rish sooillyn y dooinney doal.</span> <span class="verse"><a name="7">7</a>As dooyrt eh rish, Immee as oonlee oo hene ayns poyll Siloam (ta shen 'sy ghlare ainyn, Er ny choyrt) Hie eh roish er-y-fa shen, as doonlee eh eh-hene, as haink eh as e hoilshey echey.</span> <span class="verse"><a name="8">8</a>Dooyrt ny naboonyn er-y-fa shen, as adsyn va roie er vakin eh dy row eh doal, Nagh nee shoh eshyn boallagh soie shirrey jeirk ?</span> <span class="verse"><a name="9">9</a>Dooyrt paart, She shoh eh: dooyrt feallagh elley, T'eh goll-rish: agh dooyrt eh hene, She mish eh.</span> <span class="verse"><a name="10">10</a>Shen y fa dooyrt aa rish, Kys va dty hooillyn er nyn vosley?</span> <span class="verse"><a name="11">11</a>Dreggyr eshyn as dooyrt eh, Ren dooinney va enmyssit Yeesey, cray, as hug eh rish my hooillyn eh, as dooyrt eh rhym, Immee gys poyll Siloam, as oolee oo hene: as hie mee, as doonlee mee mee-hene, as hooar mee my hoilshey.</span> <span class="verse"><a name="12">12</a>Eisht dooyrt ad rish, Cre vel eh? Dooyrt eshyn, Cha s'aym.</span> <span class="verse"><a name="13">13</a>Hug ad lhieu gys ny Phariseeyn eshyn va roish shen doal.</span> <span class="verse"><a name="14">14</a>As she er y doonaght va Yeesey er n'yannoo yn chray, as er vosley ny sooillyn echey.</span> <span class="verse"><a name="15">15</a>Eisht denee ny Phariseeyn jeh reesht, kys v'eh er gheddyn e hoilshey. Dooyrt eh roo, Hug eh cray er my hooillyn, as doonlee mee, as ta mee fakin.</span> <span class="verse"><a name="16">16</a>Shen-y-fa dooyrt paart jeh ny Phariseeyn, Cha vel y dooinney shoh veih Jee, er-yn-oyr nagh vel eh freayll yn doonaght. Dooyrt feallagh elley, Kys oddys dooinney ta ny ghrogh-yantagh lheid ny mirrilyn y yannoo? As va streeu nyn mast' oc.</span> <span class="verse"><a name="17">17</a>Dooyrt ad rish y dooinney doal reesht, Cre t'ou uss dy ghra my-e-chione, dy doshil eh dty hooillyn? Dooyrt eh, She phadeyr eh.</span> <span class="verse"><a name="18">18</a>Agh cha ren ny Hewnyn credjal mychione echey, dy row eh er ve doal, as dy dooar eh e hoilshey reesht, derrey deie ad er yn ayr as yn voir echeysyn v'er gheddyn e hoilshey.</span> <span class="verse"><a name="19">19</a>As denee ad jeu, gra, Nee shoh yn mac euish, ta shiu gra va er ny ruggey doal? kys eisht t'eh nish fakin?</span> <span class="verse"><a name="20">20</a>Dreggyr e ayr as e voir ad, gra, Ta fys ain dy nee shoh yn mac ain, as dy row eh er ny ruggey doal:</span> <span class="verse"><a name="21">21</a>Agh kys t'eh nish fakin, cha s'ain; ny quoi t'er vosley ny sooillyn echey, cha vel fys ain: t'eh ec eash, fenee-jee jehsyn, loayree eh er e hon hene.</span> <span class="verse"><a name="22">22</a>Ny goan shoh loayr e ayr as e voir, son dy row ad ayns aggle roish ny Hewnyn: son va ny Hewnyn er choardail hannah, my ghoghe dooinney erbee rish dy nee eh va'n Creest, dy beagh eh er ny ghiarey magh ass y synagogue.</span> <span class="verse"><a name="23">23</a>Shen-y-fa dooyrt yn ayr as y voir echey, T'eh ec eash, fenee-jee jeh hene.</span> <span class="verse"><a name="24">24</a>Eisht deie ad reesht er y dooinney v'er ny ve doal, as dooyrt ad rish, Cur y moylley da Jee: ta fys ain dy nee drogh-ghooinney eh shoh.</span> <span class="verse"><a name="25">25</a>Dreggyr eshyn, as dooyrt eh, Cha s'aym's dy nee drogh-ghooinney eh: un red ta fys aym er, dy row mee doal, as nish dy vel my hoilshey aym.</span> <span class="verse"><a name="26">26</a>Eisht dooyrt ad rish reesht, Cre ren eh rhyt? kys doshil eh dty hooillyn?</span> <span class="verse"><a name="27">27</a>Dreggyr eshyn ad, Ta mee er n'insh diu hannah, as cha dug shiu geill: cre'n-fa bailliu y chlashtyn reesht eh? vel shiuish myrgeddin son goaill-rish yn ynsagh echeysyn?</span> <span class="verse"><a name="28">28</a>Eisht doltooan ad eh, as dooyrt ad, T'ou uss 'syn ynsaghey echeysyn: agh ta shinyn ayns ynsaghey Voses.</span> <span class="verse"><a name="29">29</a>Ta fys ain dy loayr Jee rish Moses: agh son eh shoh, cha s'ain cre veih t'eh.</span> <span class="verse"><a name="30">30</a>Dreggyr y dooinney as dooyrt eh roo, Ta shen red yindyssagh, nagh s'eu cre veih t'eh? as ny-yeih dy vel eh er vosley my hooillyn's.</span> <span class="verse"><a name="31">31</a>Nish ta fys ain nagh vel Jee cur clashtyn da drogh-yantee: agh my ta dooinney erbee cur ooashley da Jee, as jannoo e aigney, dasyn t'eh cur clashtyn.</span> <span class="verse"><a name="32">32</a>Er-dy hoshiaght y theihll cha row eh er ny chlashtyn dy doshil dooinney erbee sooillyn fer va er ny ruggey doal.</span> <span class="verse"><a name="33">33</a>Er-be dy vel y dooinney shoh veih Jee, cha voddagh eh nhee erbee y yannoo.</span> <span class="verse"><a name="34">34</a>Dreggyr ad as dooyrt ad rish, V'ou uss er dty ruggey ooilley cooidjagh ayns peccaghyn, as vel oo goaill ort dy ynsaghey shinyn? As ghiare ad magh eh.</span> <span class="verse"><a name="35">35</a>Cheayll Yeesey dy row ad er yiarey magh eh; as tra v'eh er gheddyn eh, dooyrt eh rish, Vel oo credjal ayns Mac Yee?</span> <span class="verse"><a name="36">36</a>Dreggyr eshyn as dooyrt eh, Quoi eh, Hiarn, dy voddym credjal ayn?</span> <span class="verse"><a name="37">37</a>As dooyrt Yeesey rish, T'ou chammah er vakin eh, as she eshyn eh ta taggloo rhyt.</span> <span class="verse"><a name="38">38</a>As dooyrt eh, Hiarn, ta mee credjal. As hug eh ooashley da.</span> <span class="verse"><a name="39">39</a>As dooyrt Yeesey, Son briwnys haink mish gys y theihll shoh: dy vod adsyn nagh vel fakin, fakin; as adsyn ta fakin, dy vod ad v'er nyn yannoo doal.</span> <span class="verse"><a name="40">40</a>As cheayll paart jeh ny Phariseeyn va marish ny goan shoh, as dooyrt ad rish, Vel shinyn doal neesht?</span> <span class="verse"><a name="41">41</a>Dooyrt Yeesey roo, Dy beagh shiu doal, cha beagh peccah eu: agh nish ta shiu gra, Ta shin fakin; shen-y-fa ta nyn beccah tannaghtyn erriu.</span> </p></div</div></div></body></html>