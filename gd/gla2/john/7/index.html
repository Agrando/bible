<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/john/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/john">John</a> &gt <strong>Chapter 7</strong></div><p><span class="verse"><a name="1">1</a>NY lurg shoh duirree Yeesey ayns Galillee: son cha row eh booiagh cummal ayns Judea, er-yn-oyr dy row ny Hewnyn shirrey eh y varroo.</span> <span class="verse"><a name="2">2</a>Nish va feailley cabbaneyn ny Hewnyn er-gerrey.</span> <span class="verse"><a name="3">3</a>Dooyrt e vraaraghyn er-y-fa shen rish, Faag y voayl shoh, as immee gys Judea, dy vod ny eiyrtee t'ayd ayns shen myrgeddin fakin ny obbraghyn t'ou dy yannoo.</span> <span class="verse"><a name="4">4</a>Son cha vel dooinney erbee freayll e obbraghyn follit, as eh-hene shirrey dy ve cronnal: My t'ou jannoo ny reddyn shoh soilshee oo hene da'n theihll.</span> <span class="verse"><a name="5">5</a>Son chamoo ren e vraaraghyn hene credjal ayn.</span> <span class="verse"><a name="6">6</a>Eisht dooyrt Yeesey roo, Cha vel my hraa's foast er jeet: agh ta'n traa euish dy kinjagh jesh diu.</span> <span class="verse"><a name="7">7</a>Cha vod y seihll dwoaie y chur diuish, agh dooys te cur dwoaie; er-yn-oyr dy vel mee gymmyrkey feanish jeh, dy vel ny obbraghyn echey olk.</span> <span class="verse"><a name="8">8</a>Immee-jee shiuish seose gys y feailley shoh: cha vel mish son goll seose foast gys y feailley shoh, er-yn-oyr nagh vel my hraa foast er jeet.</span> <span class="verse"><a name="9">9</a>Tra v'eh er ghra ny goan shoh roo duirree eh myr v'eh ayns Galilee.</span> <span class="verse"><a name="10">10</a>Agh tra va e vraaraghyn er gholl seose, eisht hie eshyn myrgeddin seose gys y feailley, cha nee dy foshlit, agh myr dy beagh eh dy follit.</span> <span class="verse"><a name="11">11</a>Eisht va ny Hewnyn briaght er e hon ec y feailley, as dooyrt ad, Cre vel eh?</span> <span class="verse"><a name="12">12</a>As va lane argane mastey yn pobble mychione echey: son va paart gra, She dooinney mie eh: as feallagh elley gra, Cha nee; agh t'eh molley yn pobble.</span> <span class="verse"><a name="13">13</a>Ny-yeih, cha loayr dooinney erbee dy foshlit jeh, goaill aggle roish ny Hewnyn.</span> <span class="verse"><a name="14">14</a>Nish mysh mean y feailley, hie Yeesey seose gys y chiamble, as dynsee eh.</span> <span class="verse"><a name="15">15</a>As ghow ny Hewnyn yindys, gra, Kys ta lheid yn ynsagh ec y dooinney shoh, nagh row eh-hene rieau ynsit?</span> <span class="verse"><a name="16">16</a>Dreggyr Yeesey ad, as dooyrt eh, Cha vel my ynsagh lhiam pene, agh leshyn t'er my choyrt.</span> <span class="verse"><a name="17">17</a>My vees dooinney erbee aggindagh yn aigney echeysyn y yannoo, yiow eh toiggal jeh'n ynsagh, nee veih Jee te, ny vel mee loayrt jee'm pene.</span> <span class="verse"><a name="18">18</a>Eshyn ta loayrt jeh hene, t'eh shirrey e ooashley hene: agh eshyn ta shirrey yn ooashley echeysyn t'er choyrt eh, t'eh shen firrinagh, as cha vel neu-chairys erbee ayn.</span> <span class="verse"><a name="19">19</a>Nagh dug Moses yn leigh diu, as cha vel fer j'iu freayll yn leigh? Cre'n-fa ta shiu shirrey my vioys y ghoaill?</span> <span class="verse"><a name="20">20</a>Dreggyr y pobble eh, as dooyrt ad, Ta drogh-spyrryd breagagh aynyd: Quoi ta shirrey dty vioys y ghoaill?</span> <span class="verse"><a name="21">21</a>Dreggyr Yeesey as dooyrt eh roo, Ta mish er n'yannoo yn un obbyr shoh, as ta shiu ooilley goaill yindys.</span> <span class="verse"><a name="22">22</a>Hug Moses er-y-fa shen yn giarey chymmylt diu, (cha nee son dy vel eh jeh Moses, agh jeh ny ayraghyn) as ta shiu er laa yn doonaght giarey-chymmylt dooinney.</span> <span class="verse"><a name="23">23</a>My ta dooinney er y doonaght goaill giarey chymmylt, son nagh bee leigh Voses er ny vrishey; vel shiuish jymmoosagh rhym's, son dy vel mee er n'yannoo dooinney ooilley magh slane er y doonaght?</span> <span class="verse"><a name="24">24</a>Ny jean-jee briwnys rere yn caslys, agh jean-jee briwnys cairagh.</span> <span class="verse"><a name="25">25</a>Eisht dooyrt paart jeusyn va veih Jerusalem, Nagh nee shoh eh t'ad shirrey dy varroo?</span> <span class="verse"><a name="26">26</a>Agh cur-my-ner, t'eh loayrt dy foshlit, as cha vel ad gra veg n'oi: vel dy jarroo fys ec ny firreill dy nee shoh yn Creest firrinagh?</span> <span class="verse"><a name="27">27</a>Ny-yeih ta enney ain er y dooinney shoh cre-voish t'eh: agh tra hig Creest, cha bee fys ec dooinney erbee cre-voish t'eh.</span> <span class="verse"><a name="28">28</a>Eisht deie Yeesey ayns y chiamble myr v'eh gynsaghey, gra, Ta chammah enney eu orrym's, aa ta fys eu cre-voish ta mee: as cha vel mish er jeet jee'm pene, agh t'eshyn t'er ny choyrt firrinagh, eshyn cha nione diu.</span> <span class="verse"><a name="29">29</a>Agh shione dooys eh, son ta mee veih, as t'eh er my choyrt.</span> <span class="verse"><a name="30">30</a>Eisht v'ad shirrey y ghoaill eh: agh cha dug dooinney erbee laue er, son nagh row yn oor echey foast er jeet.</span> <span class="verse"><a name="31">31</a>As ren ymmodee jeh'n pobble credjal ayn, as dooyrt ad, Tra hig Creest, jean eh ny shlee mirril na ad shoh ta'n dooinney shoh er n'yannoo?</span> <span class="verse"><a name="32">32</a>Cheayll ny Phariseeyn dy row yn pobble tallagh myr shoh my-e-chione: as hug ny  Phariseeyn as ny ard-saggyrtyn magh sidooryn dy ghoaill eh.</span> <span class="verse"><a name="33">33</a>Eisht dooyrt Yeesey roo, Foast tammylt beg ta mish meriu, as eisht ta mee goll huggeysyn t'er my choyrt.</span> <span class="verse"><a name="34">34</a>Shirree shiu mee agh cha vow shiu mee: as y raad ta mish, cha vod shiuish cheet.</span> <span class="verse"><a name="35">35</a>Eisht dooyrt ny Hewnyn nyn mast' oc hene, C'raad hed eh, nagh vow mayd eh? jed eh gys ny Hewnyn t'er nyn skeayley mastey ny Ashoonee, as adsyn y ynsaghey .</span> <span class="verse"><a name="36">36</a>Cre'n monney dy raa shoh t'eh er loayrt, Shirree shiu mee, agh cha vow shiu mee: as y raad ta mish cha vod shiuish cheet?</span> <span class="verse"><a name="37">37</a>Er y laa s'jerree, laa mooar ny feailley, hass Yeesey, as deie eh, gra, My ta dooinney erbee paagh, lhig da cheet hym's as giu.</span> <span class="verse"><a name="38">38</a>Eshyn ta credjal aynym's, myr ta'n scriptyr er ghra, Ass y chree echeysyn roieys strooanyn dy ushtey bio.</span> <span class="verse"><a name="39">39</a>(Agh shoh loayr eh jeh'n Spyrryd, v'adsyn va credjal ayn ry-hoi gheddyn: son cha row yn Spyrryd Noo foast er ny choyrt, er yn-oyr nagh row Yeesey foast er ny ghloyraghey.)</span> <span class="verse"><a name="40">40</a>Dooyrt ymmodee jeh'n phobble er-y fa shen, tra cheayll ad y raa shoh, Ayns firrinys shoh yn phadeyr.</span> <span class="verse"><a name="41">41</a>Dooyrt feallagh elley, She shoh yn Creest. Agh dooyrt paart, Jig Creest ass Galilee?</span> <span class="verse"><a name="42">42</a>Nagh vel y scriptyr er ghra, dy vel Creest dy heet jeh sluight Ghavid, as ass y balley Bethlehem, raad ruggyr David?</span> <span class="verse"><a name="43">43</a>Myr shen va streeu mastey'n pobble mychione echey.</span> <span class="verse"><a name="44">44</a>As va paart jeu son goaill eh; agh cha dug dooinney jeu laue er.</span> <span class="verse"><a name="45">45</a>Eisht haink ny sidooryn gys ny ard saggyrtyn as ny Phariseeyn, dooyrt roo, Cre'n-fa nagh dug shiu lhieu eh?</span> <span class="verse"><a name="46">46</a>Dreggyr ny sidooryn, Cha ren rieau dooinney loayrt myr y dooinney shoh.</span> <span class="verse"><a name="47">47</a>Eisht dreggyr ny Phariseeyn ad, Vel shiuish myrgeddin er nyn molley?</span> <span class="verse"><a name="48">48</a>Vel veg jeh ny fir-reill, as jeh ny Phariseeyn er chredjal ayn?</span> <span class="verse"><a name="49">49</a>Agh ta'n pobble shoh, nagh vel toiggal yn leigh, fo mollaght.</span> <span class="verse"><a name="50">50</a>Dooyrt Nicodemus roo (eh haink gys Yeesey ayns yn oie, v'eh fer jeusyn.)</span> <span class="verse"><a name="51">51</a>Vel y leigh ainyn deyrey dooinney erbee roish clashtyn y choyrt da, as prowal oc n'oi cre t'eh er n'yannoo?</span> <span class="verse"><a name="52">52</a>Dreggyr adsyn, as dooyrt ad rish, Nee ass Galilee t'ou uss myrgeddin? jean-jee ronsaghey as jeeaghyn: son cha vel phadeyr erbee er droggal ayns Galilee.</span> <span class="verse"><a name="53">53</a>As jimmee dy chooilley ghooinney roish gys e hie hene.</span> </p></div</div></div></body></html>