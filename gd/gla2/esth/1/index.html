<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/esth/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/esth">Esther</a> &gt <strong>Chapter 1</strong></div><p><span class="verse"><a name="1">1</a>Nish haink eh gy-kione ayns lhing Ahasuerus (shoh yn Ahasuerus shen ren reill  voish India eer gys Ethiopia, harrish shey-feed as shiaght rheamyn)</span> <span class="verse"><a name="2">2</a>Ayns ny laghyn shen, tra va ree Ahasuerus ny hoie er stoyl-reeoil e reeriaght,  va ayns Shushan yn phlaase reeoil,</span> <span class="verse"><a name="3">3</a>Ayns y trass vlein jeh e reill, ren eh cuirraghyn da ooilley e phrinceyn, as  e harvaantyn; pooaraghyn Phersia as Media, ard gheiney as princeyn ny rheamyn ec  y traa cheddin kionfenish.</span> <span class="verse"><a name="4">4</a>Tra hoilshee eh magh berchys e reeriaght ghloyroil, as onnor e ard-ooashley  reeoil, ymmodee laghyn, eer nuy-feed laa.</span> <span class="verse"><a name="5">5</a>As lurg da ny laghyn shoh ve harrish, ren y ree cuirraghyn da ooilley yn pobble  va ry-gheddyn ayns Shushan y phlaase, chammah da ard as injil son shiaght laa, ayns  cooyrtyn garey plaase y ree,</span> <span class="verse"><a name="6">6</a>Raad va curtanyn baney, geayney, as gorrym, sheeynt er coyrdyn dy heeidey purple,  lesh loopyn argid, as pillaryn marble: as nyn ynnydyn-soie dy airh, as argid, er  laare dy phurple, as gorrym, as bane, as doo,</span> <span class="verse"><a name="7">7</a>As hirveish ad jough orroo ayns siyn airhey (va ny siyn jeh dagh sorch) as palchey  dy feeyn reeoil, cooie rish stayd y ree.</span> <span class="verse"><a name="8">8</a>As va'n giu cordail rish y leigh, cha row fer erbee eginit: son shoh myr doardee  yn ree da ooilley fir-oik e hie, dy row dy chooilley ghooinney dy ghoaill myr baillish.</span> <span class="verse"><a name="9">9</a>Ren Vashti yn ven-rein myrgeddin cuirraghyn son ny mraane, ayns thie reeoil  Ahasuerus.</span> <span class="verse"><a name="10">10</a>Er y chiaghtoo laa, tra va cree yn ree gennal lesh feeyn, doardee eh Mehuman,  Biztha, Harboua, Bigtha, as Abagtha, Zethar, as Carcas, ny shiaght ard fir-oik, va  shirveish fenish Ahasuerus yn ree,</span> <span class="verse"><a name="11">11</a>Dy chur lhieu Vashti yn ven-rein kiongoyrt rish y ree, ceau yn attey reeoil  dy yeeaghyn da'n pobble as ny princeyn yn aalid eck, son v'ee feer aalin dy yeeaghyn  urree.</span> <span class="verse"><a name="12">12</a>Agh dob Vashti yn ven-rein dy heet er sarey yn ree liorish ny fir-oik: va'n  ree, er-y-fa shen, feer jymmoosagh, as ren e chorree lostey cheu-sthie jeh.</span> <span class="verse"><a name="13">13</a>Eisht dooyrt y ree rish ny deiney creeney, va toiggal cooishyn (son shoh va  cliaghtey yn ree dy ghoaill y choyrle ocsyn va tushtagh ayns leigh as briwnys:</span> <span class="verse"><a name="14">14</a>As ny ard-gheiney jeu shoh va Carshena, Shethar, Admatha, Tarshish, Meres,  Marsena, as Memucan, shiaght princeyn Phersia as Media, as fir-choyrlee kinjagh y  ree, as ayns ard phooar ayns y reeriaght).</span> <span class="verse"><a name="15">15</a>Cre nee mayd rish Vashti yn ven-rein cordail rish y leigh, er-yn-oyr nagh vel  ee er choyrt biallys da sarey yn ree Ahasuerus, liorish e hirveishee?</span> <span class="verse"><a name="16">16</a>As dreggyr Memucan ayns fenish y ree as ny princeyn, Cha nee da'n ree ny-lomarcan  ta'n ven-rein er n'yannoo aggair, agh myrgeddin da ooilley ny princeyn, as da ooilley  yn pobble t'ayns slane reeriaght ree Ahasuerus.</span> <span class="verse"><a name="17">17</a>Son shoh ta'n ven-rein er n'yannoo ayns clashtyn ooilley ny mraane, myr shen  dy jean ad beg y hoiaghey jeh ny deiney oc, tra hed y skeeal magh, Doardee ree Ahasuerus  Vashti yn ven-rein dy heet stiagh kiongoyrt rish, agh cha daink ee.</span> <span class="verse"><a name="18">18</a>Yn ansoor cheddin ver ooilley mraane seyr Phersia as Media nish, da ooilley  princeyn y ree, ta er chlashtyn jeh ymmyrkey yn ven-rein. As bee shoh oyr lane mee  viallys as anvea.</span> <span class="verse"><a name="19">19</a>My s'gooidsave lesh y ree, lhig da jannoo sarey reeoil, as lhig da ve scruit  mastey leighyn ny Persianee, as ny Medeyn, nagh bee er ny chaghlaa, nagh jig Vashti  arragh ayns fenish ree Ahasuerus, as lhig da'n ree stowal y stayd reeoil eck er unnane  elley ta ny share na ish.</span> <span class="verse"><a name="20">20</a>As tra vees sarey yn ree er ny ockley magh trooid e slane reeriaght (son s'mooar  te) ver ooilley ny mraane onnor da ny deiney oc, chammah ard as injil.</span> <span class="verse"><a name="21">21</a>As va'n choyrle mie ayns shilley yn ree, as ny princeyn, as ren y ree cordail  rish goan Vemucan:</span> <span class="verse"><a name="22">22</a>Son hug eh screeunyn trooid ooilley rheamyn y ree gys dy chooilley ard cordail  rish nyn aght screeuee, as gys dy chooilley phobble lurg nyn ghlare hene, dy row  dy chooilley ghooinney dy ymmyrkey reill ayns e hie hene, as dy beagh shoh er ny  ockley magh ayns glare dy chooilley phobble.</span> </p></div</div></div></body></html>