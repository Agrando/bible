<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/esth/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/esth">Esther</a> &gt <strong>Chapter 7</strong></div><p><span class="verse"><a name="1">1</a>Myr shen haink y ree as Haman gys ny cuirraghyn, marish Esther yn ven-rein.</span> <span class="verse"><a name="2">2</a>As dooyrt y ree reesht rish Esther er y nah laa, ec y yien-feeyney, Cre ta dty  yeearree, ven-rein Esther? as bee eh ayd: as cre ta dty aghin? as bee eh cooilleenit  gys eer yn derrey lieh jeh'n reeriaght.</span> <span class="verse"><a name="3">3</a>Eisht dreggyr Esther yn ven-rein, as dooyrt ee, My ta mee er gheddyn foayr ayns  dty hilley's, O ree, as my s'gooidsave lesh y ree, lhig da my vioys 've aym er my  accan, as my phobble er my aghin.</span> <span class="verse"><a name="4">4</a>Son ta shin creckit, mish as my phobble, dy ve stroit, dy ve coyrt gy-baase,  as dy herraghtyn: agh dy beagh shin creckit son deiney bondiaght, as mraane bondiaght,  cha beign er vosley my veeal, ga nagh voddagh y noid lhiasaghey 'yannoo da'n ree  son y coayll.</span> <span class="verse"><a name="5">5</a>Eisht dreggyr ree Ahasuerus, as dooyrt eh rish Esther yn ven-rein, Quoi eh-hene?  as c'raad t'eh sloys da ayns e chree dy yannoo shoh?</span> <span class="verse"><a name="6">6</a>As dooyrt Esther, Yn noid, as y tranlaasagh, yn Haman custey shoh: eisht huitt  aggle er Haman fenish y ree as y ven-rein.</span> <span class="verse"><a name="7">7</a>As dirree yn ree veih'n yien-feeyney ayns e eulys, as hie eh gys garey yn phlaase;  as hass Haman seose dy yannoo aghin son e vioys gys Esther yn ven-rein: son honnick  eh dy row olk kiarit n'oi liorish y ree.</span> <span class="verse"><a name="8">8</a>Eisht haink y ree ass garey yn phlaase gys room y yien-feeyney, as va Haman  er duittym er y chouch er va Esther ny soie. Eisht dooyrt y ree, Vel eh son goaill  er-egin yn ven-rein myrgeddin roish my hooillyn ayns my hie hene? Cha row yn fockle  ny sleaie ass beeal y ree nagh choodee ad eddin Haman.</span> <span class="verse"><a name="9">9</a>As dooyrt Harbonah, fer jeh shamyrderyn y ree, kiongoyrt rish y ree, Cur-my  ner ta'n chriy jeh jeih cubityn as da-eed er yrjid, va Haman er hroggal son Mordecai  v'er hoilshaghey yn olk va kiarit noi yn ree, ny hassoo roish thie Haman. Eisht dooyrt  y ree, Crogh-jee eh-hene er.</span> <span class="verse"><a name="10">10</a>Myr shen hrogh ad Haman er y chriy v'eh er chiarail son Mordecai. Eisht va  jymmoose y ree er ny veeinaghey.</span> </p></div</div></div></body></html>