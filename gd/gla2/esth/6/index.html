<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/esth/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/esth">Esther</a> &gt <strong>Chapter 6</strong></div><p><span class="verse"><a name="1">1</a>Er yn oie shen cha daink cadley er y ree, as doardee eh lioar recortyssyn y  reeriaght dy ve er ny choyrt, lesh huggey, as v'ad lhaiht ayns clashtyn y ree.</span> <span class="verse"><a name="2">2</a>As ve er ny gheddyn scruit, dy row Mordecai er hoilshaghey mychione Bigthana  as Teresh, jees jeh shamyrderyn y ree, va currym y dorrys orroo, hug nyn goyrle dy  cheilley dy chur ree Ahasuerus gy-baase.</span> <span class="verse"><a name="3">3</a>As dooyrt y ree, Lesh cre'n ooashley as onnor ta Mordecai er ny ve cooilleenit  son shoh? Eisht dooyrt fir-oik y ree va mygeayrt-y-mysh, Cha vel veg jeant er e hon.</span> <span class="verse"><a name="4">4</a>As dooyrt y ree, Quoi t'ayns y chooyrt? (nish va Haman er jeet gys y chooyrt  mooie jeh thie yn ree, dy loayrt rish y ree, son Mordecai dy ve croghit er y chriy  v'eh er chiarail ny chour.</span> <span class="verse"><a name="5">5</a>As dooyrt fir-oik y ree rish, Cur-my-ner ta Haman ny hassoo 'sy chooyrt. As  dooyrt y ree, Lhig da cheet stiagh.</span> <span class="verse"><a name="6">6</a>Er shoh haink Haman stiagh: as dooyrt y ree rish, Cre vees jeant rish y dooinney,  s'gooidsave lesh y ree dy hroggal gys y stayd smoo dy ard-ooashley? (nish smooinee  Haman ayns e chree, Quoi ayns smoo ghoghe y ree taitnys dy hroggal gys ard-ooashley  syrjey na mee hene?)</span> <span class="verse"><a name="7">7</a>As dreggyr Haman y ree, Da'n dooinney ta'n ree aggindagh dy hoilshaghey yn onnor  shoh,</span> <span class="verse"><a name="8">8</a>Lhig da'n coamrey reeoil, lheid as ta'n ree cliaghtey ceau, ve er ny choyrt  lesh, as cabbyl-markiagh y ree, as y crown reeoil t'er e chione:</span> <span class="verse"><a name="9">9</a>As lhig da'n coamrey shoh, as y cabbyl ve livreit da fer jeh princeyn s'ooasle  y ree, dy choamrey yn dooinney lesh, ayn ta'n ree er ghoaill taitnys dy hroggal gys  yn ard-ooashley shoh, as cur-jee lhieu eh markiagh trooid straidyn yn ard-valley,  as fockley magh roishyn, Shoh myr vees jeant son y dooinney s'gooidsave lesh y ree dy choamrey  lesh ooashley.</span> <span class="verse"><a name="10">10</a>Eisht dooyrt y ree rish Haman, Jean siyr, as gow yn coamrey, as y cabbyl, myr  t'ou hene er ghra, as jean eer myr shoh rish Mordecai yn Ew, ta ny hoie ec giat y  ree: ny lhig da veg ve faagit gyn jannoo jeh ny t'ou er ghra.</span> <span class="verse"><a name="11">11</a>Eisht ghow Haman yn coamrey as y cabbyl, as choamree eh Mordecai, as hug eh  lesh eh er mooin chabbyl trooid straidyn yn ard-valley, as ren eh fockley magh roish,  Myr shoh vees eh jeant rish y dooinney, ayn ta'n ree goaill taitnys dy hroggal yn  ard-ooashley shoh.</span> <span class="verse"><a name="12">12</a>As haink Mordecai reesht gys giat y ree: agh ren Haman siyr gys e hie, dobberan,  as lesh e chione coodit.</span> <span class="verse"><a name="13">13</a>As dinsh Haman da Zeresh e ven, as da ooilley e chaarjyn, dy chooilley nhee  v'er daghyrt da. Eisht dooyrt e gheiney creeney, as Zeresh e ven, rish, My ta Mordecai  jeh sluight ny Hewnyn, roishyn t'ou er n'yannoo toshiaght dy huittym, cha vod oo  cosney er, agh tuittee oo son shickyrys fosyn.</span> <span class="verse"><a name="14">14</a>As choud as v'ad foast loayrt rish, haink shamyrderyn y ree, as ayns siyr dy  chur lhieu Haman gys ny cuirraghyn va Esther er gheddyn aarloo.</span> </p></div</div></div></body></html>