<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/esth/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/esth">Esther</a> &gt <strong>Chapter 8</strong></div><p><span class="verse"><a name="1">1</a>Er y laa shen livrey ree Ahasuerus thie Haman noid ny Hewnyn, gys Esther yn  ven-rein: as haink Mordecai kionfenish y ree; son va Esther er hoilshaghey cre v'eh  jeeish.</span> <span class="verse"><a name="2">2</a>As ghow yn ree yn fainey v'eh er ghoaill voish Haman, as hug eh eh da Mordecai.  As hoie Esther Mordecai harrish thie Haman.</span> <span class="verse"><a name="3">3</a>As loayr Esther reesht fenish y ree, as huitt ee sheese ec e chassyn, as ghuee  ee lesh jeir, dy lhiettal olkys Haman yn Agagite, as e ghrogh choyrle va ayns e chree  noi</span> <span class="verse"><a name="4">4</a>As heeyn y ree magh yn lorg airh reeoil gys Esther. Er shoh dirree Esther, as  hass e kiongoyrt rish y ree:</span> <span class="verse"><a name="5">5</a>As dooyrt ee, My s'gooidsave lesh y ree, as my ta mee er gheddyn foayr ayns  e hilley, as my chooish cairagh kiongoyrt rish y ree, as mee hene pleasal ayns e  hooillyn, lhig da order 've jeant dy yannoo dyn bree ny screeunyn currit magh liorish  Haman mac Hammedatha yn Agagite, dy stroie ny Hewnyn t'ayns ooilley rheamyn y ree:</span> <span class="verse"><a name="6">6</a>Son kys oddym's surranse dy akin lheid y chragh dy heet er my phobble? ny kys  oddym's gymmyrkey toyrt-mow my chynney.</span> <span class="verse"><a name="7">7</a>Eisht dooyrt ree Ahasuerus rish Esther yn ven-rein, as rish Mordecai yn Ew,  Cur-my-ner, ta mee er livrey gys Esther thie Haman, as eh-hene t'ad er chroghey er  y chriy, son dy hrog eh e laue noi ny Hewnyn.</span> <span class="verse"><a name="8">8</a>Scrieu-jee myrgeddin ayns lieh ny Hewnyn, myr sailliu, ayns ennym y ree, as  seal-jee eh lesh fainey yn ree: son yn order ta scruit ayns ennym y ree, as sealit  lesh fainey yn ree, cha jig lesh dooinney er bee goll n'oi.</span> <span class="verse"><a name="9">9</a>Eisht va scrudeyryn y ree er nyn eam ec y traa cheddin 'sy trass vee (ta shen  yn vee Sivan) er y trass laa as feed jeh'n vee cheddin, as ve scruit (cordail rish  ooilley ny va Mordecai er harey) gys ny Hewnyn, as gys ny kiannoortyn, as ny briwnyn,  as fir reill ny cheeraghtyn, voish India gys Ethiopia, shey-feed as shiaght rheamyn,  gys dagh rheam cordail rish y scrieu oc hene, as gys dy chooilley phobble lurg nyn  ghlare, as gys ny Hewnyn cordail rish y scrieu, as y ghlare oc hene.</span> <span class="verse"><a name="10">10</a>As scrieu eh ayns ennym ree Ahasuerus, as seal eh eh lesh fainey yn ree, as  hug eh screeunyn lesh postyn er cabbil, as markee er muleyn, camelyn, as dromedareeyn  aegey:</span> <span class="verse"><a name="11">11</a>Lioroo va'n ree er lowal da ny Hewnyn, va ayns dy chooilley ard-valley, dy  haglym ad-hene cooidjagh, as dy hassoo son nyn mioys, dy stroie, dy varroo, as dy  choyrt mow slane pooar y pobble, as y rheam yinnagh soiagh orroo, chammah cloan veggey  as mraane, as dy ghoaill yn chooid oc son spooilley:</span> <span class="verse"><a name="12">12</a>Er un laa, ayns ooilley rheamyn ree Ahasuerus, ta shen dy ghra, er yn trass  laa yeig jeh'n nah vee yeig ta shen, yn vee Adar.</span> <span class="verse"><a name="13">13</a>Va copy jeh'n order son sarey dy ve er ny choyrt ayns dy chooilley rheam, focklit  magh gys dy chooilley phobble: as dy beagh ny Hewnyn aarloo ry-hoi yn laa shen, dy  ghoaill cooilleen er nyn noidyn:</span> <span class="verse"><a name="14">14</a>Myr shen hie ny postyn va markiagh er muleyn, as camelyn magh, ayns dy chooilley  hiyr, myr v'ad eginit liorish sarey yn ree; as va'n decree focklit magh ec Shushan  y phlaase.</span> <span class="verse"><a name="15">15</a>As hie Mordecai magh veih fenish y ree, ayns coamrey reeoil dy ghorrym as bane,  as lesh crown mooar dy airh, as lesh garmad sheeidey purple: as va ard-voggey as  gennallys trooid ooilley ard-valley Shushan:</span> <span class="verse"><a name="16">16</a>Va ec ny Hewnyn, soilshey, as gennallys, as boggey, as ooashley.</span> <span class="verse"><a name="17">17</a>As ayns dy chooilley rheam, as ayns dy chooilley ard-valley, raad erbee dy  daink sarey as decree yn ree, va boggey as gennallys, cuirraghyn as laa dy yien mie:  as haink ymmodee jeh pobble y cheer harrish gys credjue ny Hewnyn: as v'ad ayns aggle  roish ny Hewnyn.</span> </p></div</div></div></body></html>