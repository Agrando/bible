<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/gd/gla2/esth/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/gd">Gaelic</a> &gt; <a href="/gd/gla2">Gaelic Scripture (Manx Gaelic)</a> &gt; <a href="/gd/gla2/esth">Esther</a> &gt <strong>Chapter 5</strong></div><p><span class="verse"><a name="1">1</a>Nish haink eh gy-kione er y trass laa, dy dug Esther urree e coamrey reeoil,  as hass ee ayns y chooyrt sodjey stiagh jeh thie yn ree, jeeragh er thie yn ree:  as va'n ree ny hoie er e stoyl-reeoil ayns thie yn ree, jeeragh er giat y thie.</span> <span class="verse"><a name="2">2</a>As ve myr shen, tra honnick y ree Esther yn ven-rein shassoo ayns y chooyrt,  dy dooar ee foayr ayns e hilley: as heeyn y ree magh da Esther yn lorg airh reeoil  v'ayns e laue: myr shen hayrn Esther er gerrey, as venn ee rish kione y lorg-reeoil.</span> <span class="verse"><a name="3">3</a>Eisht dooyrt y ree, Cre ta dty yeearree, ven-rein Esther? as cre ta dty aghin?  bee eh eer er ny choyrt dhyt, gys derrey lieh yn reeriaght.</span> <span class="verse"><a name="4">4</a>As dreggyr Esther, My s'gooidsave lesh y ree, lhig da'n ree as Haman cheet yn  laa jiu gys ny cuirraghyn ta mec er chiarail er e hon.</span> <span class="verse"><a name="5">5</a>Eisht dooyrt y ree, ny lhig da Haman lhiggey shaghey dy yannoo myr ta Esther  er ghra: myr shen haink y ree as Haman gys ny cuirraghyn, va Esther er n'aarlaghey.</span> <span class="verse"><a name="6">6</a>As dooyrt y ree rish Esther, ec y yien feeyney, Cre ta dty accan? as bee eh  giallit dhyt: as cre ta dty yeearree? gys eer y derrey lieh jeh'n reeriaght, vees  eh cooilleenit.</span> <span class="verse"><a name="7">7</a>Eisht dreggyr Esther, as dooyrt ee, My accan, as my yeearree te;</span> <span class="verse"><a name="8">8</a>My ta mee er gheddyn foayr ayns shilley yn ree, as my s'gooidsave lesh y ree  dy yialdyn dou my accan, as dy chooilleeney my yeearree, lhig da'n ree as Haman cheet  gys y yien ta mee kiarail er nyn son, as neem's mairagh myr ta'n ree er ghra.</span> <span class="verse"><a name="9">9</a>Eisht hie Haman magh yn laa shen ayns ard-voggey, as gennallys e chree: agh  tra honnick Haman Mordecai ayns giat y ree, nagh hass eh seose, as nagh chroym eh  huggey, v'eh ayns farg dewil noi Mordecai.</span> <span class="verse"><a name="10">10</a>Ny-yeih, chum Haman er hene, as tra haink eh thie, hug eh fys er e chaarjyn,  as Zeresh e ven.</span> <span class="verse"><a name="11">11</a>As dinsh Haman daue mychione gloyr e verchys, as earroo mooar e chloan, as  ooilley yn ooashley va'n ree stowal er, as kys v'eh er hoiaghey seose eh erskyn ny  princeyn, as ard-gheiney yn ree.</span> <span class="verse"><a name="12">12</a>Dooyrt Haman ny sodjey, Cha ren Esther y ven-rein cuirrey dooinney erbee marish  y ree gys y yien v'ee er n'aarlaghey agh mee hene, as mairagh myrgeddin t'ee er m'y   chuirrey dy ve marish y ree.</span> <span class="verse"><a name="13">13</a>Ny-yeih cha vel ooilley shoh jannoo ven y vie dou, choud as ta mee fakin Mordecai  yn Ew ny hoie ec giat y ree.</span> <span class="verse"><a name="14">14</a>Eisht dooyrt Zeresh e ven, as ooilley e chaarjyn rish, Lhig da criy ve troggit  jeih cubityn as da-eed er yrjid, as mairagh  loayr uss rish y ree, son Mordecai dy  ve croghit er: eisht immee uss dy gennal marish y ree gys y yien. As by-laik lesh  Haman y choyrle shoh, as doardee eh criy dy ve jeant.</span> </p></div</div></div></body></html>