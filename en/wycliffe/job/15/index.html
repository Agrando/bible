<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/job/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/job">Job</a> &gt <strong>Chapter 15</strong></div><p><span class="verse"><a name="1">1</a>Forsothe Eliphat Themanytes answeride, and seide,</span> <span class="verse"><a name="2">2</a>Whether a wise man schal answere, as spekynge ayens the wynd, and schal fille his stomac with brennyng, `that is, ire?</span> <span class="verse"><a name="3">3</a>For thou repreuest hym bi wordis, which is not lijk thee, and thou spekist that, that spedith not to thee.</span> <span class="verse"><a name="4">4</a>As myche as is in thee, thou hast avoidid drede; and thou hast take awey preyeris bifor God.</span> <span class="verse"><a name="5">5</a>For wickidnesse hath tauyt thi mouth, and thou suest the tunge of blasfemeris.</span> <span class="verse"><a name="6">6</a>Thi tunge, and not Y, schal condempne thee, and thi lippis schulen answere thee.</span> <span class="verse"><a name="7">7</a>Whether thou art borun the firste man, and art formed bifor alle little hillis?</span> <span class="verse"><a name="8">8</a>Whether thou herdist the counsel of God, and his wisdom is lower than thou?</span> <span class="verse"><a name="9">9</a>What thing knowist thou, whiche we knowen not? What thing vndurstondist thou, whiche we witen not?</span> <span class="verse"><a name="10">10</a>Bothe wise men and elde, myche eldre than thi fadris, ben among vs.</span> <span class="verse"><a name="11">11</a>Whether it is greet, that God coumforte thee? But thi schrewid wordis forbeden this.</span> <span class="verse"><a name="12">12</a>What reisith thin herte thee, and thou as thenkynge grete thingis hast iyen astonyed?</span> <span class="verse"><a name="13">13</a>What bolneth thi spirit ayens God, that thou brynge forth of thi mouth siche wordis?</span> <span class="verse"><a name="14">14</a>What is a man, that he be with out wem, and that he borun of a womman appere iust?</span> <span class="verse"><a name="15">15</a>Lo! noon among hise seyntis is vnchaungable, and heuenes ben not cleene in his siyt.</span> <span class="verse"><a name="16">16</a>How myche more a man abhomynable and vnprofitable, that drynkith wickidnesse as water?</span> <span class="verse"><a name="17">17</a>I schal schewe to thee, here thou me; Y schal telle to thee that, that Y siy.</span> <span class="verse"><a name="18">18</a>Wise men knoulechen, and hiden not her fadris.</span> <span class="verse"><a name="19">19</a>To whiche aloone the erthe is youun, and an alien schal not passe bi hem.</span> <span class="verse"><a name="20">20</a>A wickid man is proud in alle hise daies; and the noumbre of hise yeeris and of his tirauntrie is vncerteyn.</span> <span class="verse"><a name="21">21</a>The sown of drede is euere in hise eeris, and whanne pees is, he supposith euere tresouns.</span> <span class="verse"><a name="22">22</a>He bileueth not that he may turne ayen fro derknessis to liyt; and biholdith aboute on ech side a swerd.</span> <span class="verse"><a name="23">23</a>Whanne he stirith hym to seke breed, he woot, that the dai of derknessis is maad redi in his hond.</span> <span class="verse"><a name="24">24</a>Tribulacioun schal make hym aferd, and angwisch schal cumpas hym, as a kyng which is maad redi to batel.</span> <span class="verse"><a name="25">25</a>For he helde forth his hond ayens God, and he was maad strong ayens Almyyti God.</span> <span class="verse"><a name="26">26</a>He ran with neck reisid ayens God, and he was armed with fat nol.</span> <span class="verse"><a name="27">27</a>Fatnesse, that is, pride `comyng forth of temporal aboundaunce, hilide his face, `that is, the knowyng of vndurstondyng, and outward fatnesse hangith doun of his sidis.</span> <span class="verse"><a name="28">28</a>He schal dwelle in desolat citees, and in deseert, `ethir forsakun, housis, that ben turned in to biriels.</span> <span class="verse"><a name="29">29</a>He schal not be maad riche, nether his catel schal dwelle stidefastli; nether he schal sende his roote in the erthe,</span> <span class="verse"><a name="30">30</a>nether he schal go awei fro derknessis. Flawme schal make drie hise braunchis, and he schal be takun a wey bi the spirit of his mouth.</span> <span class="verse"><a name="31">31</a>Bileue he not veynli disseyued bi errour, that he schal be ayenbouyt bi ony prijs.</span> <span class="verse"><a name="32">32</a>Bifor that hise daies ben fillid, he schal perische, and hise hondis schulen wexe drye;</span> <span class="verse"><a name="33">33</a>he schal be hirt as a vyne in the firste flour of his grape, and as an olyue tre castinge awei his flour.</span> <span class="verse"><a name="34">34</a>For the gaderyng togidere of an ipocrite is bareyn, and fier schal deuoure the tabernaclis of hem, that taken yiftis wilfuli.</span> <span class="verse"><a name="35">35</a>He conseyuede sorewe, and childide wickidnesse, and his wombe makith redi tretcheries.</span> </p></div</div></div></body></html>