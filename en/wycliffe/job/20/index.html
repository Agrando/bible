<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/job/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/job">Job</a> &gt <strong>Chapter 20</strong></div><p><span class="verse"><a name="1">1</a>Forsothe Sophar Naamathites answeride, and seide,</span> <span class="verse"><a name="2">2</a>Therfor my thouytis dyuerse comen oon aftir anothir; and the mynde is rauyischid in to dyuerse thingis.</span> <span class="verse"><a name="3">3</a>Y schal here the techyng, bi which thou repreuest me; and the spirit of myn vndurstondyng schal answere me.</span> <span class="verse"><a name="4">4</a>Y woot this fro the bigynnyng, sithen man was set on erthe,</span> <span class="verse"><a name="5">5</a>that the preisyng of wickid men is schort, and the ioie of an ypocrite is at the licnesse of a poynt.</span> <span class="verse"><a name="6">6</a>Thouy his pride `stieth in to heuene, and his heed touchith the cloudis,</span> <span class="verse"><a name="7">7</a>he schal be lost in the ende, as a dunghil; and, thei that sien hym, schulen seie, Where is he?</span> <span class="verse"><a name="8">8</a>As a dreem fleynge awei he schal not be foundun; he schal passe as `a nyytis siyt.</span> <span class="verse"><a name="9">9</a>The iye that siy hym schal not se; and his place schal no more biholde him.</span> <span class="verse"><a name="10">10</a>Hise sones schulen be `al to-brokun with nedynesse; and hise hondis schulen yelde to hym his sorewe.</span> <span class="verse"><a name="11">11</a>Hise boonys schulen be fillid with the vices of his yong wexynge age; and schulen slepe with hym in dust.</span> <span class="verse"><a name="12">12</a>For whanne yuel was swete in his mouth, he hidde it vndur his tunge.</span> <span class="verse"><a name="13">13</a>He schal spare it, and schal not forsake it; and schal hide in his throte.</span> <span class="verse"><a name="14">14</a>His breed in his wombe schal be turned in to galle of snakis withynne.</span> <span class="verse"><a name="15">15</a>He schal spue out the richessis, whiche he deuouride; and God schal drawe tho ritchessis out of his wombe.</span> <span class="verse"><a name="16">16</a>He schal souke the heed of snakis; and the tunge of an addre schal sle hym.</span> <span class="verse"><a name="17">17</a>Se he not the stremys of the flood of the stronde, of hony, and of botere.</span> <span class="verse"><a name="18">18</a>He schal suffre peyne for alle thingis whiche he hath do, netheles he schal not be wastid; aftir the multitude of his fyndyngis, so and `he schal suffre.</span> <span class="verse"><a name="19">19</a>For he brake, and made nakid the hows of a pore man; he rauyschide, and bildide it not.</span> <span class="verse"><a name="20">20</a>And his wombe was not fillid; and whanne he hath that, that he couetide, he may not holde in possessioun.</span> <span class="verse"><a name="21">21</a>`No thing lefte of his mete; and therfor no thing schal dwelle of his goodis.</span> <span class="verse"><a name="22">22</a>Whanne he is fillid, he schal be maad streit; he schal `be hoot, and alle sorewe schal falle in on hym.</span> <span class="verse"><a name="23">23</a>`Y wolde, that his wombe be fillid, that he sende out in to hym the ire of his strong veniaunce, and reyne his batel on hym.</span> <span class="verse"><a name="24">24</a>He schal fle yrun armuris, and he schal falle in to a brasun boowe.</span> <span class="verse"><a name="25">25</a>Led out, and goynge out `of his schethe, and schynynge, `ether smytinge with leit, `in to his bittirnesse; orrible fendis schulen go, and schulen come on hym.</span> <span class="verse"><a name="26">26</a>Alle derknessis ben hid in hise priuytees; fier, which is not teendid, schal deuoure hym; he schal be turmentid left in his tabernacle.</span> <span class="verse"><a name="27">27</a>Heuenes schulen schewe his wickidnesse; and erthe schal rise togidere ayens hym.</span> <span class="verse"><a name="28">28</a>The seed of his hows schal be opyn; it schal be drawun doun in the dai of the strong veniaunce of the Lord.</span> <span class="verse"><a name="29">29</a>This is the part of a wickid man, `which part is youun of God, and the eritage of hise wordis of the Lord.</span> </p></div</div></div></body></html>