<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/job/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/job">Job</a> &gt <strong>Chapter 32</strong></div><p><span class="verse"><a name="1">1</a>Forsothe these thre men leften of to answere Joob, for he semyde a iust man to hem.</span> <span class="verse"><a name="2">2</a>And Helyu, the sone of Barachel Buzites, of the kynrede of Ram, was wrooth, and hadde indignacioun; forsothe he was wrooth ayens Joob, for he seide hym silf to be iust bifor God.</span> <span class="verse"><a name="3">3</a>Sotheli Helyu hadde indignacioun ayens the thre frendis of hym, for thei hadden not founde resonable answere, but oneli hadde condempned Joob.</span> <span class="verse"><a name="4">4</a>Therfor Helyu abood Joob spekynge, for thei, that spaken, weren eldere men.</span> <span class="verse"><a name="5">5</a>But whanne he hadde seyn, that thre men myyten not answere, he was wrooth greetly.</span> <span class="verse"><a name="6">6</a>And Helyu, the sone of Barachel Buzites, answeride, and seyde, Y am yongere in tyme, sotheli ye ben eldere; therfor with heed holdun doun Y dredde to schewe to you my sentence.</span> <span class="verse"><a name="7">7</a>For Y hopide that lengere age schulde speke, and that the multitude of yeeris schulden teche wisdom.</span> <span class="verse"><a name="8">8</a>But as Y se, spirit is in men, and the enspiryng `ether reuelacioun, of Almyyti God yyueth vndurstondyng.</span> <span class="verse"><a name="9">9</a>Men of long lijf ben not wise, and elde men vndurstonden not doom.</span> <span class="verse"><a name="10">10</a>Therfor Y schal seie, Here ye me, and Y also schal schewe my kunnyng to you.</span> <span class="verse"><a name="11">11</a>For Y abood youre wordis, Y herde youre prudence, as long as ye dispuytiden in youre wordis.</span> <span class="verse"><a name="12">12</a>And as long as Y gesside you to seie ony thing, Y bihelde; but as Y se, `noon is of you, that may repreue Joob, and answere to hise wordis;</span> <span class="verse"><a name="13">13</a>lest perauenture ye seien, We han founde wisdom; God, and not man, hath cast hym awei.</span> <span class="verse"><a name="14">14</a>Joob spak no thing to me, and Y not bi youre wordis schal answere hym.</span> <span class="verse"><a name="15">15</a>Thei dredden, and answeriden no more, and token awei speche fro hem silf.</span> <span class="verse"><a name="16">16</a>Therfor for Y abood, and thei spaken not, thei stoden, and answeriden no more; also Y schal answere my part,</span> <span class="verse"><a name="17">17</a>and Y schal schewe my kunnyng.</span> <span class="verse"><a name="18">18</a>For Y am ful of wordis, and the spirit of my wombe, `that is, mynde, constreyneth me.</span> <span class="verse"><a name="19">19</a>Lo! my wombe is as must with out `spigot, ether a ventyng, that brekith newe vessels.</span> <span class="verse"><a name="20">20</a>Y schal speke, and brethe ayen a litil; Y schal opene my lippis, and Y schal answere.</span> <span class="verse"><a name="21">21</a>Y schal not take the persoone of man, and Y schal not make God euene to man.</span> <span class="verse"><a name="22">22</a>For Y woot not hou long Y schal abide, and if my Makere take me awei `after a litil tyme.</span> </p></div</div></div></body></html>