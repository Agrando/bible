<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/job/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/job">Job</a> &gt <strong>Chapter 41</strong></div><p><span class="verse"><a name="1">1</a>I not as cruel schal reise hym; for who may ayenstonde my face?</span> <span class="verse"><a name="2">2</a>And who `yaf to me bifore, that Y yelde to hym? Alle thingis, that ben vndur heuene, ben myne.</span> <span class="verse"><a name="3">3</a>Y schal not spare hym for myyti wordis, and maad faire to biseche.</span> <span class="verse"><a name="4">4</a>Who schal schewe the face of his clothing, and who schal entre in to the myddis of his mouth?</span> <span class="verse"><a name="5">5</a>Who schal opene the yatis of his cheer? ferdfulnesse is bi the cumpas of hise teeth.</span> <span class="verse"><a name="6">6</a>His bodi is as yotun scheldys of bras, and ioyned togidere with scalis ouerleiynge hem silf.</span> <span class="verse"><a name="7">7</a>Oon is ioyned to another; and sotheli brething goith not thorouy tho.</span> <span class="verse"><a name="8">8</a>Oon schal cleue to anothir, and tho holdynge hem silf schulen not be departid.</span> <span class="verse"><a name="9">9</a>His fnesynge is as schynynge of fier, and hise iyen ben as iyelidis of the morewtid.</span> <span class="verse"><a name="10">10</a>Laumpis comen forth of his mouth, as trees of fier, that ben kyndlid.</span> <span class="verse"><a name="11">11</a>Smoke cometh forth of hise nosethirlis, as of a pot set on the fier `and boilynge.</span> <span class="verse"><a name="12">12</a>His breeth makith colis to brenne, and flawme goith out of his mouth.</span> <span class="verse"><a name="13">13</a>Strengthe schal dwelle in his necke, and nedynesse schal go bifor his face.</span> <span class="verse"><a name="14">14</a>The membris of hise fleischis ben cleuynge togidere to hem silf; God schal sende floodis ayens hym, and tho schulen not be borun to an other place.</span> <span class="verse"><a name="15">15</a>His herte schal be maad hard as a stoon; and it schal be streyned togidere as the anefeld of a smith.</span> <span class="verse"><a name="16">16</a>Whanne he schal be takun awei, aungels schulen drede; and thei aferd schulen be purgid.</span> <span class="verse"><a name="17">17</a>Whanne swerd takith hym, it may not stonde, nethir spere, nether haburioun.</span> <span class="verse"><a name="18">18</a>For he schal arette irun as chaffis, and bras as rotun tre.</span> <span class="verse"><a name="19">19</a>A man archere schal not dryue hym awei; stoonys of a slynge ben turned in to stobil to hym.</span> <span class="verse"><a name="20">20</a>He schal arette an hamer as stobil; and he schal scorne a florischynge spere.</span> <span class="verse"><a name="21">21</a>The beemys of the sunne schulen be vndur hym; and he schal strewe to hym silf gold as cley.</span> <span class="verse"><a name="22">22</a>He schal make the depe se to buyle as a pot; and he schal putte, as whanne oynementis buylen.</span> <span class="verse"><a name="23">23</a>A path schal schyne aftir hym; he schal gesse the greet occian as wexynge eld.</span> <span class="verse"><a name="24">24</a>No power is on erthe, that schal be comparisound to hym; which is maad, that he schulde drede noon.</span> <span class="verse"><a name="25">25</a>He seeth al hiy thing; he is kyng ouer alle the sones of pride.</span> </p></div</div></div></body></html>