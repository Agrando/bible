<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/job/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/job">Job</a> &gt <strong>Chapter 34</strong></div><p><span class="verse"><a name="1">1</a>And Helyu pronounside, and spak also these thingis,</span> <span class="verse"><a name="2">2</a>Wise men, here ye my wordis, and lerned men, herkne ye me; for the eere preueth wordis,</span> <span class="verse"><a name="3">3</a>and the throte demeth metis bi taast.</span> <span class="verse"><a name="4">4</a>Chese we doom to vs; and se we among vs, what is the betere.</span> <span class="verse"><a name="5">5</a>For Job seide, Y am iust, and God hath distried my doom.</span> <span class="verse"><a name="6">6</a>For whi lesynge is in demynge me, and myn arowe is violent with out ony synne.</span> <span class="verse"><a name="7">7</a>Who is a man, as Joob is, that drynkith scornyng as watir?</span> <span class="verse"><a name="8">8</a>that goith with men worchynge wickidnesse, and goith with vnfeithful men?</span> <span class="verse"><a name="9">9</a>For he seide, A man schal not plese God, yhe, thouy he renneth with God.</span> <span class="verse"><a name="10">10</a>Therfor ye men hertid, `that is, vndurstonde, here ye me; vnpite, `ethir cruelte, be fer fro God, and wickidnesse fro Almyyti God.</span> <span class="verse"><a name="11">11</a>For he schal yelde the werk of man to hym; and bi the weies of ech man he schal restore to hym.</span> <span class="verse"><a name="12">12</a>For verili God schal not condempne with out cause; nether Almyyti God schal distrie doom.</span> <span class="verse"><a name="13">13</a>What othere man hath he ordeyned on the lond? ether whom hath he set on the world, which he made?</span> <span class="verse"><a name="14">14</a>If God dressith his herte to hym, he schal drawe to hym silf his spirit and blast.</span> <span class="verse"><a name="15">15</a>Ech fleisch schal faile togidere; `and a man schal turne ayen in to aisch.</span> <span class="verse"><a name="16">16</a>Therfor if thou hast vndurstondyng, here thou that that is seid, and herkne the vois of my speche.</span> <span class="verse"><a name="17">17</a>Whether he that loueth not doom may be maad hool? and hou condempnest thou so myche him, that is iust?</span> <span class="verse"><a name="18">18</a>Which seith to the kyng, Thou art apostata; which clepith the duykis vnpitouse, `ethir vnfeithful.</span> <span class="verse"><a name="19">19</a>`Which takith not the persoones of princes, nether knew a tyraunt, whanne he stryuede ayens a pore man; for alle men ben the werk of hise hondis.</span> <span class="verse"><a name="20">20</a>Thei schulen die sudeynli, and at mydnyyt puplis schulen be troblid, `ethir schulen be bowid, as othere bookis han; and schulen passe, and schulen take `awei `a violent man with out hond.</span> <span class="verse"><a name="21">21</a>For the iyen of God ben on the weies of men, and biholdith alle goyngis of hem.</span> <span class="verse"><a name="22">22</a>No derknessis ben, and no schadewe of deeth is, that thei, that worchen wickidnesse, be hid there;</span> <span class="verse"><a name="23">23</a>for it is `no more in the power of man, that he come to God in to doom.</span> <span class="verse"><a name="24">24</a>God schal al to-breke many men and vnnoumbrable; and schal make othere men to stonde for hem.</span> <span class="verse"><a name="25">25</a>For he knowith the werkis of hem; therfor he schal brynge yn niyt, and thei schulen be al to-brokun.</span> <span class="verse"><a name="26">26</a>He smoot hem, as vnpitouse men, in the place of seinge men.</span> <span class="verse"><a name="27">27</a>Whiche yeden awei fro hym bi `castyng afore, and nolden vndurstonde alle hise weies.</span> <span class="verse"><a name="28">28</a>That thei schulden make the cry of a nedi man to come to hym, and that he schulde here the vois of pore men.</span> <span class="verse"><a name="29">29</a>For whanne he grauntith pees, who is that condempneth? Sithen he hidith his cheer, who is that seeth hym? And on folkis and on alle men `he hath power `to do siche thingis.</span> <span class="verse"><a name="30">30</a>Which makith `a man ypocrite to regne, for the synnes of the puple.</span> <span class="verse"><a name="31">31</a>Therfor for Y haue spoke to God, also Y schal not forbede thee.</span> <span class="verse"><a name="32">32</a>If Y erride, teche thou me; if Y spak wickidnesse, Y schal no more adde.</span> <span class="verse"><a name="33">33</a>Whether God axith that wickidnesse of thee, for it displeside thee? For thou hast bigunne to speke, and not Y; that if thou knowist ony thing betere, speke thou.</span> <span class="verse"><a name="34">34</a>Men vndurstondynge, speke to me; and a wise man, here me.</span> <span class="verse"><a name="35">35</a>Forsothe Joob spak folili, and hise wordis sownen not techyng.</span> <span class="verse"><a name="36">36</a>My fadir, be Joob preuede `til to the ende; ceesse thou not fro the man of wickidnesse,</span> <span class="verse"><a name="37">37</a>`that addith blasfemye ouer hise synnes. Be he constreyned among vs in the meene tyme; and thanne bi hise wordis stire he God to the doom.</span> </p></div</div></div></body></html>