<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/job/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/job">Job</a> &gt <strong>Chapter 10</strong></div><p><span class="verse"><a name="1">1</a>Yt anoieth my soule of my lijf; Y schal lete my speche ayens me, Y schal speke in the bitternesse of my soule.</span> <span class="verse"><a name="2">2</a>Y schal seie to God, Nyle thou condempne me; schewe thou to me, whi thou demest me so.</span> <span class="verse"><a name="3">3</a>Whether it semeth good to thee, if thou `falsli chalengist and oppressist me, the werk of thin hondis; and if thou helpist the counsel of wickid men?</span> <span class="verse"><a name="4">4</a>Whethir fleischli iyen ben to thee, ethir, as a man seeth, also thou schalt se?</span> <span class="verse"><a name="5">5</a>Whether thi daies ben as the daies of man, and `thi yeeris ben as mannus tymes;</span> <span class="verse"><a name="6">6</a>that thou enquere my wickidnesse, and enserche my synne?</span> <span class="verse"><a name="7">7</a>And wite, that Y haue do no `wickid thing; sithen no man is, that may delyuere fro thin hond?</span> <span class="verse"><a name="8">8</a>Thin hondis han maad me, and han formed me al in cumpas; and thou castist me doun so sodeynli.</span> <span class="verse"><a name="9">9</a>Y preye, haue thou mynde, that thou madist me as cley, and schalt brynge me ayen in to dust.</span> <span class="verse"><a name="10">10</a>Whether thou hast not mylkid me as mylk, and hast cruddid me togidere as cheese?</span> <span class="verse"><a name="11">11</a>Thou clothidist me with skyn and fleisch; thou hast ioyned me togidere with boonys and senewis.</span> <span class="verse"><a name="12">12</a>Thou hast youe lijf and mercy to me, and thi visiting hath kept my spirit.</span> <span class="verse"><a name="13">13</a>Thouy thou helist these thingis in thin herte, netheles Y woot, that thou hast mynde of alle thingis.</span> <span class="verse"><a name="14">14</a>If Y dide synne, and thou sparidist me at an our; whi suffrist thou not me to be cleene of my wickidnesse?</span> <span class="verse"><a name="15">15</a>And if Y was wickid, wo is to me; and if Y was iust, Y fillid with turment and wretchidnesse `schal not reise the heed.</span> <span class="verse"><a name="16">16</a>And if Y reise `the heed for pride, thou schalt take me as a lionesse; and thou turnest ayen, and turmentist me wondirli.</span> <span class="verse"><a name="17">17</a>Thou gaderist in store thi witnessis ayens me, and thou multipliest thin yre, `that is, veniaunce, ayens me; and peynes holden knyythod in me.</span> <span class="verse"><a name="18">18</a>Whi hast thou led me out of the wombe? `And Y wolde, that Y were wastid, lest an iye `schulde se me.</span> <span class="verse"><a name="19">19</a>That Y hadde be, as if Y were not, and `were translatid, ethir borun ouer, fro the wombe to the sepulcre.</span> <span class="verse"><a name="20">20</a>Whether the fewnesse of my daies schal not be endid in schort? Therfor suffre thou me, that Y biweile `a litil my sorewe,</span> <span class="verse"><a name="21">21</a>bifor that Y go, and turne not ayen, to the derk lond, and hilid with the derknesse of deth, to the lond of wrecchidnesse and of derknessis;</span> <span class="verse"><a name="22">22</a>where is schadewe of deeth, and noon ordre, but euerlastynge hidousnesse dwellith.</span> </p></div</div></div></body></html>