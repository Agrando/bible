<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/job/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/job">Job</a> &gt <strong>Chapter 31</strong></div><p><span class="verse"><a name="1">1</a>I made couenaunt with myn iyen, that Y schulde not thenke of a virgyn.</span> <span class="verse"><a name="2">2</a>For what part schulde God aboue haue in me, and eritage Almyyti God of hiye thingis?</span> <span class="verse"><a name="3">3</a>Whether perdicioun is not to a wickid man, and alienacioun of God is to men worchynge wickidnesse?</span> <span class="verse"><a name="4">4</a>Whether he biholdith not my weies, and noumbrith alle my goyngis?</span> <span class="verse"><a name="5">5</a>If Y yede in vanyte, and my foot hastide in gile,</span> <span class="verse"><a name="6">6</a>God weie me in a iust balaunce, and knowe my symplenesse.</span> <span class="verse"><a name="7">7</a>If my step bowide fro the weie; if myn iye suede myn herte, and a spotte cleuede to myn hondis;</span> <span class="verse"><a name="8">8</a>sowe Y, and another ete, and my generacioun be drawun out bi the root.</span> <span class="verse"><a name="9">9</a>If myn herte was disseyued on a womman, and if Y settide aspies at the dore of my frend; my wijf be the hoore of anothir man,</span> <span class="verse"><a name="10">10</a>and othir men be bowid doun on hir.</span> <span class="verse"><a name="11">11</a>For this is vnleueful, and the moost wickidnesse.</span> <span class="verse"><a name="12">12</a>Fier is deourynge `til to wastyng, and drawynge vp bi the roote alle generaciouns.</span> <span class="verse"><a name="13">13</a>If Y dispiside to take doom with my seruaunt and myn hand mayde, whanne thei stryueden ayens me.</span> <span class="verse"><a name="14">14</a>What sotheli schal Y do, whanne God schal rise to deme? and whanne he schal axe, what schal Y answere to hym?</span> <span class="verse"><a name="15">15</a>Whether he, that wrouyte also hym, made not me in the wombe, and o God formede me in the wombe?</span> <span class="verse"><a name="16">16</a>If Y denyede to pore men that, that thei wolden, and if Y made the iyen of a wydewe to abide;</span> <span class="verse"><a name="17">17</a>if Y aloone eet my mussel, and a faderles child eet not therof;</span> <span class="verse"><a name="18">18</a>for merciful doyng encreesside with me fro my yong childhed, and yede out of my modris wombe with me;</span> <span class="verse"><a name="19">19</a>if Y dispiside a man passynge forth, for he hadde not a cloth, and a pore man with out hilyng;</span> <span class="verse"><a name="20">20</a>if hise sidis blessiden not me, and was not maad hoot of the fleeces of my scheep;</span> <span class="verse"><a name="21">21</a>if Y reiside myn hond on a fadirles child, yhe, whanne Y siy me the hiyere in the yate;</span> <span class="verse"><a name="22">22</a>my schuldre falle fro his ioynt, and myn arm with hise boonys be al to-brokun.</span> <span class="verse"><a name="23">23</a>For euere Y dredde God, as wawis wexynge gret on me; and `Y myyte not bere his birthun.</span> <span class="verse"><a name="24">24</a>If Y gesside gold my strengthe, and if Y seide to purid gold, Thou art my trist;</span> <span class="verse"><a name="25">25</a>if Y was glad on my many ritchessis, and for myn hond foond ful many thingis;</span> <span class="verse"><a name="26">26</a>if Y siy the sunne, whanne it schynede, and the moone goynge clereli;</span> <span class="verse"><a name="27">27</a>and if myn herte was glad in priuyte, and if Y kisside myn hond with my mouth;</span> <span class="verse"><a name="28">28</a>which is the moost wickidnesse, and deniyng ayens hiyeste God;</span> <span class="verse"><a name="29">29</a>if Y hadde ioye at the fallyng of hym, that hatide me, and if Y ioide fulli, that yuel hadde founde hym;</span> <span class="verse"><a name="30">30</a>for Y yaf not my throte to do synne, that Y schulde asaile and curse his soule;</span> <span class="verse"><a name="31">31</a>if the men of my tabernacle seiden not, Who yyueth, that we be fillid of hise fleischis? a pilgryme dwellide not with outforth;</span> <span class="verse"><a name="32">32</a>my dore was opyn to a weiegoere;</span> <span class="verse"><a name="33">33</a>if Y as man hidde my synne, and helide my wickidnesse in my bosum;</span> <span class="verse"><a name="34">34</a>if Y dredde at ful greet multitude, and if dispisyng of neyyboris made me aferd; and not more Y was stille, and yede not out of the dore;</span> <span class="verse"><a name="35">35</a>who yyueth an helpere to me, that Almyyti God here my desire? that he that demeth,</span> <span class="verse"><a name="36">36</a>write a book, that Y bere it in my schuldre, and cumpasse it as a coroun to me?</span> <span class="verse"><a name="37">37</a>Bi alle my degrees Y schal pronounce it, and Y schal as offre it to the prynce.</span> <span class="verse"><a name="38">38</a>If my lond crieth ayens me, and hise forewis wepen with it;</span> <span class="verse"><a name="39">39</a>if Y eet fruytis therof with out money, and Y turmentide the soule of erthetileris of it;</span> <span class="verse"><a name="40">40</a>a brere growe to me for wheete, and a thorn for barli.</span> </p></div</div></div></body></html>