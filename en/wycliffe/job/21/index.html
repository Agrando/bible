<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/job/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/job">Job</a> &gt <strong>Chapter 21</strong></div><p><span class="verse"><a name="1">1</a>Forsothe Joob answeride, and seide,</span> <span class="verse"><a name="2">2</a>Y preye, here ye my wordis, and do ye penaunce.</span> <span class="verse"><a name="3">3</a>Suffre ye me, that Y speke; and leiye ye aftir my wordis, if it schal seme worthi.</span> <span class="verse"><a name="4">4</a>Whether my disputyng is ayens man, that skilfuli Y owe not to be sori?</span> <span class="verse"><a name="5">5</a>Perseyue ye me, and be ye astonyed; and sette ye fyngur on youre mouth.</span> <span class="verse"><a name="6">6</a>And whanne Y bithenke, Y drede, and tremblyng schakith my fleisch.</span> <span class="verse"><a name="7">7</a>Whi therfor lyuen wickid men? Thei ben enhaunsid, and coumfortid with richessis.</span> <span class="verse"><a name="8">8</a>Her seed dwellith bifor hem; the cumpeny of kynesmen, and of sones of sones dwellith in her siyt.</span> <span class="verse"><a name="9">9</a>Her housis ben sikur, and pesible; and the yerde of God is not on hem.</span> <span class="verse"><a name="10">10</a>The cow of hem conseyuede, and caluede not a deed calf; the cow caluyde, and is not priued of hir calf.</span> <span class="verse"><a name="11">11</a>Her litle children goen out as flockis; and her yonge children `maken fulli ioye with pleies.</span> <span class="verse"><a name="12">12</a>Thei holden tympan, and harpe; and ioien at the soun of orgun.</span> <span class="verse"><a name="13">13</a>Thei leden in goodis her daies; and in a point thei goen doun to hellis.</span> <span class="verse"><a name="14">14</a>Whiche men seiden to God, Go thou awei fro us; we nylen the kunnyng of thi weies.</span> <span class="verse"><a name="15">15</a>Who is Almiyti God, that we serue him? and what profitith it to vs, if we preien him?</span> <span class="verse"><a name="16">16</a>Netheles for her goodis ben not in her hond, `that is, power, the counsel of wickid men be fer fro me.</span> <span class="verse"><a name="17">17</a>Hou ofte schal the lanterne of wickid men be quenchid, and flowing schal come on hem, and God schal departe the sorewis of his stronge veniaunce?</span> <span class="verse"><a name="18">18</a>Thei schulen be as chaffis bifor the face of the wynd; and as a deed sparcle, whiche the whirlewynd scaterith abrood.</span> <span class="verse"><a name="19">19</a>God schal kepe the sorewe of the fadir to hise sones; and whanne he hath yoldun, thanne he schal wite.</span> <span class="verse"><a name="20">20</a>Hise iyen schulen se her sleyng; and he schal drynke of the stronge veniaunce of Almyyti God.</span> <span class="verse"><a name="21">21</a>For whi what perteyneth it to hym of his hows aftir hym, thouy the noumbre of his monethis be half takun awey?</span> <span class="verse"><a name="22">22</a>Whether ony man schal teche God kunnyng, which demeth hem that ben hiye?</span> <span class="verse"><a name="23">23</a>This yuel man dieth strong and hool, riche and blesful, `that is, myrie.</span> <span class="verse"><a name="24">24</a>Hise entrails ben ful of fatnesse; and hise boonys ben moistid with merowis.</span> <span class="verse"><a name="25">25</a>Sotheli anothir wickid man dieth in the bittirnesse of his soule, and with outen ony richessis.</span> <span class="verse"><a name="26">26</a>And netheles thei schulen slepe togidere in dust, and wormes schulen hile hem.</span> <span class="verse"><a name="27">27</a>Certis Y knowe youre wickid thouytis, and sentensis ayens me.</span> <span class="verse"><a name="28">28</a>For ye seien, Where is the hows of the prince? and where ben the tabernaclis of wickid men?</span> <span class="verse"><a name="29">29</a>Axe ye ech of `the weie goeris; and ye schulen knowe, that he vndurstondith these same thingis,</span> <span class="verse"><a name="30">30</a>that an yuel man schal be kept in to the dai of perdicioun, and schal be led to the dai of woodnesse.</span> <span class="verse"><a name="31">31</a>Who schal repreue hise weies bifor hym? and who schal yelde to hym tho thingis, whiche he hath doon?</span> <span class="verse"><a name="32">32</a>He schal be led to the sepulcris; and he schal wake in the heep of deed men.</span> <span class="verse"><a name="33">33</a>He was swete to the `stoonys, ether filthis, of helle; and drawith ech man aftir hym, and vnnoumbrable men bifor him.</span> <span class="verse"><a name="34">34</a>Hou therfor coumforten ye me in veyn, sithen youre answeris ben schewid to `repugne to treuthe?</span> </p></div</div></div></body></html>