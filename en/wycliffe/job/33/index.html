<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/job/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/job">Job</a> &gt <strong>Chapter 33</strong></div><p><span class="verse"><a name="1">1</a>Therfor, Joob, here thou my spechis, and herkene alle my wordis.</span> <span class="verse"><a name="2">2</a>Lo! Y haue openyd my mouth, my tunge schal speke in my chekis.</span> <span class="verse"><a name="3">3</a>Of symple herte ben my wordis, and my lippis schulen speke clene sentence.</span> <span class="verse"><a name="4">4</a>The spirit of God made me, and the brething of Almyyti God quykenyde me.</span> <span class="verse"><a name="5">5</a>If thou maist, answere thou to me, and stoonde thou ayens my face.</span> <span class="verse"><a name="6">6</a>Lo! God made me as and thee; and also Y am formyd of the same cley.</span> <span class="verse"><a name="7">7</a>Netheles my myracle make thee not afeerd, and myn eloquence be not greuouse to thee.</span> <span class="verse"><a name="8">8</a>Therfor thou seidist in myn eeris, and Y herde the vois of thi wordis;</span> <span class="verse"><a name="9">9</a>Y am cleene, and with out gilt, and vnwemmed, and wickidnesse is not in me.</span> <span class="verse"><a name="10">10</a>`For God foond querels in me, therfor he demyde me enemy to hym silf.</span> <span class="verse"><a name="11">11</a>He hath set my feet in a stok; he kepte alle my pathis.</span> <span class="verse"><a name="12">12</a>Therfor this thing it is, in which thou art not maad iust; Y schal answere to thee, that God is more than man.</span> <span class="verse"><a name="13">13</a>Thou stryuest ayenus God, that not at alle wordis he answeride to thee.</span> <span class="verse"><a name="14">14</a>God spekith onys, and the secounde tyme he rehersith not the same thing.</span> <span class="verse"><a name="15">15</a>God spekith bi a dreem in the visioun of nyyt, whanne sleep fallith on men, and thei slepen in the bed.</span> <span class="verse"><a name="16">16</a>Thanne he openith the eeris of men, and he techith hem, `and techith prudence;</span> <span class="verse"><a name="17">17</a>that he turne awei a man fro these thingis whiche he made, and delyuere hym fro pride; delyuerynge his soule fro corrupcioun,</span> <span class="verse"><a name="18">18</a>and his lijf, that it go not in to swerd.</span> <span class="verse"><a name="19">19</a>Also God blameth a synnere bi sorewe in the bed, and makith alle the boonys of hym `to fade.</span> <span class="verse"><a name="20">20</a>Breed is maad abhomynable to hym in his lijf, and mete desirable `bifor to his soule.</span> <span class="verse"><a name="21">21</a>His fleisch schal faile for rot, and hise boonys, that weren hilid, schulen be maad nakid.</span> <span class="verse"><a name="22">22</a>His soule schal neiye to corrupcioun, and his lijf to thingis `bryngynge deeth.</span> <span class="verse"><a name="23">23</a>If an aungel, oon of a thousynde, is spekynge for hym, that he telle the equyte of man, God schal haue mercy on hym,</span> <span class="verse"><a name="24">24</a>and schal seie, Delyuere thou hym, that he go not doun in to corrupcioun; Y haue founde in what thing Y schal do merci to hym.</span> <span class="verse"><a name="25">25</a>His fleisch is wastid of turmentis; turne he ayen to the daies of his yonge wexynge age.</span> <span class="verse"><a name="26">26</a>He schal biseche God, and he schal be quemeful to hym; and he schal se his face in hertly ioye, and he schal yelde to man his riytfulnesse.</span> <span class="verse"><a name="27">27</a>He schal biholde men, and he schal seie, Y haue synned, and verili Y haue trespassid; and Y haue not resseyued, as Y was worthi.</span> <span class="verse"><a name="28">28</a>For he delyueride his soule, that it schulde not go in to perischyng, but that he lyuynge schulde se liyt.</span> <span class="verse"><a name="29">29</a>Lo! God worchith alle these thingis in thre tymes bi alle men;</span> <span class="verse"><a name="30">30</a>that he ayen clepe her soulis fro corrupcioun, and liytne in the liyt of lyuynge men.</span> <span class="verse"><a name="31">31</a>Thou, Joob, perseyue, and here me, and be thou stille, the while Y speke.</span> <span class="verse"><a name="32">32</a>Sotheli if thou hast what thou schalt speke, answere thou to me, speke thou; for Y wole, that thou appere iust.</span> <span class="verse"><a name="33">33</a>That if thou hast not, here thou me; be thou stille, and Y schal teche thee wisdom.</span> </p></div</div></div></body></html>