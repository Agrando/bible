<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/job/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/job">Job</a> &gt <strong>Chapter 24</strong></div><p><span class="verse"><a name="1">1</a>Tymes ben not hid fro Almyyti God; sotheli thei that knowen hym, knowen not hise daies.</span> <span class="verse"><a name="2">2</a>Othere men turneden ouer the termes of neiyboris eritage, thei token awei flockis, and fedden tho.</span> <span class="verse"><a name="3">3</a>Thei driueden awei the asse of fadirlesse children, and token awei the cow of a widewe for a wed.</span> <span class="verse"><a name="4">4</a>Thei distrieden the weie of pore men, and thei oppressiden togidere the mylde men of erthe.</span> <span class="verse"><a name="5">5</a>Othere men as wielde assis in deseert goon out to her werk; and thei waken to prey, and bifor maken redy breed to her children.</span> <span class="verse"><a name="6">6</a>Thei kitten doun a feeld not hern, and thei gaderen grapis of his vyner, whom thei han oppressid bi violence.</span> <span class="verse"><a name="7">7</a>Thei leeuen men nakid, and taken awei the clothis, to whiche men is noon hiling in coold;</span> <span class="verse"><a name="8">8</a>whiche men the reynes of munteyns weeten, and thei han noon hilyng, and biclippen stoonys.</span> <span class="verse"><a name="9">9</a>Thei diden violence, and robbiden fadirles and modirles children; and thei spuyliden, `ether robbiden, the comynte of pore men.</span> <span class="verse"><a name="10">10</a>Thei token awey eeris of corn fro nakid men, and goynge with out cloth, and fro hungry men.</span> <span class="verse"><a name="11">11</a>Thei weren hid in myddai among the heepis of tho men, that thirsten, whanne the presses ben trodun.</span> <span class="verse"><a name="12">12</a>Thei maden men of citees to weile, and the soulis of woundid men schulen crye; and God suffrith it not to go awei vnpunyschid.</span> <span class="verse"><a name="13">13</a>Thei weren rebel to liyt; thei knewen not the weyes therof, nether thei turneden ayen bi the pathis therof.</span> <span class="verse"><a name="14">14</a>A mansleere risith ful eerli, and sleeth a nedi man, and a pore man; sotheli bi nyyt he schal be as a nyyt theef.</span> <span class="verse"><a name="15">15</a>The iye of avouter kepith derknesse, and seith, An yye schal not se me; and he schal hile his face.</span> <span class="verse"><a name="16">16</a>Thei mynen housis in derknessis, as thei seiden togidere to hem silf in the dai; and thei knewen not liyt.</span> <span class="verse"><a name="17">17</a>If the morewtid apperith sudeynli, thei demen the schadewe of deth; and so thei goon in derknessis as in liyt.</span> <span class="verse"><a name="18">18</a>He is vnstablere than the face of the water; his part in erthe be cursid, and go he not bi the weie of vyneris.</span> <span class="verse"><a name="19">19</a>Passe he to ful greet heete fro the watris of snowis, and the synne of hym `til to hellis.</span> <span class="verse"><a name="20">20</a>Merci foryete hym; his swetnesse be a worm; be he not in mynde, but be he al to-brokun as `a tre vnfruytful.</span> <span class="verse"><a name="21">21</a>For he fedde the bareyn, and hir that childith not, and he dide not wel to the widewe.</span> <span class="verse"><a name="22">22</a>He drow doun stronge men in his strengthe; and whanne he stondith in `greet state, he schal not bileue to his lijf.</span> <span class="verse"><a name="23">23</a>God yaf to hym place of penaunce, and he mysusith that in to pride; for the iyen of God ben in the weies of that man.</span> <span class="verse"><a name="24">24</a>Thei ben reisid at a litil, and thei schulen not stonde; and thei schulen be maad low as alle thingis, and thei schulen be takun awei; and as the hyynessis of eeris of corn thei schulen be al to-brokun.</span> <span class="verse"><a name="25">25</a>That if it is not so, who may repreue me, that Y liede, and putte my wordis bifor God?</span> </p></div</div></div></body></html>