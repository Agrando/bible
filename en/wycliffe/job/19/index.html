<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/job/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/job">Job</a> &gt <strong>Chapter 19</strong></div><p><span class="verse"><a name="1">1</a>Forsothe Joob answeride, and seide, Hou long turmente ye my soule,</span> <span class="verse"><a name="2">2</a>and al to-breken me with wordis?</span> <span class="verse"><a name="3">3</a>Lo! ten sithis ye schenden me, and ye ben not aschamed, oppressynge me.</span> <span class="verse"><a name="4">4</a>Forsothe and if Y `koude not, myn vnkynnyng schal be with me.</span> <span class="verse"><a name="5">5</a>And ye ben reisid ayens me, and repreuen me with my schenschipis.</span> <span class="verse"><a name="6">6</a>Nameli now vndurstonde ye, that God hath turmentid me not bi euene doom, and hath cumpassid me with hise betyngis.</span> <span class="verse"><a name="7">7</a>Lo! Y suffrynge violence schal crye, and no man schal here; Y schal crye loude, and `noon is that demeth.</span> <span class="verse"><a name="8">8</a>He bisette aboute my path, and Y may not go; and he settide derknessis in my weie.</span> <span class="verse"><a name="9">9</a>He hath spuylid me of my glorye, and hath take awey the coroun fro myn heed.</span> <span class="verse"><a name="10">10</a>He hath distried me on ech side, and Y perischide; and he hath take awei myn hope, as fro a tre pullid vp bi the roote.</span> <span class="verse"><a name="11">11</a>His stronge veniaunce was wrooth ayens me; and he hadde me so as his enemye.</span> <span class="verse"><a name="12">12</a>Hise theues camen togidere, and `maden to hem a wei bi me; and bisegiden my tabernacle in cumpas.</span> <span class="verse"><a name="13">13</a>He made fer my britheren fro me; and my knowun as aliens yeden awei fro me.</span> <span class="verse"><a name="14">14</a>My neiyboris forsoken me; and thei that knewen me han foryete me.</span> <span class="verse"><a name="15">15</a>The tenauntis of myn hows, and myn handmaydis hadden me as a straunger; and Y was as a pilgrym bifor her iyen.</span> <span class="verse"><a name="16">16</a>Y clepide my seruaunt, and he answeride not to me; with myn owne mouth Y preiede hym.</span> <span class="verse"><a name="17">17</a>My wijf wlatide my breeth; and Y preiede the sones of my wombe.</span> <span class="verse"><a name="18">18</a>Also foolis dispisiden me; and whanne Y was goon awei fro hem, thei bacbitiden me.</span> <span class="verse"><a name="19">19</a>Thei, that weren my counselouris sum tyme, hadden abhomynacioun of me; and he, whom Y louede moost, was aduersarie to me.</span> <span class="verse"><a name="20">20</a>Whanne fleischis weren wastid, my boon cleuyde to my skyn; and `oneli lippis ben left aboute my teeth.</span> <span class="verse"><a name="21">21</a>Haue ye merci on me, haue ye merci on me, nameli, ye my frendis; for the hond of the Lord hath touchid me.</span> <span class="verse"><a name="22">22</a>Whi pursuen ye me, as God pursueth; and ben fillid with my fleischis?</span> <span class="verse"><a name="23">23</a>Who yyueth to me, that my wordis be writun? Who yyueth to me,</span> <span class="verse"><a name="24">24</a>that tho be writun in a book with an yrun poyntil, ethir with a plate of leed; ethir with a chisel be grauun in a flynt?</span> <span class="verse"><a name="25">25</a>For Y woot, that myn ayenbiere lyueth, and in the laste dai Y schal rise fro the erthe;</span> <span class="verse"><a name="26">26</a>and eft Y schal be cumpassid with my skyn, and in my fleisch Y schal se God, my sauyour.</span> <span class="verse"><a name="27">27</a>Whom Y my silf schal se, and myn iyen schulen biholde, and not an other man. This myn hope is kept in my bosum.</span> <span class="verse"><a name="28">28</a>Whi therfor seien ye now, Pursue we hym, and fynde we the roote of a word ayens hym?</span> <span class="verse"><a name="29">29</a>Therfor fle ye fro the face of the swerd; for the swerd is the vengere of wickidnessis, and wite ye, that doom schal be.</span> </p></div</div></div></body></html>