<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/job/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/job">Job</a> &gt <strong>Chapter 16</strong></div><p><span class="verse"><a name="1">1</a>Forsothe Joob answeride, and seide, Y `herde ofte siche thingis;</span> <span class="verse"><a name="2">2</a>alle ye ben heuy coumfortouris.</span> <span class="verse"><a name="3">3</a>Whether wordis ful of wynd schulen haue an ende? ether ony thing is diseseful to thee, if thou spekist?</span> <span class="verse"><a name="4">4</a>Also Y myyte speke thingis lijk to you, and `Y wolde, that youre soule were for my soule;</span> <span class="verse"><a name="5">5</a>and Y wolde coumfort you by wordis, and Y wolde moue myn heed on you;</span> <span class="verse"><a name="6">6</a>Y wolde make you stronge bi my mouth, and Y wolde moue lippis as sparynge you.</span> <span class="verse"><a name="7">7</a>But what schal Y do? If Y speke, my sorewe restith not; and if Y am stille, it goith not awei fro me.</span> <span class="verse"><a name="8">8</a>But now my sorewe hath oppressid me, and alle my lymes ben dryuun in to nouyt.</span> <span class="verse"><a name="9">9</a>My ryuelyngis seien witnessyng ayens me, and a fals spekere is reisid ayens my face, and ayenseith me.</span> <span class="verse"><a name="10">10</a>He gaderide togidere his woodnesse in me, and he manaasside me, and gnastide ayens me with his teeth; myn enemye bihelde me with ferdful iyen.</span> <span class="verse"><a name="11">11</a>Thei openyden her mouthis on me, and thei seiden schenschip, and smytiden my cheke; and thei ben fillid with my peynes.</span> <span class="verse"><a name="12">12</a>God hath closid me togidere at the wickid, and hath youe me to the hondis of wickid men.</span> <span class="verse"><a name="13">13</a>Y thilke riche man and famouse sum tyme, am al to brokun sudeynli; `he helde my nol; he hath broke me, and hath set me as in to a signe.</span> <span class="verse"><a name="14">14</a>He hath cumpasside me with hise speris, he woundide togidere my leendis; he sparide not, and schedde out myn entrails in to the erthe.</span> <span class="verse"><a name="15">15</a>He beet me with wounde on wounde; he as a giaunt felde in on me.</span> <span class="verse"><a name="16">16</a>Y sewide togidere a sak on my skyn; and Y hilide my fleisch with aische.</span> <span class="verse"><a name="17">17</a>My face bolnyde of wepynge, and myn iyeliddis wexiden derke.</span> <span class="verse"><a name="18">18</a>Y suffride these thingis with out wickidnesse of myn hond, `that is, werk, whanne Y hadde cleene preieris to God.</span> <span class="verse"><a name="19">19</a>Erthe, hile thou not my blood, and my cry fynde not in thee a place of hidyng.</span> <span class="verse"><a name="20">20</a>`For, lo! my witnesse is in heuene; and the knowere of my consience is in hiye places.</span> <span class="verse"><a name="21">21</a>A! my frendis, ful of wordis, myn iye droppith to God.</span> <span class="verse"><a name="22">22</a>And `Y wolde, that a man were demed so with God, as the sone of man is demed with his felowe.</span> <span class="verse"><a name="23">23</a>`For lo! schorte yeeris passen, and Y go a path, bi which Y schal not turne ayen.</span> </p></div</div></div></body></html>