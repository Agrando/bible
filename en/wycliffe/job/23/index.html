<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/job/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/job">Job</a> &gt <strong>Chapter 23</strong></div><p><span class="verse"><a name="1">1</a>Sotheli Joob answeride, and seide,</span> <span class="verse"><a name="2">2</a>Now also my word is in bitternesse, and the hond of my wounde is agreggid on my weilyng.</span> <span class="verse"><a name="3">3</a>Who yyueth to me, that Y knowe, and fynde hym, and come `til to his trone?</span> <span class="verse"><a name="4">4</a>Y schal sette doom bifor hym, and Y schal fille my mouth with blamyngis;</span> <span class="verse"><a name="5">5</a>that Y kunne the wordis, whiche he schal answere to me, and that Y vnderstonde, what he schal speke to me.</span> <span class="verse"><a name="6">6</a>Y nyle, that he stryue with me bi greet strengthe, nether oppresse me with the heuynesse of his greetnesse.</span> <span class="verse"><a name="7">7</a>Sette he forth equite ayens me, and my doom come perfitli to victorie.</span> <span class="verse"><a name="8">8</a>If Y go to the eest, God apperith not; if Y go to the west, Y schal not vndurstonde hym; if Y go to the left side,</span> <span class="verse"><a name="9">9</a>what schal Y do? Y schal not take hym; if Y turne me to the riyt side, Y schal not se hym.</span> <span class="verse"><a name="10">10</a>But he knowith my weie, and he schal preue me as gold, that passith thorouy fier.</span> <span class="verse"><a name="11">11</a>My foot suede hise steppis; Y kepte his weie, and Y bowide not awey fro it.</span> <span class="verse"><a name="12">12</a>Y yede not awei fro the comaundementis of hise lippis; and Y hidde in my bosum the wordis of his mouth.</span> <span class="verse"><a name="13">13</a>For he is aloone, and no man may turne awei hise thouytis; and what euer thing he wolde, his wille dide this thing.</span> <span class="verse"><a name="14">14</a>Whanne he hath fillid his wille in me, also many othere lijk thingis ben redi to hym.</span> <span class="verse"><a name="15">15</a>And therfor Y am disturblid of his face, and Y biholdynge hym am anguyschid for drede.</span> <span class="verse"><a name="16">16</a>God hath maad neische myn herte, and Almyyti God hath disturblid me.</span> <span class="verse"><a name="17">17</a>For Y perischide not for derknessis neiyynge; nethir myist hilide my face.</span> </p></div</div></div></body></html>