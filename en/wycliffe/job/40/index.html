<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/job/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/job">Job</a> &gt <strong>Chapter 40</strong></div><p><span class="verse"><a name="1">1</a>Forsothe the Lord answeride to Joob fro the whirlewynd,</span> <span class="verse"><a name="2">2</a>and seide, Girde thou as a man thi leendis, and Y schal axe thee, and schewe thou to me.</span> <span class="verse"><a name="3">3</a>Whether thou schalt make voide my doom, and schalt condempne me, that thou be maad iust?</span> <span class="verse"><a name="4">4</a>And if thou hast an arm, as God hath, and if thou thundrist with lijk vois, `take thou fairnesse aboute thee,</span> <span class="verse"><a name="5">5</a>and be thou reisid an hiy, and be thou gloriouse, and be thou clothid `in faire clothis.</span> <span class="verse"><a name="6">6</a>Distrie thou proude men in thi woodnesse, and biholde thou, and make lowe ech bostere.</span> <span class="verse"><a name="7">7</a>Biholde thou alle proude men, and schende thou hem; and al to-breke thou wickid men in her place.</span> <span class="verse"><a name="8">8</a>Hide thou hem in dust togidere, and drenche doun her faces in to a diche.</span> <span class="verse"><a name="9">9</a>And Y schal knowleche, that thi riyt hond may saue thee.</span> <span class="verse"><a name="10">10</a>Lo! behemot, whom Y made with thee, schal as an oxe ete hey.</span> <span class="verse"><a name="11">11</a>His strengthe is in hise leendis, and his vertu is in the nawle of his wombe.</span> <span class="verse"><a name="12">12</a>He streyneth his tail as a cedre; the senewis of his `stones of gendrure ben foldid togidere.</span> <span class="verse"><a name="13">13</a>Hise boonys ben as the pipis of bras; the gristil of hym is as platis of yrun.</span> <span class="verse"><a name="14">14</a>He is the bigynnyng of the weies of God; he, that made hym, schal sette his swerd to hym.</span> <span class="verse"><a name="15">15</a>Hillis beren eerbis to this behemot; alle the beestis of the feeld pleien there.</span> <span class="verse"><a name="16">16</a>He slepith vndur schadewe, in the pryuete of rehed, in moiste places.</span> <span class="verse"><a name="17">17</a>Schadewis hilen his schadewe; the salewis of the ryuer cumpassen hym.</span> <span class="verse"><a name="18">18</a>He schal soupe vp the flood, and he schal not wondre; he hath trist, that Jordan schal flowe in to his mouth.</span> <span class="verse"><a name="19">19</a>He schal take hem bi `the iyen of hym, as bi an hook; and bi scharpe schaftis he schal perse hise nosethirlis.</span> <span class="verse"><a name="20">20</a>Whether thou schalt mowe drawe out leuyathan with an hook, and schalt bynde with a roop his tunge?</span> <span class="verse"><a name="21">21</a>Whethir thou schalt putte a ryng in hise nosethirlis, ethir schalt perse hyse cheke with `an hook?</span> <span class="verse"><a name="22">22</a>Whether he schal multiplie preieris to thee, ether schal speke softe thingis to thee?</span> <span class="verse"><a name="23">23</a>Whether he schal make couenaunt with thee, and `thou schalt take him a seruaunt euerlastinge?</span> <span class="verse"><a name="24">24</a>Whether thou schalt scorne hym as a brid, ethir schalt bynde hym to thin handmaidis?</span> <span class="verse"><a name="25">25</a>Schulen frendis `kerue hym, schulen marchauntis departe hym?</span> <span class="verse"><a name="26">26</a>Whether thou schalt fille nettis with his skyn, and a `leep of fischis with his heed?</span> <span class="verse"><a name="27">27</a>Schalt thou putte thin hond on hym? haue thou mynde of the batel, and adde no more to speke.</span> <span class="verse"><a name="28">28</a>Lo! his hope schal disseyue hym; and in the siyt of alle men he schal be cast doun.</span> </p></div</div></div></body></html>