<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/job/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/job">Job</a> &gt <strong>Chapter 28</strong></div><p><span class="verse"><a name="1">1</a>Siluer hath bigynnyngis of his veynes; and a place is to gold, in which it is wellid togidere.</span> <span class="verse"><a name="2">2</a>Irun is takun fro erthe, and a stoon resolued, `ethir meltid, bi heete, is turned in to money.</span> <span class="verse"><a name="3">3</a>God hath set tyme to derknessis, and he biholdith the ende of alle thingis.</span> <span class="verse"><a name="4">4</a>Also a stronde departith a stoon of derknesse, and the schadewe of deth, fro the puple goynge in pilgrymage; it departith tho hillis, whiche the foot of a nedi man foryat, and hillis with out weie.</span> <span class="verse"><a name="5">5</a>The erthe, wher of breed cam forth in his place, is destried bi fier.</span> <span class="verse"><a name="6">6</a>The place of saphir ben stoonys therof, and the clottis therof ben gold.</span> <span class="verse"><a name="7">7</a>A brid knewe not the weie, and the iye of a vultur, ethir rauenouse brid, bihelde it not.</span> <span class="verse"><a name="8">8</a>The sones of marchauntis tretiden not on it, and a lyonesse passide not therbi.</span> <span class="verse"><a name="9">9</a>God stretchide forth his hond to a flynt; he distriede hillis fro the rootis.</span> <span class="verse"><a name="10">10</a>He hewide doun ryuers in stoonys; and his iye siy al precious thing.</span> <span class="verse"><a name="11">11</a>And he souyte out the depthis of floodis; and he brouyte forth hid thingis in to liyt.</span> <span class="verse"><a name="12">12</a>But where is wisdom foundun, and which is the place of vndurstondyng?</span> <span class="verse"><a name="13">13</a>A man noot the prijs therof, nether it is foundun in the lond of men lyuynge swetli, `ether delicatli.</span> <span class="verse"><a name="14">14</a>The depthe of watris seith, It is not in me; and the see spekith, It is not with me.</span> <span class="verse"><a name="15">15</a>Gold ful cleene schal not be youun for wisdom, nether siluer schal be weied in the chaungyng therof.</span> <span class="verse"><a name="16">16</a>It schal not be comparysound to the died colours of Iynde, not to the moost preciouse stoon of sardius, nether to saphir.</span> <span class="verse"><a name="17">17</a>Nether gold, nether glas schal be maad euene worth therto;</span> <span class="verse"><a name="18">18</a>and hiye and fer apperynge vessels of gold schulen not be chaungid for wisdom, nether schulen be had in mynde in comparisoun therof. Forsothe wisdom is drawun of pryuy thingis;</span> <span class="verse"><a name="19">19</a>topasie of Ethiope schal not be maad euene worth to wisdom, and moost preciouse diyngis schulen not be set togidere in prijs, `ether comparisound, therto.</span> <span class="verse"><a name="20">20</a>Therfor wherof cometh wisdom, and which is the place of vndurstondyng?</span> <span class="verse"><a name="21">21</a>It is hid fro the iyen of alle lyuynge men; also it is hid fro briddis of heuene.</span> <span class="verse"><a name="22">22</a>Perdicioun and deeth seiden, With oure eeris we herden the fame therof.</span> <span class="verse"><a name="23">23</a>God vndurstondith the weye therof, and he knowith the place therof.</span> <span class="verse"><a name="24">24</a>For he biholdith the endis of the world, and biholdith alle thingis that ben vndur heuene.</span> <span class="verse"><a name="25">25</a>`Which God made weiyte to wyndis, and weiede watris in mesure.</span> <span class="verse"><a name="26">26</a>Whanne he settide lawe to reyn, and weie to tempestis sownynge;</span> <span class="verse"><a name="27">27</a>thanne he siy wisdom, and telde out, and made redi, and souyte out.</span> <span class="verse"><a name="28">28</a>And he seide to man, Lo! the drede of the Lord, thilke is wisdom; and to go awei fro yuel, is vndurstondyng.</span> </p></div</div></div></body></html>