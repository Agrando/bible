<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/job/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/job">Job</a> &gt <strong>Chapter 30</strong></div><p><span class="verse"><a name="1">1</a>But now yongere men in tyme scornen me, whos fadris Y deynede not to sette with the doggis of my flok.</span> <span class="verse"><a name="2">2</a>Of whiche men the vertu of hondis was for nouyt to me, and thei weren gessid vnworthi to that lijf.</span> <span class="verse"><a name="3">3</a>Thei weren bareyn for nedynesse and hungur; that gnawiden in wildirnesse, and weren pale for pouert and wretchidnesse;</span> <span class="verse"><a name="4">4</a>and eeten eerbis, aud the ryndis of trees; and the roote of iunyperis was her mete.</span> <span class="verse"><a name="5">5</a>Whiche men rauyschiden these thingis fro grete valeis; and whanne thei hadden foundun ony of alle, thei runnen with cry to tho.</span> <span class="verse"><a name="6">6</a>Thei dwelliden in deseertis of strondis, and in caues of erthe, ethir on grauel, `ethir on cley.</span> <span class="verse"><a name="7">7</a>Whiche weren glad among siche thingis, and arettiden delices to be vndur buschis.</span> <span class="verse"><a name="8">8</a>The sones of foolis and of vnnoble men, and outirli apperynge not in erthe.</span> <span class="verse"><a name="9">9</a>But now Y am turned in to the song of hem, and Y am maad a prouerbe to hem.</span> <span class="verse"><a name="10">10</a>Thei holden me abhomynable, and fleen fer fro me, and dreden not to spete on my face.</span> <span class="verse"><a name="11">11</a>For God hath openyd his arowe caas, and hath turmentid me, and hath set a bridil in to my mouth.</span> <span class="verse"><a name="12">12</a>At the riytside of the eest my wretchidnessis risiden anoon; thei turneden vpsedoun my feet, and oppressiden with her pathis as with floodis.</span> <span class="verse"><a name="13">13</a>Thei destrieden my weies; thei settiden tresoun to me, and hadden the maistri; and `noon was that helpide.</span> <span class="verse"><a name="14">14</a>Thei felden in on me as bi a brokun wal, and bi yate openyd, and weren stretchid forth to my wretchidnessis.</span> <span class="verse"><a name="15">15</a>Y am dryuun in to nouyt; he took awei my desir as wynd, and myn helpe passide awei as a cloude.</span> <span class="verse"><a name="16">16</a>But now my soule fadith in my silf, and daies of turment holden me stidfastly.</span> <span class="verse"><a name="17">17</a>In nyyt my boon is persid with sorewis; and thei, that eten me, slepen not.</span> <span class="verse"><a name="18">18</a>In the multitude of tho my cloth is wastid, and thei han gird me as with coler of a coote.</span> <span class="verse"><a name="19">19</a>Y am comparisound to cley, and Y am maad lijk to a deed sparcle and aisch.</span> <span class="verse"><a name="20">20</a>Y schal cry to thee, and thou schalt not here me; Y stonde, and thou biholdist not me.</span> <span class="verse"><a name="21">21</a>Thou art chaungid in to cruel to me, and in the hardnesse of thin hond thou art aduersarie to me.</span> <span class="verse"><a name="22">22</a>Thou hast reisid me, and hast set as on wynd; and hast hurtlid me doun strongli.</span> <span class="verse"><a name="23">23</a>Y woot, that thow schalt bitake me to deeth, where an hows is ordeyned to ech lyuynge man.</span> <span class="verse"><a name="24">24</a>Netheles thou sendist not out thin hond to the wastyng of hem; and if thei fallen doun, thou schalt saue.</span> <span class="verse"><a name="25">25</a>Y wepte sum tyme on him, that was turmentid, and my soule hadde compassioun on a pore man.</span> <span class="verse"><a name="26">26</a>Y abood goodis, and yuelis ben comun to me; Y abood liyt, and derknessis braken out.</span> <span class="verse"><a name="27">27</a>Myn ynnere thingis buyliden out with outen my reste; daies of turment camen bifor me.</span> <span class="verse"><a name="28">28</a>Y yede morenynge, and Y roos with out woodnesse in the cumpenye, and criede.</span> <span class="verse"><a name="29">29</a>Y was the brother of dragouns, and the felow of ostrigis.</span> <span class="verse"><a name="30">30</a>My skyn was maad blak on me, and my boonys drieden for heete.</span> <span class="verse"><a name="31">31</a>Myn harpe is turned in to morenyng, and myn orgun in to the vois of weperis.</span> </p></div</div></div></body></html>