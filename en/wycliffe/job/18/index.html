<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/job/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/job">Job</a> &gt <strong>Chapter 18</strong></div><p><span class="verse"><a name="1">1</a>Forsothe Baldach Suythes answeride, and seide,</span> <span class="verse"><a name="2">2</a>`Til to what ende schalt thou booste with wordis? Vndurstonde thou first, and so speke we.</span> <span class="verse"><a name="3">3</a>Whi ben we arettid as beestis, and han we be foule bifor thee?</span> <span class="verse"><a name="4">4</a>What leesist thou thi soule in thi woodnes? Whether the erthe schal be forsakun `for thee, and hard stoonys schulen be borun ouer fro her place?</span> <span class="verse"><a name="5">5</a>Whethir the liyt of a wickid man schal not be quenchid; and the flawme of his fier schal not schyne?</span> <span class="verse"><a name="6">6</a>Liyt schal wexe derke in his tabernacle; and the lanterne, which is on hym, schal be quenchid.</span> <span class="verse"><a name="7">7</a>The steppis of his vertu schulen be maad streit; and his counsel schal caste hym doun.</span> <span class="verse"><a name="8">8</a>For he hath sent hise feet in to a net; and he goith in the meschis therof.</span> <span class="verse"><a name="9">9</a>His foot schal be holdun with a snare; and thirst schal brenne out ayens hym.</span> <span class="verse"><a name="10">10</a>The foot trappe of hym is hid in the erthe, and his snare on the path.</span> <span class="verse"><a name="11">11</a>Dredis schulen make hym aferd on ech side, and schulen biwlappe hise feet.</span> <span class="verse"><a name="12">12</a>His strengthe be maad feble bi hungur; and pouert asaile hise ribbis.</span> <span class="verse"><a name="13">13</a>Deuoure it the fairnesse of his skyn; the firste gendrid deth waste hise armes.</span> <span class="verse"><a name="14">14</a>His trist be takun awei fro his tabernacle; and perischyng, as a kyng, aboue trede on hym.</span> <span class="verse"><a name="15">15</a>The felowis of hym that is not, dwelle in his tabernacle; brymston be spreynt in his tabernacle.</span> <span class="verse"><a name="16">16</a>The rootis of hym be maad drie bynethe; sotheli his ripe corn be al to-brokun aboue.</span> <span class="verse"><a name="17">17</a>His mynde perische fro the erthe; and his name be not maad solempne in stretis.</span> <span class="verse"><a name="18">18</a>He schal put hym out fro `liyt in to derknessis; and he schal bere hym ouer fro the world.</span> <span class="verse"><a name="19">19</a>Nethir his seed nether kynrede schal be in his puple, nether ony relifs in hise cuntreis.</span> <span class="verse"><a name="20">20</a>The laste men schulen wondre in hise daies; and hidousnesse schal asaile the firste men.</span> <span class="verse"><a name="21">21</a>Therfor these ben the tabernaclis of a wickid man; and this is the place of hym, that knowith not God.</span> </p></div</div></div></body></html>