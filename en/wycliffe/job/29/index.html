<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/job/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/job">Job</a> &gt <strong>Chapter 29</strong></div><p><span class="verse"><a name="1">1</a>Also Joob addide, takynge his parable, and seide,</span> <span class="verse"><a name="2">2</a>Who yyueth to me, that I be bisidis the elde monethis, bi the daies in whiche God kepte me?</span> <span class="verse"><a name="3">3</a>Whanne his lanterne schynede on myn heed, and Y yede in derknessis at his liyt.</span> <span class="verse"><a name="4">4</a>As Y was in the daies of my yongthe, whanne in priuete God was in my tabernacle.</span> <span class="verse"><a name="5">5</a>Whanne Almyyti God was with me, and my children weren in my cumpas;</span> <span class="verse"><a name="6">6</a>whanne Y waischide my feet in botere, and the stoon schedde out to me the stremes of oile;</span> <span class="verse"><a name="7">7</a>whanne Y yede forth to the yate of the citee, and in the street thei maden redi a chaier to me.</span> <span class="verse"><a name="8">8</a>Yonge men, `that is, wantoun, sien me, and weren hid, and elde men risynge vp stoden;</span> <span class="verse"><a name="9">9</a>princes ceessiden to speke, and puttiden the fyngur on her mouth;</span> <span class="verse"><a name="10">10</a>duykis refreyneden her vois, and her tunge cleuyde to her throte.</span> <span class="verse"><a name="11">11</a>An eere herynge blesside me, and an iye seynge yeldide witnessyng to me;</span> <span class="verse"><a name="12">12</a>for Y hadde delyueride a pore man criynge, and a fadirles child, that hadde noon helpere.</span> <span class="verse"><a name="13">13</a>The blessyng of a man `to perische cam on me, and Y coumfortide the herte of a widewe.</span> <span class="verse"><a name="14">14</a>Y was clothid with riytfulnesse; and Y clothide me as with a cloth, and with my `doom a diademe.</span> <span class="verse"><a name="15">15</a>Y was iye `to a blynde man, and foot to a crokyd man.</span> <span class="verse"><a name="16">16</a>Y was a fadir of pore men; and Y enqueride most diligentli the cause, which Y knew not.</span> <span class="verse"><a name="17">17</a>Y al tobrak the grete teeth of the wickid man, and Y took awei prey fro hise teeth.</span> <span class="verse"><a name="18">18</a>And Y seide, Y schal die in my nest; and as a palm tre Y schal multiplie daies.</span> <span class="verse"><a name="19">19</a>My roote is openyde bisidis watris, and deew schal dwelle in my repyng.</span> <span class="verse"><a name="20">20</a>My glorie schal euere be renulid, and my bouwe schal be astorid in myn hond.</span> <span class="verse"><a name="21">21</a>Thei, that herden me, abiden my sentence; and thei weren ententif, and weren stille to my counsel.</span> <span class="verse"><a name="22">22</a>Thei dursten no thing adde to my wordis; and my speche droppide on hem.</span> <span class="verse"><a name="23">23</a>Thei abididen me as reyn; and thei openyden her mouth as to the softe reyn `comynge late.</span> <span class="verse"><a name="24">24</a>If ony tyme Y leiyide to hem, thei bileueden not; and the liyt of my cheer felde not doun in to erthe.</span> <span class="verse"><a name="25">25</a>If Y wolde go to hem, Y sat the firste; and whanne Y sat as kyng, while the oost stood aboute, netheles Y was comfortour of hem that morenyden.</span> </p></div</div></div></body></html>