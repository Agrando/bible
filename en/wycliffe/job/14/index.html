<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/job/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/job">Job</a> &gt <strong>Chapter 14</strong></div><p><span class="verse"><a name="1">1</a>A man is borun of a womman, and lyueth schort tyme, and is fillid with many wretchidnessis.</span> <span class="verse"><a name="2">2</a>Which goith out, and is defoulid as a flour; and fleeth as schadewe, and dwellith neuere perfitli in the same staat.</span> <span class="verse"><a name="3">3</a>And gessist thou it worthi to opene thin iyen on siche a man; and to brynge hym in to doom with thee?</span> <span class="verse"><a name="4">4</a>Who may make a man clene conseyued of vnclene seed? Whether not thou, which art aloone?</span> <span class="verse"><a name="5">5</a>The daies of man ben schorte, the noumbre of his monethis is at thee; thou hast set, ethir ordeyned, hise termes, whiche moun not be passid.</span> <span class="verse"><a name="6">6</a>Therfor go thou awey fro hym a litil, `that is, bi withdrawyng of bodili lijf, that he haue reste; til the meede coueitid come, and his dai is as the dai of an hirid man.</span> <span class="verse"><a name="7">7</a>A tree hath hope, if it is kit doun; and eft it wexith greene, and hise braunches spreden forth.</span> <span class="verse"><a name="8">8</a>If the roote therof is eeld in the erthe, and the stok therof is nyy deed in dust;</span> <span class="verse"><a name="9">9</a>it schal buriowne at the odour of watir, and it schal make heer, as whanne it was plauntid first.</span> <span class="verse"><a name="10">10</a>But whanne a man is deed, and maad nakid, and wastid; Y preye, where is he?</span> <span class="verse"><a name="11">11</a>As if watris goen awei fro the see, and a ryuer maad voide wexe drie,</span> <span class="verse"><a name="12">12</a>so a man, whanne he hath slept, `that is, deed, he schal not rise ayen, til heuene be brokun, `that is, be maad newe; he schal not wake, nether he schal ryse togidere fro his sleep.</span> <span class="verse"><a name="13">13</a>Who yiueth this to me, that thou defende me in helle, and that thou hide me, til thi greet veniaunce passe; and thou sette to me a tyme, in which thou haue mynde on me?</span> <span class="verse"><a name="14">14</a>Gessist thou, whethir a deed man schal lyue ayen? In alle the daies, in whiche Y holde knyythod, now Y abide, til my chaungyng come.</span> <span class="verse"><a name="15">15</a>Thou schalt clepe me, and Y schal answere thee; thou schalt dresse the riyt half, `that is, blis, to the werk of thin hondis.</span> <span class="verse"><a name="16">16</a>Sotheli thou hast noumbrid my steppis; but spare thou my synnes.</span> <span class="verse"><a name="17">17</a>Thou hast seelid as in a bagge my trespassis, but thou hast curid my wickidnesse.</span> <span class="verse"><a name="18">18</a>An hil fallynge droppith doun; and a rooche of stoon is borun ouer fro his place.</span> <span class="verse"><a name="19">19</a>Watris maken stoonys holowe, and the erthe is wastid litil and litil bi waischyng a wey of watir; and therfor thou schalt leese men in lijk maner.</span> <span class="verse"><a name="20">20</a>Thou madist a man strong a litil, that he schulde passe with outen ende; thou schalt chaunge his face, and schalt sende hym out.</span> <span class="verse"><a name="21">21</a>Whether hise sones ben noble, ether vnnoble, he schal not vndurstonde.</span> <span class="verse"><a name="22">22</a>Netheles his fleisch, while he lyueth, schal haue sorewe, and his soule schal morne on hym silf.</span> </p></div</div></div></body></html>