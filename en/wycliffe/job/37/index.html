<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/job/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/job">Job</a> &gt <strong>Chapter 37</strong></div><p><span class="verse"><a name="1">1</a>Myn herte dredde of this thing, and is moued out of his place.</span> <span class="verse"><a name="2">2</a>It schal here an heryng in the feerdfulnesse of his vois, and a sown comynge forth of his mouth.</span> <span class="verse"><a name="3">3</a>He biholdith ouere alle heuenes; and his liyt is ouere the termes of erthe.</span> <span class="verse"><a name="4">4</a>Sown schal rore aftir hym, he schal thundre with the vois of his greetnesse; and it schal not be souyt out, whanne his vois is herd.</span> <span class="verse"><a name="5">5</a>God schal thundre in his vois wondurfulli, that makith grete thingis and that moun not be souyt out.</span> <span class="verse"><a name="6">6</a>Which comaundith to the snow to come doun on erthe, and to the reynes of wijntir, and to the reynes of his strengthe.</span> <span class="verse"><a name="7">7</a>Which markith in the hond of alle men, that alle men knowe her werkis.</span> <span class="verse"><a name="8">8</a>An vnresonable beeste schal go in to his denne, and schal dwelle in his caue, `ethir derke place.</span> <span class="verse"><a name="9">9</a>Tempestis schulen go out fro the ynnere thingis, and coold fro Arturus.</span> <span class="verse"><a name="10">10</a>Whanne God makith blowyng, frost wexith togidere; and eft ful brood watris ben sched out.</span> <span class="verse"><a name="11">11</a>Whete desirith cloudis, and cloudis spreeden abrood her liyt.</span> <span class="verse"><a name="12">12</a>Whiche cloudes cumpassen alle thingis bi cumpas, whidur euere the wil of the gouernour ledith tho, to al thing which he comaundith `to tho on the face of the world;</span> <span class="verse"><a name="13">13</a>whether in o lynage, ethir in his lond, ether in what euer place of his merci he comaundith tho to be foundun.</span> <span class="verse"><a name="14">14</a>Joob, herkene thou these thingis; stonde thou, and biholde the meruels of God.</span> <span class="verse"><a name="15">15</a>Whethir thou woost, whanne God comaundide to the reynes, that tho schulen schewe the liyt of hise cloudis?</span> <span class="verse"><a name="16">16</a>Whether thou knowist the grete weies of cloudis, and perfit kunnyngis?</span> <span class="verse"><a name="17">17</a>Whether thi cloothis ben not hoote, whanne the erthe is blowun with the south?</span> <span class="verse"><a name="18">18</a>In hap thou madist with hym heuenes, which moost sad ben foundid, as of bras.</span> <span class="verse"><a name="19">19</a>Schewe thou to vs, what we schulen seie to hym; for we ben wlappid in derknessis.</span> <span class="verse"><a name="20">20</a>Who schal telle to hym, what thingis Y speke? yhe, if he spekith, a man schal be deuourid.</span> <span class="verse"><a name="21">21</a>And now men seen not liyt; the eir schal be maad thicke sudenli in to cloudis, and wynd passynge schal dryue awei tho.</span> <span class="verse"><a name="22">22</a>Gold schal come fro the north, and ferdful preisyng of God.</span> <span class="verse"><a name="23">23</a>For we moun not fynde him worthili; he is greet in strengthe, and in doom, and in riytfulnesse, and may not be teld out.</span> <span class="verse"><a name="24">24</a>Therfor men schulen drede hym; and alle men, that semen to hem silf to be wise, schulen not be hardi to biholde.</span> </p></div</div></div></body></html>