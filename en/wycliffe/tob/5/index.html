<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/tob/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/tob">Tobit</a> &gt <strong>Chapter 5</strong></div><p><span class="verse"><a name="1">1</a>Thanne Tobie answeride to his fadir, and seide, Fadir, Y schal do alle thingis, which euer thou comaundidist to me;</span> <span class="verse"><a name="2">2</a>but Y noot, hou Y schal gete this money; he knowith not me, and Y knowe not him; what tokyn schal Y yyue to hym? but nether Y knew ony tyme the weie, bi which me goith thidur.</span> <span class="verse"><a name="3">3</a>Thanne his fadir answerid to hym, and seide, Sotheli Y haue this obligacioun at me, which the while thou schewist to him, he schal restore anoon the monei.</span> <span class="verse"><a name="4">4</a>But go now, and enquere to thee sum feithful man, that schal go with thee for his hire saf, `the while Y lyue yit, that thou resseyue that monei.</span> <span class="verse"><a name="5">5</a>Thanne Tobie yede out, and foond a yong oon stondynge, `schynynge, and gird, and as redi to go;</span> <span class="verse"><a name="6">6</a>and he wiste not, that it was the angel of God. And he grette the yong oon, and seide, Of whennus han we thee, goode yonge man?</span> <span class="verse"><a name="7">7</a>And he answeride, Of the sones of Israel. And Tobie seide to hym, Knowist thou the weie, that ledith in to the cuntrei of Medeis?</span> <span class="verse"><a name="8">8</a>To whom he answeride, Y knowe, and Y haue go ofte alle the weies therof, and Y haue dwellid at Gabelus, youre brother, that dwellith in Rages, a citee of Medeis, which is set in `the hil of Echbathanis.</span> <span class="verse"><a name="9">9</a>To whom Tobie seide, Y biseche, abide thou me, til Y telle these thingis to my fader.</span> <span class="verse"><a name="10">10</a>Thanne Tobie entride, and telde alle these thingis to his fader; on which thingis the fader wondride, and preiede, that he wolde entre to him.</span> <span class="verse"><a name="11">11</a>Therfor he entride, and grette Tobie, and seide, Ioie be euere to thee!</span> <span class="verse"><a name="12">12</a>And Tobie seide, What maner ioie schal be to me, that sitte in derknessis, and se not `the liyt of heuene?</span> <span class="verse"><a name="13">13</a>To whom the yong oon seide, Be thou of strong wit; it is in the nexte that thou be heelid of God.</span> <span class="verse"><a name="14">14</a>Therfor Tobie seide to hym, Whether thou maist lede my sone to Gabelus in to Rages, the citee of Medeis, and whanne thou comest ayen, Y schal restore thi mede to thee?</span> <span class="verse"><a name="15">15</a>And the aungel seide to hym, Y schal lede, and bringe ayen him hool to thee.</span> <span class="verse"><a name="16">16</a>To whom Tobie answeride, Y preie thee, schewe to me, of what hows, ether of what lynage thou art?</span> <span class="verse"><a name="17">17</a>To whom Raphael, the aungel, seide, Axist thou the kyn of the hirid man, ethir the hirid man hym silf, that schal go with thi sone?</span> <span class="verse"><a name="18">18</a>But lest perauenture Y make thee douteful, Y am Azarie, the sone of grete Ananye.</span> <span class="verse"><a name="19">19</a>And Tobie answeride, Thou art of greet kyn; but Y axe, that thou be not wrooth, that Y wolde knowe thi kyn.</span> <span class="verse"><a name="20">20</a>Forsothe the aungel seide to hym, Y schal lede thi sone hool, and Y schal bring ayen to thee `thi sone hool.</span> <span class="verse"><a name="21">21</a>Sotheli Tobie answeride, and seide, Wel `go ye, and the Lord be in youre weie, and his aungel go with you.</span> <span class="verse"><a name="22">22</a>Thanne whanne alle thingis weren redi, that schulden be borun in the weie, Tobie made `farewel to his fadir and his modir; and `bothe yeden togidere.</span> <span class="verse"><a name="23">23</a>And whanne thei weren goon forth, his modir bigan to wepe, and to seie, Thou hast take the staf of oure eelde, and hast sent awey fro vs;</span> <span class="verse"><a name="24">24</a>`Y wolde thilke monei were neuere, `for which thou sentist him;</span> <span class="verse"><a name="25">25</a>oure pouert sufficide to vs, that we schulden arette this richessis, that we sien oure sone.</span> <span class="verse"><a name="26">26</a>And Tobie seide to hir, `Nyle thou wepe; oure sone schal come saaf, and he schal turne ayen saaf to vs, and thin iyen schulen se hym.</span> <span class="verse"><a name="27">27</a>For Y bileue, that the good aungel of God goith with him, and he schal dispose wel alle thingis, that ben doon aboute hym, so that he turne ayen with ioie to vs.</span> <span class="verse"><a name="28">28</a>At this vois his moder ceesside to wepe, and was stille.</span> </p></div</div></div></body></html>