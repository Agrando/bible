<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/tob/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/tob">Tobit</a> &gt <strong>Chapter 13</strong></div><p><span class="verse"><a name="1">1</a>Forsothe the eldere Tobie openyde his mouth, and blesside God, and seide, Lord, thou art greet with outen ende, and thi rewme is in to `alle worldis;</span> <span class="verse"><a name="2">2</a>for thou betist, and makist saaf; thou ledist doun to hellis, and `ledist ayen; and noon is that ascapith thin hoond.</span> <span class="verse"><a name="3">3</a>Sones of Israel, knowleche ye to the Lord, and herye ye hym in the siyt of hethene men;</span> <span class="verse"><a name="4">4</a>for herfor he scateride you among hethene men, that knowen not God, that ye telle out his merueils, and make hem to wite, that noon othere God is almyyti outakun hym.</span> <span class="verse"><a name="5">5</a>He chastiside vs for oure wickidnessis; and he schal saue vs for his mercy.</span> <span class="verse"><a name="6">6</a>Therfor biholde ye, what thingis he hath do with you, and knouleche ye to hym with drede and tremblyng; and enhaunse ye the kyng of worldis in youre werkis.</span> <span class="verse"><a name="7">7</a>Forsothe Y in the lond of my caitifte schal knouleche to hym; for he schewide his maieste on a synful folc.</span> <span class="verse"><a name="8">8</a>Therfor, synneris, be ye conuertid, and do ye riytfulnesse bifor God, and bileue ye, that he schal do his merci with you.</span> <span class="verse"><a name="9">9</a>Sotheli Y and my soule schulen be glad in hym.</span> <span class="verse"><a name="10">10</a>Alle chosun of the Lord, blesse ye hym; make ye the daies of gladnesse, and knouleche ye to hym.</span> <span class="verse"><a name="11">11</a>Jerusalem, the citee of God, the Lord hath chastisid thee for the werkis of thin hondis.</span> <span class="verse"><a name="12">12</a>Knouleche thou to God in thi goodis, and blesse thou God of worldis, that he bilde ayen in thee his tabernacle, and ayen clepe to thee alle thi prisoneris; and that thou haue ioie in to alle worldis of worldis.</span> <span class="verse"><a name="13">13</a>Thou schalt schyne with briyt liyt, and alle the coostis of erthe schulen worschipe thee.</span> <span class="verse"><a name="14">14</a>Naciouns schulen come fro fer to thee, and thei schulen brynge yiftis, and schulen worschipe the Lord in thee, and thei schulen haue thi lond in to halewyng;</span> <span class="verse"><a name="15">15</a>for thei schulen `clepe in thee the grete name.</span> <span class="verse"><a name="16">16</a>And thei schulen be cursid, that dispisen thee, and thei schulen be dampned, that blasfemen thee; and thei schulen be blessid, that bilden thee.</span> <span class="verse"><a name="17">17</a>Forsothe thou schalt be glad in thi sones, for alle schulen be blessid, and schulen be gaderid togidere to the Lord.</span> <span class="verse"><a name="18">18</a>Blessid ben alle that louen thee, and that han ioie on thi pees.</span> <span class="verse"><a name="19">19</a>My soule, blesse thou the Lord, for `oure Lord God hath delyuered Jerusalem, his citee, fro alle tribulaciouns therof.</span> <span class="verse"><a name="20">20</a>Y schal be blessid, if the relikis of my seed schulen be to se the clerenesse of Jerusalem.</span> <span class="verse"><a name="21">21</a>The yatis of Jerusalem schulen be bildid of saphire and smaragde, and of preciouse stoon; al the cumpas of wallis therof schal be of white and clene stoon.</span> <span class="verse"><a name="22">22</a>Alle the stretis therof schulen be strewid; and alleluya, `that is, the heriyng of God, schal be sungun bi the stretis therof.</span> <span class="verse"><a name="23">23</a>Blessid be the Lord, that enhaunside it, that his rewme be on it in to worldis of worldis. Amen.</span> </p></div</div></div></body></html>