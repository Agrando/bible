<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/hab/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/hab">Habakkuk</a> &gt <strong>Chapter 3</strong></div><p><span class="verse"><a name="1">1</a>The preier of Abacuk, the profete, for vnkunnynge men. Lord, Y herde thin heryng, and Y dredde;</span> <span class="verse"><a name="2">2</a>Lord, it is thi werk, in the myddil of yeeris quykene thou it. In the middil of yeeris thou schalt make knowun; whanne thou schalt be wrooth, thou schalt haue mynde of mercy.</span> <span class="verse"><a name="3">3</a>God schal come fro the south, and the hooli fro the mount of Faran. The glorie of hym kyueride heuenes, and the erthe is ful of his heriyng.</span> <span class="verse"><a name="4">4</a>The schynyng of hym schal be as liyt; hornes in hondis of hym.</span> <span class="verse"><a name="5">5</a>There the strengthe of hym was hid, deth schal go bifore his face; the deuel schal go out bifore hise feet.</span> <span class="verse"><a name="6">6</a>He stood, and mat the erthe; he bihelde, and vnboond folkis, and hillis of the world weren al to-brokun; the  litle hillis of the world weren bowid doun, of the weies of his euerlastyngnesse.</span> <span class="verse"><a name="7">7</a>For wickidnesse Y saiy the tentis of Ethiope, the skynnes of the lond of Madian schulen be troblid.</span> <span class="verse"><a name="8">8</a>Lord, whether in floodis thou art wrooth, ether in floodis is thi strong veniaunce, ether in the see is thin indignacioun? Which shalt stie on thin horsis; and thi foure horsid cartis is saluacioun.</span> <span class="verse"><a name="9">9</a>Thou reisynge schalt reise thi bouwe, othis to lynagis whiche thou hast spoke; thou schalt departe the floodis of erthe.</span> <span class="verse"><a name="10">10</a>Watris saien thee, and hillis sorewiden, the goter of watris passide; depnesse yaf his vois, hiynesse reiside hise hondis.</span> <span class="verse"><a name="11">11</a>The sunne and moone stoden in her dwellyng place; in the liyt of thin arowis thei schulen go, in the schynyng of thi spere glisnynge.</span> <span class="verse"><a name="12">12</a>In gnastyng thou schalt defoule erthe, and in strong veniaunce thou schalt astonye folkis.</span> <span class="verse"><a name="13">13</a>Thou art gon out in to helthe of thi puple, in to helthe with thi crist; thou hast smyte the heed of the hous of the vnpitouse man, thou hast maad nakid the foundement til to the necke.</span> <span class="verse"><a name="14">14</a>Thou cursidist the ceptris, ether powers, of hym, the heed of hise fiyteris, to men comynge as whirlewynde for to scatere me; the ioiyng withoutforth of hem, as of hym that deuourith a pore man in hidlis.</span> <span class="verse"><a name="15">15</a>Thou madist a weie in the see to thin horsis, in clei of many watris.</span> <span class="verse"><a name="16">16</a>Y herde, and my wombe is troblid togidere; my lippis trembliden togidere of the vois. Rot entre in my boonys, and sprenge vndur me; that Y reste ayen in the dai of tribulacioun, and Y schal stie vp to oure puple gird togidere.</span> <span class="verse"><a name="17">17</a>For the fige tre schal not floure, and buriownyng schal not be in vynyerdis; the werk of olyue tre schal lie, and feeldis schulen not brynge mete; a scheep schal be kit awei fro the fold, and droue schal not be in cratchis.</span> <span class="verse"><a name="18">18</a>Forsothe Y schal haue ioye in the Lord, and Y schal make ioie with outforth in God my Jhesu.</span> <span class="verse"><a name="19">19</a>God the Lord is my  strengthe, and he schal putte my feet as of hertis; and on myn hiye thingis, the ouercomere schal lede forth me, syngynge in salmes.</span> </p></div</div></div></body></html>