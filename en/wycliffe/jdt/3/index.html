<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/jdt/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/jdt">Judith</a> &gt <strong>Chapter 3</strong></div><p><span class="verse"><a name="1">1</a>Thanne kyngis and princes of alle citees and prouynces, that is, of Cirie, of Mesopotanye, and of Sirie Sobal, and of Libie, and of Cilicie, sente her messangeris. `Whiche comynge to Holofernes, seiden,</span> <span class="verse"><a name="2">2</a>Thin indignacioun ceesse aboute vs; for it is betere, that we lyue and serue Nabugodonosor, the grete kyng, and be suget to thee, than that we die, and suffre with oure perischyng the harmes of oure seruage.</span> <span class="verse"><a name="3">3</a>Ech citee of oure, al possessioun, alle munteyns, and litle hillis, and feeldis, and droues of oxes, and flockis of scheep, and of geet,</span> <span class="verse"><a name="4">4</a>and of horsis, and of camels, and alle oure richessis and meyneis ben in thi siyt; alle thingis be vndur thi lawe.</span> <span class="verse"><a name="5">5</a>Also we and oure children ben thi seruauntis.</span> <span class="verse"><a name="6">6</a>Come thou a pesible lord to vs, and vse thou oure seruyce, as it plesith thee.</span> <span class="verse"><a name="7">7</a>Thanne he cam doun fro the hillis, with knyytis in greet `vertu, that is, strengthe, and gat ech citee, and ech man `enhabitynge the lond.</span> <span class="verse"><a name="8">8</a>Forsothe of alle citees he took to hym helperis, stronge men and chosun to batel.</span> <span class="verse"><a name="9">9</a>And so grete drede lay on alle prouynces, that enhabiteris of alle citees, princes and `onourid men, yeden togidere out with puplis to meete hym comynge,</span> <span class="verse"><a name="10">10</a>and `resseyueden hym with corouns and laumpis, and ledden daunsis with pipis and tympans.</span> <span class="verse"><a name="11">11</a>Netheles thei doynge these thingis myyten not swage the fersnesse of his herte;</span> <span class="verse"><a name="12">12</a>for whi bothe he distriede her citees, and hew doun her wodis.</span> <span class="verse"><a name="13">13</a>For kyng Nabugodonosor hadde comaundid to hym, that he schulde distrie alle the goddis of erthe, that is, that he aloone schulde be seid god of alle these naciouns, that myyten be maad suget bi the power of Holofernes.</span> <span class="verse"><a name="14">14</a>Forsothe he passide al Sirie Sobal, and al Appanye, and al Mesopotanye, and cam to Idumeis `in to the lond of Gabaa;</span> <span class="verse"><a name="15">15</a>and he took the citees of hem, and dwellide there bi thritti daies, in whiche daies he comaundide al the oost of his power to be gaderid togidere.</span> </p></div</div></div></body></html>