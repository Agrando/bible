<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/jdt/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/jdt">Judith</a> &gt <strong>Chapter 1</strong></div><p><span class="verse"><a name="1">1</a>`And so Arphaxat, kyng of Medeis, hadde maad suget many folkis to his empire; and he bildide a ful myyti citee, which he clepide Egbathanys.</span> <span class="verse"><a name="2">2</a>Of squarid stonys and korfe he made the wallis therof, in the heiythe of thre score cubitis and ten, and in the breede of thritti cubitis. Sotheli he settide the touris therof in the heiythe of an hundrid cubitis.</span> <span class="verse"><a name="3">3</a>Forsothe bi the square of tho touris euer either side was stretchid forth, bi the space of twenti feet; and he settide the yatis of that citee in the heiythe of the touris.</span> <span class="verse"><a name="4">4</a>And he hadde glorie, as miyti in the power of his oost, and in the glorie of hise charis.</span> <span class="verse"><a name="5">5</a>Therfor Nabugodonosor, kyng of Assyriens, that regnede in the grete citee Nynyue, fauyt in the tweluethe yeer of his rewme ayens Arphaxat, and gat him in the greet feeld,</span> <span class="verse"><a name="6">6</a>`which is clepid Ragau, bisidis Eufrates, and Tigris, and Jadasa, in the feeld of Erioch, kyng of Elichoris.</span> <span class="verse"><a name="7">7</a>Thanne the rewme of Nabugodonosor was enhaunsid, and his herte was reisid; and he sente to alle men, that dwelliden in Cilicie, and in Damask, and in Liban,</span> <span class="verse"><a name="8">8</a>and to folkis, that weren in Carmele, and in Cedar, and to men dwellynge in Galile, and in the grete feeld of Esdrolon, and to alle men,</span> <span class="verse"><a name="9">9</a>that weren in Samarie, and biyende the flood Jordan, `til to Jerusalem; and to al the lond of Jesse, til me come to the hillis of Ethiope.</span> <span class="verse"><a name="10">10</a>Nabugodonosor, kyng of Assiriens, sente messangeris `to alle these men; `which alle ayenseiden with o wille, and senten ayen hem voide, and castiden awei with out onour.</span> <span class="verse"><a name="11">11</a>Thanne kyng Nabugodonosor was wrooth to al that lond, and swoor bi his rewme and trone, that he wolde defende him fro alle these cuntreis.</span> </p></div</div></div></body></html>