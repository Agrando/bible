<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/jdt/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/jdt">Judith</a> &gt <strong>Chapter 2</strong></div><p><span class="verse"><a name="1">1</a>In the thrittenthe yeer of kyng Nabugodonosor, in the two and twentithe dai of the firste monethe, a word was maad in the hows of Nabugodonosor, kyng of Assiriens, that he wolde defende hym.</span> <span class="verse"><a name="2">2</a>And he clepide to hym alle the eldere men, and alle duykis, hise werriouris; and hadde with hem the priuete of his counsel.</span> <span class="verse"><a name="3">3</a>And he seide, that his thouyte was in that thing, to make suget ech lond to his empire.</span> <span class="verse"><a name="4">4</a>And whanne this seiyng hadde plesid alle men, `kyng Nabugodonosor clepide Holofernes, prince of his chyualrie,</span> <span class="verse"><a name="5">5</a>and seide to hym, Go thou out ayens ech rewme of the west, and ayens hem principali, that dispisiden `my comaundement.</span> <span class="verse"><a name="6">6</a>Thin iyen schal not spare ony rewme, and thou schalt make suget to me ech strengthid citee.</span> <span class="verse"><a name="7">7</a>Thanne Holofernes clepide the duykis and magistratis of the vertu of Assiriens, and he noumbride men in to the makyng redi, as the kyng `comaundide to hym, sixe score thousynde of foot men fiyteris, and twelue thousynde horse men and archeris.</span> <span class="verse"><a name="8">8</a>And he made al his puruyaunce to go bifore in multitude of vnnoumbrable camels, with these thingis that suffisiden plenteuousli to the oostis, and droues of oxis, and flockis of scheep, of which was noon noumbre.</span> <span class="verse"><a name="9">9</a>He ordeynede whete to be maad redi of al Sirie `in his passage.</span> <span class="verse"><a name="10">10</a>And he took ful myche gold and siluer of the kyngis hows.</span> <span class="verse"><a name="11">11</a>And he, and al his oost, yede forth with charis, and horse men, and archeris, whiche hiliden the face of the erthe, as locustis doon.</span> <span class="verse"><a name="12">12</a>And whanne he hadde passid the endis of Assiriens, he came to the grete hillis Auge, that ben at the lift half of Cilicie; and he stiede in to alle the castels of hem, and he gat ech strong place.</span> <span class="verse"><a name="13">13</a>Forsothe he brak the richeste, ethir famouse, citee Melothi, and robbide alle the sones of Tharsis, and the sones of Ismael, that weren ayens the face of desert, and at the south of the lond Celeon.</span> <span class="verse"><a name="14">14</a>And he passide Eufrates, and cam in to Mesopotanye, and he brak alle hiye citees that weren there, fro the stronde Manbre til `me come to the see.</span> <span class="verse"><a name="15">15</a>And he occupiede the endis therof fro Cilicie `til to the endis of Japhet, that ben at the south.</span> <span class="verse"><a name="16">16</a>And he brouyte alle the sones of Madian, and he `robbide al the richessis of hem; and he killide `bi the scharpnesse of swerd alle men ayenstondynge hym.</span> <span class="verse"><a name="17">17</a>And after these thingis he cam doun in to the feeldis of Damask, in the daies of ripe corn, and he brente alle cornes, and he made alle trees and vynes to be kit doun;</span> <span class="verse"><a name="18">18</a>and his drede `felde on alle men `enhabitynge the lond.</span> </p></div</div></div></body></html>