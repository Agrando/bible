<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/col/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/col">Colossians</a> &gt <strong>Chapter 2</strong></div><p><span class="verse"><a name="1">1</a>But Y wole that ye wite, what bisynesse Y haue for you, and for hem that ben at Laodice, and whiche euere saien not my face in fleisch,</span> <span class="verse"><a name="2">2</a>that her hertis ben coumfortid, and thei ben tauyt in charite, in to alle the richessis of the plente of the vndurstondyng, in to the knowyng of mysterie of God, the fadir of Jhesu Crist,</span> <span class="verse"><a name="3">3</a>in whom alle the tresouris of wisdom and of science ben hid.</span> <span class="verse"><a name="4">4</a>For this thing Y seie, that no man disseyue you in heiythe of wordis.</span> <span class="verse"><a name="5">5</a>For thouy Y be absent in bodi, bi spirit Y am with you, ioiynge and seynge youre ordre and the sadnesse of youre bileue that is in Crist.</span> <span class="verse"><a name="6">6</a>Therfor as ye han takun Jhesu Crist oure Lord,</span> <span class="verse"><a name="7">7</a>walke ye in hym, and be ye rootid and bieldid aboue in hym, and confermyd in the bileue, as ye han lerud, aboundinge in hym in doynge of thankyngis.</span> <span class="verse"><a name="8">8</a>Se ye that no man disseyue you bi filosofie and veyn fallace, aftir the tradicioun of men, aftir the elementis of the world, and not aftir Crist.</span> <span class="verse"><a name="9">9</a>For in hym dwellith bodilich al the fulnesse of the Godhed.</span> <span class="verse"><a name="10">10</a>And ye ben fillid in hym, that is heed of al principat and power.</span> <span class="verse"><a name="11">11</a>In whom also ye ben circumcidid in circumcisioun not maad with hoond, in dispoyling of the bodi of fleisch, but in circumcisioun of Crist;</span> <span class="verse"><a name="12">12</a>and ye ben biried togidere with hym in baptim, in whom also ye han rise ayen bi feith of the worching of God, that reiside hym fro deth.</span> <span class="verse"><a name="13">13</a>And whanne ye weren deed in giltis, and in the prepucie of youre fleisch, he quikenyde togidere you with hym;</span> <span class="verse"><a name="14">14</a>foryyuynge to you alle giltis, doynge awei that writing of decre that was ayens vs, that was contrarie to vs; and he took awei that fro the myddil, pitchinge it on the cros;</span> <span class="verse"><a name="15">15</a>and he spuylide principatis and poweris, and ledde out tristili, opynli ouercomynge hem in hym silf.</span> <span class="verse"><a name="16">16</a>Therfor no man iuge you in mete, or in drink, or in part of feeste dai, or of neomenye,</span> <span class="verse"><a name="17">17</a>or of sabatis, whiche ben schadewe of thingis to comynge; for the bodi is of Crist.</span> <span class="verse"><a name="18">18</a>No man disseyue you, willynge to teche in mekenesse, and religioun of aungelis, tho thingis whiche he hath not seyn, walkinge veynli, bolnyd with wit of his fleisch,</span> <span class="verse"><a name="19">19</a>and not holdynge the heed, of which al the bodi, bi boondis and ioynyngis togidere vndur mynystrid and maad, wexith in to encreessing of God.</span> <span class="verse"><a name="20">20</a>For if ye ben deed with Crist fro the elementis of this world, what yit as men lyuynge to the world demen ye?</span> <span class="verse"><a name="21">21</a>That ye touche not, nether taaste,</span> <span class="verse"><a name="22">22</a>nether trete with hoondis tho thingis, whiche alle ben in to deth bi the ilke vss, aftir the comaundementis and the techingis of men;</span> <span class="verse"><a name="23">23</a>whiche han a resoun of wisdom in veyn religioun and mekenesse, and not to spare the bodi, not in ony onour to the fulfillyng of the fleisch.</span> </p></div</div></div></body></html>