<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/col/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/col">Colossians</a> &gt <strong>Chapter 1</strong></div><p><span class="verse"><a name="1">1</a>Poul, apostle of `Crist Jhesu, bi the wille of God,</span> <span class="verse"><a name="2">2</a>and Tymothe, brother, to hem that ben at Colose, hooli and feithful britheren in Crist Jhesu,</span> <span class="verse"><a name="3">3</a>grace and pees to you of God oure fadir and of the Lord Jhesu Crist. We don thankyngis to God, and to the fader of oure Lord Jhesu Crist, euermore preiynge for you, herynge youre feith in Crist Jhesu,</span> <span class="verse"><a name="4">4</a>and the loue that ye han to alle hooli men,</span> <span class="verse"><a name="5">5</a>for the hope that is kept to you in heuenes. Which ye herden in the word of treuthe of the gospel,</span> <span class="verse"><a name="6">6</a>that cam to you, as also it is in al the world, and makith fruyt, and wexith, as in you, fro that dai in which ye herden and knewen the grace of God in treuthe.</span> <span class="verse"><a name="7">7</a>As ye lerneden of Epafras, oure felawe most dereworthe, which is a trewe mynystre of Jhesu Crist for you;</span> <span class="verse"><a name="8">8</a>which also schewide to vs youre louyng in spirit.</span> <span class="verse"><a name="9">9</a>Therfor we fro the dai in which we herden, ceessen not to preye for you, and to axe, that ye be fillid with the knowing of his wille in al wisdom and goostli vndurstondyng;</span> <span class="verse"><a name="10">10</a>that ye walke worthili to God plesynge bi alle thingis, and make fruyt in al good werk, and wexe in the science of God,</span> <span class="verse"><a name="11">11</a>and ben coumfortid in al vertu bi the miyt of his clerenesse, in al pacience and long abiding with ioye,</span> <span class="verse"><a name="12">12</a>that ye do thankyngis to God and to the fadir, which made you worthi in to the part of eritage of hooli men in liyt.</span> <span class="verse"><a name="13">13</a>Which delyueride vs fro the power of derknessis, and translatide in to the kyngdom of the sone of his louyng,</span> <span class="verse"><a name="14">14</a>in whom we han ayenbiyng and remyssioun of synnes.</span> <span class="verse"><a name="15">15</a>Which is the ymage of God vnuysible, the first bigetun of ech creature.</span> <span class="verse"><a name="16">16</a>For in hym alle thingis ben maad, in heuenes and in erthe, visible and vnuysible, ether trones, ether dominaciouns, ether princehodes, ethir poweris, alle thingis ben maad of nouyt bi hym, and in hym,</span> <span class="verse"><a name="17">17</a>and he is bifor alle, and alle thingis ben in hym.</span> <span class="verse"><a name="18">18</a>And he is heed of the bodi of the chirche; which is the bigynnyng and the firste bigetun of deede men, that he holde the firste dignyte in alle thingis.</span> <span class="verse"><a name="19">19</a>For in hym it pleside al plente to inhabite,</span> <span class="verse"><a name="20">20</a>and bi hym alle thingis to be recounselid in to hym, and made pees bi the blood of his cros, tho thingis that ben in erthis, ether that ben in heuenes.</span> <span class="verse"><a name="21">21</a>And whanne ye weren sumtyme aliened, and enemyes bi wit in yuele werkis,</span> <span class="verse"><a name="22">22</a>now he hath recounselid you in the bodi of his fleisch bi deth, to haue you hooli, and vnwemmyd, and with out repreef bifor hym.</span> <span class="verse"><a name="23">23</a>If netheles ye dwellen in the feith, foundid, and stable, and vnmouable fro the hope of the gospel that ye han herd, which is prechid in al creature that is vndur heuene. Of which Y Poul am maad mynystre,</span> <span class="verse"><a name="24">24</a>and now Y haue ioye in passioun for you, and Y fille tho thingis that failen of the passiouns of Crist in my fleisch, for his bodi, that is the chirche.</span> <span class="verse"><a name="25">25</a>Of which Y Poul am maad mynystre bi the dispensacioun of God, that is youun to me in you,</span> <span class="verse"><a name="26">26</a>that Y fille the word of God, the priuyte, that was hid fro worldis and generaciouns. But now it is schewid to his seyntis,</span> <span class="verse"><a name="27">27</a>to whiche God wold make knowun the richessis of the glorie of this sacrament in hethene men, which is Crist in you, the hope of glorie.</span> <span class="verse"><a name="28">28</a>Whom we schewen, repreuynge ech man, and techinge `ech man in al wisdom, that we offre ech man perfit in Crist Jhesu.</span> <span class="verse"><a name="29">29</a>In which thing also Y trauele in stryuynge bi the worching of hym, that he worchith in me in vertu.</span> </p></div</div></div></body></html>