<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/col/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/col">Colossians</a> &gt <strong>Chapter 3</strong></div><p><span class="verse"><a name="1">1</a>Therfor if ye han risun togidere with Crist, seke ye tho thingis that ben aboue, where Crist is sittynge in the riythalf of God.</span> <span class="verse"><a name="2">2</a>Sauere ye tho thingis, that ben aboue, not tho that ben on the erthe.</span> <span class="verse"><a name="3">3</a>For ye ben deed, and youre lijf is hid with Crist in God.</span> <span class="verse"><a name="4">4</a>For whanne Crist schal appere, youre lijf, thanne also ye schulen appere with hym in glorie.</span> <span class="verse"><a name="5">5</a>Therfor sle ye youre membris, whiche ben on the erthe, fornycacioun, vnclennesse, letcherie, yuel coueitise, and aueryse, which is seruyse of mawmetis;</span> <span class="verse"><a name="6">6</a>for whiche thingis the wraththe of God cam on the sones of vnbileue;</span> <span class="verse"><a name="7">7</a>in whiche also ye walkiden sum tyme, whanne ye lyueden in hem.</span> <span class="verse"><a name="8">8</a>But now putte ye awei alle thingis, wraththe, indignacioun, malice, blasfemye and foule word of youre mouth.</span> <span class="verse"><a name="9">9</a>Nyle ye lie togidere; spuyle ye you fro the elde man with his dedes, and clothe ye the newe man,</span> <span class="verse"><a name="10">10</a>that is maad newe ayen in to the knowing of God, aftir the ymage of hym that made hym;</span> <span class="verse"><a name="11">11</a>where is not male and female, hethene man and Jew, circumcisioun and prepucie, barbarus and Scita, bonde man and fre man, but alle thingis and in alle thingis Crist.</span> <span class="verse"><a name="12">12</a>Therfor ye, as the chosun of God, hooli and louyd, clothe you with the entrailis of merci, benygnite, and mekenesse, temperaunce, pacience;</span> <span class="verse"><a name="13">13</a>and support ye echon other, and foryyue to you silf, if ony man ayens ony hath a querele; as the Lord foryaf to you, so also ye.</span> <span class="verse"><a name="14">14</a>And vpon alle these thingis haue ye charite, that is the boond of perfeccioun.</span> <span class="verse"><a name="15">15</a>And the pees of Crist enioye in youre hertis, in which ye ben clepid in o bodi, and be ye kynde.</span> <span class="verse"><a name="16">16</a>The word of Crist dwelle in you plenteuousli, in al wisdom; and teche and moneste you silf in salmes, and ympnes, and spiritual songis, in grace synginge in youre hertis to the Lord.</span> <span class="verse"><a name="17">17</a>Al thing, what euere thing ye don, in word or in dede, alle thingis in the name of oure Lord Jhesu Crist, doynge thankyngis to God and to the fadir bi hym.</span> <span class="verse"><a name="18">18</a>Wymmen, be ye sugetis to youre hosebondis, as it bihoueth in the Lord.</span> <span class="verse"><a name="19">19</a>Men, loue ye youre wyues, and nyle ye be bittere to hem.</span> <span class="verse"><a name="20">20</a>Sones, obeie ye to youre fadir and modir bi alle thingis; for this is wel plesinge in the Lord.</span> <span class="verse"><a name="21">21</a>Fadris, nyle ye terre youre sones to indignacioun, that thei be not maad feble hertid.</span> <span class="verse"><a name="22">22</a>Seruauntis, obeie ye bi alle thingis to fleischli lordis, not seruynge at iye, as plesynge to men, but in symplenesse of herte, dredinge the Lord.</span> <span class="verse"><a name="23">23</a>What euer ye doen, worche ye of wille, as to the Lord and not to men;</span> <span class="verse"><a name="24">24</a>witinge that of the Lord ye schulen take yelding of eritage. Serue ye to the Lord Crist.</span> <span class="verse"><a name="25">25</a>For he that doith iniurie, schal resseyue that that he dide yuele; and acceptacioun of persoones is not anentis God.</span> </p></div</div></div></body></html>