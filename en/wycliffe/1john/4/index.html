<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/1john/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/1john">1 John</a> &gt <strong>Chapter 4</strong></div><p><span class="verse"><a name="1">1</a>Moost dere britheren, nyle ye bileue to ech spirit, but preue ye spiritis, if thei ben of God; for many false prophetis wenten out in to the world.</span> <span class="verse"><a name="2">2</a>In this thing the spirit of God is knowun; ech spirit that knowlechith that Jhesu Crist hath come in fleisch, is of God;</span> <span class="verse"><a name="3">3</a>and ech spirit that fordoith Jhesu, is not of God. And this is antecrist, of whom ye herden, that he cometh; and riyt now he is in the world.</span> <span class="verse"><a name="4">4</a>Ye, litle sones, ben of God, and ye han ouercome hym; for he that is in you is more, than he that is in the world.</span> <span class="verse"><a name="5">5</a>Thei ben of the world, therfor thei speken of the world, and the world herith hem.</span> <span class="verse"><a name="6">6</a>We ben of God; he that knowith God, herith vs; he that is not of God, herith not vs. In this thing we knowen the spirit of treuthe, and the spirit of errour.</span> <span class="verse"><a name="7">7</a>Moost dere britheren, loue we togidere, for charite is of God; and ech that loueth his brother, is borun of God, and knowith God.</span> <span class="verse"><a name="8">8</a>He that loueth not, knowith not God; for God is charite.</span> <span class="verse"><a name="9">9</a>In this thing the charite of God apperide in vs, for God sente hise oon bigetun sone in to the world, that we lyue bi hym.</span> <span class="verse"><a name="10">10</a>In this thing is charite, not as we hadden loued God, but for he firste louede vs, and sente hise sone foryyuenesse for oure synnes.</span> <span class="verse"><a name="11">11</a>Ye moost dere britheren, if God louede vs, we owen to loue ech other.</span> <span class="verse"><a name="12">12</a>No man say euer God; if we louen togidre, God dwellith in vs, and the charite of hym is perfit in vs.</span> <span class="verse"><a name="13">13</a>In this thing we knowen, that we dwellen in hym, and he in vs; for of his spirit he yaf to vs.</span> <span class="verse"><a name="14">14</a>And we sayen, and witnessen, that the fadir sente his sone sauyour of the world.</span> <span class="verse"><a name="15">15</a>Who euer knowlechith, that Jhesu is the sone of God, God dwellith in him, and he in God.</span> <span class="verse"><a name="16">16</a>And we han knowun, and bileuen to the charite, that God hath in vs. God is charite, and he that dwellith in charite, dwellith in God, and God in hym.</span> <span class="verse"><a name="17">17</a>In this thing is the perfit charite of God with vs, that we haue trist in the dai of dom; for as he is, also we ben in this world.</span> <span class="verse"><a name="18">18</a>Drede is not in charite, but perfit charite puttith out drede; for drede hath peyne. But he that dredith, is not perfit in charite.</span> <span class="verse"><a name="19">19</a>Therfor loue we God, for he louede vs bifore.</span> <span class="verse"><a name="20">20</a>If ony man seith, that `Y loue God, and hatith his brother, he is a liere. For he that loueth not his brothir, which he seeth, hou mai he loue God, whom he seeth not?</span> <span class="verse"><a name="21">21</a>And we han this comaundement of God, that he that loueth God, loue also his brothir.</span> </p></div</div></div></body></html>