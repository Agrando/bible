<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/2macc/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/2macc">2 Maccabees</a> &gt <strong>Chapter 2</strong></div><p><span class="verse"><a name="1">1</a>Forsothe it is foundun in writyngis of Jeremye, the profete, that he comaundide hem that passiden ouer, for to take fier, as it is signefied, and as he bad to men `passynge ouer.</span> <span class="verse"><a name="2">2</a>And he yaf to hem the lawe, leste thei foryaten the heestis of the Lord; and that thei schulden not erre in soulis, seynge goldun and siluerne symylacris, and ournementis of hem.</span> <span class="verse"><a name="3">3</a>And he seide othere siche thingis, and monestide, that thei schulden not remoue the lawe fro her herte.</span> <span class="verse"><a name="4">4</a>Sotheli it was in that writyng, hou the profete bad, bi Goddis answere maad to hym, that the tabernacle and `the arke folowe with hem, til he wente out in to the hil in which Moises ascendide, and siy the eritage of God.</span> <span class="verse"><a name="5">5</a>And Jeremye cam, and foond ther a place of denne, and brouyte in thidur the tabernacle, and `the arke, and auter of encense, and stoppide the dore.</span> <span class="verse"><a name="6">6</a>And summen camen togidere that folewiden, for to marke the place to hem, and miyten not fynde.</span> <span class="verse"><a name="7">7</a>Forsothe as Jeremye knew, he blamede hem, and seide, that the place schal be vnknowun, til God gadere the congregacioun of puple, and be maad helpful.</span> <span class="verse"><a name="8">8</a>And thanne the Lord schal schewe these thinges, and the maieste of the Lord schal appere; and a cloude schal be, as and to Moises it was schewid, and as whanne Salomon axide, that the place schulde be halewid to greet God, this cloude schewide;</span> <span class="verse"><a name="9">9</a>and as hauynge wisdom he offryde sacrifice of halewyng, and of performyng of the temple.</span> <span class="verse"><a name="10">10</a>As and Moises preiede to the Lord, and fier cam doun fro heuene, and wastide the brent sacrifice; as and Salomon preiede, and fier cam doun fro heuene, and wastide the brent sacrifice.</span> <span class="verse"><a name="11">11</a>And Moises seide, For that it is not clensid, that was for synne, and it was wastid.</span> <span class="verse"><a name="12">12</a>Also and Salomon in eiyte daies made solempne the halewyng.</span> <span class="verse"><a name="13">13</a>Forsothe and these same thingis weren put yn in discripciouns, and exposiciouns of Neemye; and as he makide a litle bible, and gaderide bookis of cuntrees, and bookis of profetis, and of Dauid, and epistlis of kyngis, and of yiftis.</span> <span class="verse"><a name="14">14</a>Also sotheli and Judas gaderide alle tho thingis which he lernyde bi batel, that bifelle to vs, and thei ben anentis vs.</span> <span class="verse"><a name="15">15</a>Therfor if ye disiren these, send ye whiche schulen bere to you.</span> <span class="verse"><a name="16">16</a>Therfor we to doynge purifiyng, han write to you; therfor ye schulen do wel, if ye schulen do these daies.</span> <span class="verse"><a name="17">17</a>Forsothe it is God that delyueride his puple, and yeldide his eritage to alle, and rewme, and presthod,</span> <span class="verse"><a name="18">18</a>and halewyng, as he bihiyte in the lawe, we hopen that soone he schal haue merci on vs, and schal gadere fro vndur heuene in to the hooli place; for he delyuerede vs fro grete perelis,</span> <span class="verse"><a name="19">19</a>and purgide the place.</span> <span class="verse"><a name="20">20</a>Sotheli of Judas Machabeus, and hise britheren, and of purifiyng of the greet temple, and of halewyng of the auter;</span> <span class="verse"><a name="21">21</a>but and of the batels, that perteynen to Antiok noble, and his son Eupator;</span> <span class="verse"><a name="22">22</a>and of liytnyngis that weren maad fro heuene, to hem that strongli diden for Jewis, so that, whanne thei weren fewe, thei auengiden al the cuntre, and dryuun an hethene multitude,</span> <span class="verse"><a name="23">23</a>and rekyueriden the most famouse temple in al the world; and delyueriden the citee, that and lawis that weren don a wei weren restorid; for the Lord was maad helpful to hem, with al pesiblete.</span> <span class="verse"><a name="24">24</a>And also we asaieden for to abregge in o book, thingis comprehendid of Jason of Cirenen in fyue bookis.</span> <span class="verse"><a name="25">25</a>Forsothe we bihelden the multitude and hardnesse of bookis, to men willynge for to bigynne the tellyngis of stories, for multitude of thingis;</span> <span class="verse"><a name="26">26</a>and sotheli we hadden bisinesse, that it were likyng of soule to men willynge for to rede;</span> <span class="verse"><a name="27">27</a>forsothe to studiouse men, that thei miyten liytliere bitake to mynde; forsothe that to alle men redynge profit be youun.</span> <span class="verse"><a name="28">28</a>And sotheli we token to vs silf that resseyueden this werk, bi cause of abreggyng, not esi trauel, but sotheli a werk ful of wakynges and swoot.</span> <span class="verse"><a name="29">29</a>As these that maken redi a feeste, and seken for to plese to the wille of othere men, for grace of many men, we suffren wilfuli trauel;</span> <span class="verse"><a name="30">30</a>forsothe we graunten the treuthe of alle autoris, but we vs silf studien to schortnesse, bi the fourme youun.</span> <span class="verse"><a name="31">31</a>Forsothe as it is to the cheef carpenter of `a newe hous, to be bisie of al the bildyng; to him sotheli that bisieth for to peynte, tho thingis ben to be souyt out, that ben couenable to ournyng; so it is to be gessid also in vs.</span> <span class="verse"><a name="32">32</a>Forsothe for to gadere vndurstondyng, and ordeyne a word, and ful bisili for to enquere alle partis of the storie, ech bi hem silf, acordith to an autour;</span> <span class="verse"><a name="33">33</a>forsothe for to sue schortnesse of seiyng, and for to eschewe out suyngis of thingis, is to be grauntid to the breggere.</span> <span class="verse"><a name="34">34</a>Therfor fro hennus forth we schulen bigynne the tellyng; be it ynow for to haue seid so myche of `bifor spekyng; for it is foli for to flete out, ether be long, bifore the stori, but in that stori for to be maad schort.</span> </p></div</div></div></body></html>