<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 140</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/140"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 140</strong></div><p><span class="verse"><a name="1">1</a>The `title of the hundrid and fourtithe salm. `The salm `of Dauith. Lord, Y criede to thee, here thou me; yyue thou tent to my vois, whanne Y schal crye to thee.</span> <span class="verse"><a name="2">2</a>Mi preier be dressid as encense in thi siyt; the reisyng of myn hondis be as the euentid sacrifice.</span> <span class="verse"><a name="3">3</a>Lord, sette thou a keping to my mouth; and a dore of stonding aboute to my lippis.</span> <span class="verse"><a name="4">4</a>Bowe thou not myn herte in to wordis of malice; to excuse excusingis in synne. With men worchinge wickidnesse; and Y schal not comyne with the chosun men of hem.</span> <span class="verse"><a name="5">5</a>A iust man schal repreue me in mersi, and schal blame me; but the oile of a synner make not fat myn heed. For whi and yit my preier is in the wel plesaunt thingis of hem;</span> <span class="verse"><a name="6">6</a>for the domesmen of hem ioyned to the stoon weren sopun vp. Here thei my wordis,</span> <span class="verse"><a name="7">7</a>for tho weren myyti. As fatnesse is brokun out on the erthe; oure bonys ben scatered niy helle. Lord, Lord,</span> <span class="verse"><a name="8">8</a>for myn iyen ben to thee, Y hopide in thee; take thou not awei my soule.</span> <span class="verse"><a name="9">9</a>Kepe thou me fro the snare which thei ordeyneden to me; and fro the sclaundris of hem that worchen wickidnesse. Synneris schulen falle in the nett therof;</span> <span class="verse"><a name="10">10</a>Y am aloone til Y passe.</span> </p></div</div></div></body></html>