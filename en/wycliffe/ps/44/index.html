<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 44</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/44"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 44</strong></div><p><span class="verse"><a name="1">1</a>The title of the foure and fourtithe salm. To the ouercomere for the lilies, the most loued song of lernyng of the sones of Chore.</span> <span class="verse"><a name="2">2</a>Myn herte hath teld out a good word; Y seie my workis `to the kyng. Mi tunge is `a penne of a writere; writynge swiftli.</span> <span class="verse"><a name="3">3</a>Crist, thou art fairer in schap than the sones of men; grace is spred abrood in thi lippis; therfor God blessid thee withouten ende.</span> <span class="verse"><a name="4">4</a>Be thou gird with thi swerd; on thi hipe most myytili.</span> <span class="verse"><a name="5">5</a>Biholde thou in thi schaplynesse and thi fairnesse; come thou forth with prosperite, and regne thou. For treuthe, and myldenesse, and riytfulnesse; and thi riyt hond schal lede forth thee wondurfuli.</span> <span class="verse"><a name="6">6</a>Thi scharpe arowis schulen falle in to the hertis of the enemyes of the kyng; puplis schulen be vndur thee.</span> <span class="verse"><a name="7">7</a>God, thi seete is in to the  world of world; the yerde of thi rewme is a yerde of riyt reulyng, `ethir of equite.</span> <span class="verse"><a name="8">8</a>Thou louedist riytfulnesse, and hatidist wickidnesse; therfor thou, God, thi God, anoyntide thee with the oile of gladnesse, more than thi felowis.</span> <span class="verse"><a name="9">9</a>Mirre, and gumme, and cassia, of thi clothis, of the `housis yuer;</span> <span class="verse"><a name="10">10</a>of whiche the douytris of kyngis delitiden thee. A queen stood nyy on thi riyt side in clothing ouergildid; cumpassid with dyuersitee.</span> <span class="verse"><a name="11">11</a>Douyter, here thou, and se, and bowe doun thin eere; and foryete thi puple, and the hows of thi fadir.</span> <span class="verse"><a name="12">12</a>And the kyng schal coueyte thi fairnesse; for he is thi Lord God, and thei schulen worschipe hym.</span> <span class="verse"><a name="13">13</a>And the douytris of Tire in yiftis; alle the riche men of the puple schulen biseche thi cheer.</span> <span class="verse"><a name="14">14</a>Al the glorye of that douyter of the kyng is with ynne in goldun hemmes;</span> <span class="verse"><a name="15">15</a>sche is clothid aboute with dyuersitees. Virgyns schulen be brouyt to the kyng aftir hir; hir neiyboressis schulen be brouyt to thee.</span> <span class="verse"><a name="16">16</a>Thei schulen be brouyt in gladnesse, and ful out ioiyng; thei schulen be brouyt in to the temple of the kyng.</span> <span class="verse"><a name="17">17</a>Sones ben borun to thee, for thi fadris; thou schalt ordeyne hem princes on al erthe.</span> <span class="verse"><a name="18">18</a>Lord, thei schulen be myndeful of thi name; in ech generacioun, and in to generacioun. Therfor puplis schulen knouleche to thee withouten ende; and in to the world of world.</span> </p></div</div></div></body></html>