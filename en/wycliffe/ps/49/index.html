<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 49</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/49"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 49</strong></div><p><span class="verse"><a name="1">1</a>The title of the nyne and fourtithe salm. The salm of Asaph. God, the Lord of goddis, spak; and clepide the erthe,</span> <span class="verse"><a name="2">2</a>fro the risynge of the sunne til to the goyng doun. The schap of his fairnesse fro Syon,</span> <span class="verse"><a name="3">3</a>God schal come opynli; oure God, and he schal not be stille. Fier schal brenne an hiye in his siyt; and a strong tempest in his cumpas.</span> <span class="verse"><a name="4">4</a>He clepide heuene aboue; and the erthe, to deme his puple.</span> <span class="verse"><a name="5">5</a>Gadere ye to hym hise seyntis; that ordeynen his testament aboue sacrifices.</span> <span class="verse"><a name="6">6</a>`And heuenes schulen schewe his riytfulnesse; for God is the iuge.</span> <span class="verse"><a name="7">7</a>Mi puple, here thou, and Y schal speke to Israel; and Y schal witnesse to thee, Y am God, thi God.</span> <span class="verse"><a name="8">8</a>I schal not repreue thee in thi sacrifices; and thi brent sacrifices ben euere bifor me.</span> <span class="verse"><a name="9">9</a>I schal not take calues of thin hows; nethir geet buckis of thi flockis.</span> <span class="verse"><a name="10">10</a>For alle the wyelde beestis of wodis ben myne; werk beestis, and oxis in hillis.</span> <span class="verse"><a name="11">11</a>I haue knowe alle the volatils of heuene; and the fairnesse of the feeld is with me.</span> <span class="verse"><a name="12">12</a>If Y schal be hungry, Y schal not seie to thee; for the world and the fulnesse therof is myn.</span> <span class="verse"><a name="13">13</a>Whether Y schal eete the fleischis of boolis? ethir schal Y drynke the blood of geet buckis?</span> <span class="verse"><a name="14">14</a>Offre thou to God the sacrifice of heriyng; and yelde thin avowis to the hiyeste God.</span> <span class="verse"><a name="15">15</a>And inwardli clepe thou me in the dai of tribulacioun; and Y schal delyuere thee, and thou schalt onoure me.</span> <span class="verse"><a name="16">16</a>But God seide to the synnere, Whi tellist thou out my riytfulnessis; and takist my testament bi thi mouth?</span> <span class="verse"><a name="17">17</a>Sotheli thou hatidist lore;  and hast cast awey my wordis bihynde.</span> <span class="verse"><a name="18">18</a>If thou siyest a theef, thou `hast runne with hym; and thou settidist thi part with avowtreris.</span> <span class="verse"><a name="19">19</a>Thi mouth was plenteuouse of malice; and thi tunge medlide togidere giles.</span> <span class="verse"><a name="20">20</a>Thou sittynge spakist ayens thi brother, and thou settidist sclaundir ayens the sone of thi modir;</span> <span class="verse"><a name="21">21</a>thou didist these thingis, and Y was stille. Thou gessidist wickidli, that Y schal be lijk thee; Y schal repreue thee, and Y schal sette ayens thi face.</span> <span class="verse"><a name="22">22</a>Ye that foryeten God, vndurstonde these thingis; lest sum tyme he rauysche, and noon be that schal delyuere.</span> <span class="verse"><a name="23">23</a>The sacrifice of heriyng schal onoure me; and there is the weie, where ynne Y schal schewe to hym the helthe of God.</span> </p></div</div></div></body></html>