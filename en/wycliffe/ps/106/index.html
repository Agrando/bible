<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 106</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/106"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 106</strong></div><p><span class="verse"><a name="1">1</a>The `title of the hundrid and sixte salm. Alleluya. Knouleche ye to the Lord, for he is good; for his merci is in to the world.</span> <span class="verse"><a name="2">2</a>Sei thei, that ben ayen bouyt of the Lord; whiche he ayen bouyte fro the hond of the enemye, fro cuntreis he gaderide hem togidere.</span> <span class="verse"><a name="3">3</a>Fro the risyng of the sunne, and fro the goyng doun; fro the north, and fro the see.</span> <span class="verse"><a name="4">4</a>Thei erriden in wildirnesse, in a place with out watir; thei founden not weie of the citee of dwellyng place.</span> <span class="verse"><a name="5">5</a>Thei weren hungri and thirsti; her soule failide in hem.</span> <span class="verse"><a name="6">6</a>And thei crieden to the  Lord, whanne thei weren set in tribulacioun; and he delyuerede hem fro her nedynesses.</span> <span class="verse"><a name="7">7</a>And he ledde forth hem in to the riyt weie; that thei schulden go in to the citee of dwelling.</span> <span class="verse"><a name="8">8</a>The mercies of the Lord knouleche to hym; and hise merueilis knouleche to the sones of men.</span> <span class="verse"><a name="9">9</a>For he fillide a voide man; and he fillide with goodis an hungry man.</span> <span class="verse"><a name="10">10</a>God delyuerede men sittynge in derknessis, and in the schadowe of deth; and men prisoned in beggerye and in yrun.</span> <span class="verse"><a name="11">11</a>For thei maden bitter the spechis of God; and wraththiden the councel of the hiyeste.</span> <span class="verse"><a name="12">12</a>And the herte of hem was maad meke in trauelis; and thei weren sijk, and noon was that helpide.</span> <span class="verse"><a name="13">13</a>And thei crieden to the Lord, whanne thei weren set in tribulacioun; and he delyuerede hem from her nedynessis.</span> <span class="verse"><a name="14">14</a>And he ledde hem out of derknessis, and schadowe of deth; and brak the boondis of hem.</span> <span class="verse"><a name="15">15</a>The mercies of the Lord knouleche to hym; and hise merueils knouleche to the sones of men.</span> <span class="verse"><a name="16">16</a>For he al to-brak brasun yatis; and he brak yrun barris.</span> <span class="verse"><a name="17">17</a>He vptook hem fro the weie of her wickidnesse; for thei weren maad lowe for her vnriytfulnesses.</span> <span class="verse"><a name="18">18</a>The soule of hem wlatide al mete; and thei neiyeden `til to the yatis of deth.</span> <span class="verse"><a name="19">19</a>And thei crieden to the Lord, whanne thei weren set in tribulacioun; and he delyuerede hem fro her nedynessis.</span> <span class="verse"><a name="20">20</a>He sente his word, and heelide hem; and delyuerede hem fro the perischingis of hem.</span> <span class="verse"><a name="21">21</a>The mercies of the Lord knouleche to hym; and hise merueils to the sones of men.</span> <span class="verse"><a name="22">22</a>And offre thei the sacrifice of heriyng; and telle thei hise werkis in ful out ioiyng.</span> <span class="verse"><a name="23">23</a>Thei that gon doun in to the see in schippis; and maken worching in many watris.</span> <span class="verse"><a name="24">24</a>Thei sien the werkis of the Lord; and hise merueilis in the depthe.</span> <span class="verse"><a name="25">25</a>He seide, and the spirit of tempest stood; and the wawis therof weren arerid.</span> <span class="verse"><a name="26">26</a>Thei stien til to heuenes, and goen doun `til to  the depthis; the soule of hem failide in yuelis.</span> <span class="verse"><a name="27">27</a>Thei weren troblid, and thei weren moued as a drunkun man; and al the wisdom of hem was deuourid.</span> <span class="verse"><a name="28">28</a>And thei crieden to the Lord, whanne thei weren set in tribulacioun; and he ledde hem out of her nedynessis.</span> <span class="verse"><a name="29">29</a>And he ordeynede the tempest therof in to a soft wynde; and the wawis therof weren stille.</span> <span class="verse"><a name="30">30</a>And thei weren glad, for tho weren stille; and he ladde hem forth in to the hauene of her wille.</span> <span class="verse"><a name="31">31</a>The mercies of the Lord knouleche to hym; and hise merueilis to the sones of men.</span> <span class="verse"><a name="32">32</a>And enhaunse thei him in the chirche of the puple; and preise thei him in the chaier of eldre men.</span> <span class="verse"><a name="33">33</a>He hath set floodis in to deseert; and the out goingis of watris in to thirst.</span> <span class="verse"><a name="34">34</a>He hath set fruytful lond in to saltnesse; for the malice of men dwellyng ther ynne.</span> <span class="verse"><a name="35">35</a>He hath set deseert in to pondis of watris; and erthe with out watir in to outgoyngis of watris.</span> <span class="verse"><a name="36">36</a>And he settide there hungri men; and thei maden a citee of dwelling.</span> <span class="verse"><a name="37">37</a>And thei sowiden feeldis, and plauntiden vynes; and maden fruyt of birthe.</span> <span class="verse"><a name="38">38</a>And he blesside hem, and thei weren multiplied greetli; and he made not lesse her werk beestis.</span> <span class="verse"><a name="39">39</a>And thei weren maad fewe; and thei weren trauelid of tribulacioun of yuelis and of sorewis.</span> <span class="verse"><a name="40">40</a>Strijf was sched out on princes; and he made hem for to erre without the weie, and not in the weie.</span> <span class="verse"><a name="41">41</a>And he helpide the pore man fro pouert; and settide meynees as a scheep bringynge forth lambren.</span> <span class="verse"><a name="42">42</a>Riytful men schulen se, and schulen be glad; and al wickidnesse schal stoppe his mouth.</span> <span class="verse"><a name="43">43</a>Who is wijs, and schal kepe these thingis; and schal vndirstonde the mercies of the Lord?</span> </p></div</div></div></body></html>