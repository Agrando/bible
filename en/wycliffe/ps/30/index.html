<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 30</strong></div><p><span class="verse"><a name="1">1</a>The title of the thrittithe salm. To victorie, the salm of Dauid.</span> <span class="verse"><a name="2">2</a>Lord, Y hopide in thee, be Y not schent with outen ende; delyuere thou me in thi riytfulnesse.</span> <span class="verse"><a name="3">3</a>Bouwe doun thin eere to me; haaste thou to delyuere me. Be thou to me in to God defendere, and in to an hows of refuyt; that thou make me saaf.</span> <span class="verse"><a name="4">4</a>For thou art my strengthe and my refuyt; and for thi name thou schalt lede me forth, and schalt nurische me.</span> <span class="verse"><a name="5">5</a>Thou schalt lede me out of the snare, which thei hidden to me; for thou art my defendere.</span> <span class="verse"><a name="6">6</a>I bitake my spirit in to thin hondis; Lord God of treuthe, thou hast ayen bouyt me.</span> <span class="verse"><a name="7">7</a>Thou hatist hem that kepen vanytees superfluli.</span> <span class="verse"><a name="8">8</a>Forsothe Y hopide in the Lord; Y schal haue fulli ioie, and schal be glad in thi merci. For thou byheldist my mekenesse; thou sauedist my lijf fro nedis.</span> <span class="verse"><a name="9">9</a>And thou closidist not me togidere withynne the hondis of the enemy; thou hast sett my feet in a large place.</span> <span class="verse"><a name="10">10</a>Lord, haue thou merci on me, for Y am troblid; myn iye is troblid in ire, my soule and my wombe `ben troblid.</span> <span class="verse"><a name="11">11</a>For whi my lijf failide in sorewe; and my yeeris in weilynges. Mi vertu is maad feble in pouert; and my boonys ben disturblid.</span> <span class="verse"><a name="12">12</a>Ouer alle myn enemyes Y am maad schenship greetli to my neiyboris; and drede to my knowun. Thei that sien me with outforth, fledden fro me; Y am youun to foryetyng,</span> <span class="verse"><a name="13">13</a>as a deed man fro herte. I am maad as a lorun vessel;</span> <span class="verse"><a name="14">14</a>for Y herde dispisyng of many men dwellynge in cumpas. In that thing the while thei camen togidere ayens me; thei counceliden to take my lijf.</span> <span class="verse"><a name="15">15</a>But, Lord, Y hopide in thee; Y seide, Thou art my God; my tymes ben in thin hondis.</span> <span class="verse"><a name="16">16</a>Delyuer thou me fro the hondis of mynen enemyes; and fro hem that pursuen me.</span> <span class="verse"><a name="17">17</a>Make thou cleer thi face on thi seruaunt; Lord, make  thou me saaf in thi merci;</span> <span class="verse"><a name="18">18</a>be Y not schent, for Y inwardli clepide thee. Unpitouse men be aschamed, and be led forth in to helle;</span> <span class="verse"><a name="19">19</a>gileful lippys be maad doumbe. That speken wickidnesse ayens a iust man; in pride, and in mysusyng.</span> <span class="verse"><a name="20">20</a>Lord, the multitude of thi swetnesse is ful greet; which thou hast hid to men dredynge thee. Thou hast maad a perfit thing to hem, that hopen in thee; in the siyt of the sones of men.</span> <span class="verse"><a name="21">21</a>Thou schalt hide hem in the priuyte of thi face; fro disturblyng of men. Thou schalt defende hem in thi tabernacle; fro ayenseiyng of tungis.</span> <span class="verse"><a name="22">22</a>Blessid be the Lord; for he hath maad wondurful his merci to me in a strengthid citee.</span> <span class="verse"><a name="23">23</a>Forsothe Y seide in the passyng of my soule; Y am cast out fro the face of thin iyen. Therfor thou herdist the vois of my preier; while Y criede to thee.</span> <span class="verse"><a name="24">24</a>Alle ye hooli men of the Lord, loue hym; for the Lord schal seke treuthe, and he schal yelde plenteuousli to hem that doen pride.</span> <span class="verse"><a name="25">25</a>Alle ye that hopen in the Lord, do manli; and youre herte be coumfortid.</span> </p></div</div></div></body></html>