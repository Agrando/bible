<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 95</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/95"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 95</strong></div><p><span class="verse"><a name="1">1</a>The fyue and nyntithe salm hath no title. Singe ye a newe song to the Lord; al erthe, synge ye to the Lord.</span> <span class="verse"><a name="2">2</a>Synge ye to the Lord, and blesse ye his name; telle ye his heelthe fro dai in to dai.</span> <span class="verse"><a name="3">3</a>Telle ye his glorie among hethene men; hise merueilis among alle puplis.</span> <span class="verse"><a name="4">4</a>For the Lord is greet, and worthi to be preisid ful myche; he is ferdful aboue alle goddis.</span> <span class="verse"><a name="5">5</a>For alle the goddis of hethene men ben feendis; but the Lord made heuenes.</span> <span class="verse"><a name="6">6</a>Knouleching and fairnesse is in his siyt; hoolynesse and worthi doyng is in his halewing.</span> <span class="verse"><a name="7">7</a>Ye cuntrees of hethene men, brynge to the  Lord, bringe ye glorye and onour to the Lord;</span> <span class="verse"><a name="8">8</a>bringe ye to the Lord glorie to hys name. Take ye sacrificis, and entre ye in to the hallis of hym;</span> <span class="verse"><a name="9">9</a>herie ye the Lord in his hooli halle. Al erthe be moued of his face;</span> <span class="verse"><a name="10">10</a>seie ye among hethene men, that the Lord hath regned. And he hath amendid the world, that schal not be moued; he schal deme puplis in equite.</span> <span class="verse"><a name="11">11</a>Heuenes be glad, and the erthe make ful out ioye, the see and the fulnesse therof be moued togidere; feeldis schulen make ioye,</span> <span class="verse"><a name="12">12</a>and alle thingis that ben in tho. Thanne alle the trees of wodis schulen make ful out ioye, for the face of the Lord, for he cometh;</span> <span class="verse"><a name="13">13</a>for he cometh to deme the erthe. He schal deme the world in equite; and puplis in his treuthe.</span> </p></div</div></div></body></html>