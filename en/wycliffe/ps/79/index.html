<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 79</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/79"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 79</strong></div><p><span class="verse"><a name="1">1</a>The title of the nyne and seuentithe salm. To victorie; this salm is witnessing of Asaph for lilies.</span> <span class="verse"><a name="2">2</a>Thou that gouernest Israel, yyue tent; that leedist forth Joseph as a scheep. Thou that sittist on cherubym; be schewid bifore Effraym,</span> <span class="verse"><a name="3">3</a>Beniamyn, and Manasses. Stire thi power, and come thou; that thou make vs saaf.</span> <span class="verse"><a name="4">4</a>God of vertues, turne thou vs; and schewe thi face, and we schulen be saaf.</span> <span class="verse"><a name="5">5</a>Lord God of vertues; hou longe schalt thou be wrooth on the preier of thi seruaunt?</span> <span class="verse"><a name="6">6</a>Hou longe schalt thou feede vs with the breed of teeris; and schalt yyue drynke to vs with teeris in mesure?</span> <span class="verse"><a name="7">7</a>Thou hast set vs in to ayenseiyng to oure neiyboris; and oure enemyes han scornyde vs.</span> <span class="verse"><a name="8">8</a>God of vertues, turne thou vs; and  schewe thi face, and we schulen be saaf.</span> <span class="verse"><a name="9">9</a>Thou translatidist a vyne fro Egipt; thou castidist out hethene men, and plauntidist it.</span> <span class="verse"><a name="10">10</a>Thou were leeder of the weie in the siyt therof; and thou plauntidist the rootis therof, and it fillide the lond.</span> <span class="verse"><a name="11">11</a>The schadewe therof hilide hillis; and the braunchis therof filliden the cedris of God.</span> <span class="verse"><a name="12">12</a>It streiyte forth hise siouns til to the see, and the generacioun ther of `til to the flood.</span> <span class="verse"><a name="13">13</a>Whi hast thou destried the wal therof; and alle men that goen forth bi the weie gaderiden awei the grapis therof?</span> <span class="verse"><a name="14">14</a>A boor of the wode distriede it; and a singuler wielde beeste deuouride it.</span> <span class="verse"><a name="15">15</a>God of vertues, be thou turned; biholde thou fro heuene, and se, and visite this vyne.</span> <span class="verse"><a name="16">16</a>And make thou it perfit, which thi riythond plauntide; and biholde thou on the sone of man, which thou hast confermyd to thee.</span> <span class="verse"><a name="17">17</a>Thingis brent with fier, and vndurmyned; schulen perische for the blamyng of thi cheer.</span> <span class="verse"><a name="18">18</a>Thin hond be maad on the man of thi riythond; and on the sone of man, whom thou hast confermed to thee.</span> <span class="verse"><a name="19">19</a>And we departiden not fro thee; thou schalt quykene vs, and we schulen inwardli clepe thi name.</span> <span class="verse"><a name="20">20</a>Lord God of vertues, turne thou vs; and schewe thi face, and we schulen be saaf.</span> </p></div</div></div></body></html>