<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 47</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/47"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 47</strong></div><p><span class="verse"><a name="1">1</a>The title of the seuene and fourtithe salm. The song of salm, of the sones of Chore.</span> <span class="verse"><a name="2">2</a>The Lord is greet, and worthi to be preisid ful myche; in the citee of oure God, in the hooli hil of hym.</span> <span class="verse"><a name="3">3</a>It is foundid in the ful out ioiyng of al erthe; the hil of Syon; the sidis of the north, the citee of the greet kyng.</span> <span class="verse"><a name="4">4</a>God schal be knowun in the housis therof; whanne he schal take it.</span> <span class="verse"><a name="5">5</a>For lo! the kyngis of erthe weren gaderid togidere; thei camen into o place.</span> <span class="verse"><a name="6">6</a>Thei seynge so wondriden; thei weren disturblid, thei weren mouyd togidere, tremblyng took hem.</span> <span class="verse"><a name="7">7</a>There sorewis as of a womman trauelynge of child;</span> <span class="verse"><a name="8">8</a>in a greet spirit thou schalt al to-breke the schippis of Tharsis.</span> <span class="verse"><a name="9">9</a>As we herden, so we sien, in the citee of the Lord of vertues, in the citee of oure God; God hath foundid that citee with outen ende.</span> <span class="verse"><a name="10">10</a>God, we han resseyued thi mercy; in the myddis of thi temple.</span> <span class="verse"><a name="11">11</a>Aftir thi name, God, so thin heriyng is spred abrood in to the endis of erthe; thi riyt hond is ful of riytfulnesse.</span> <span class="verse"><a name="12">12</a>The hil of Sion be glad, and the douytris of Judee be fulli ioiful; for thi domes, Lord.</span> <span class="verse"><a name="13">13</a>Cumpasse ye Syon, and biclippe ye it; telle ye in the touris therof.</span> <span class="verse"><a name="14">14</a>Sette ye youre hertis in the vertu of him; and departe ye the housis of hym, that ye telle out in an other generacioun.</span> <span class="verse"><a name="15">15</a>For this is God, oure God, in to withouten ende, and in to the world of world; he schal gouerne vs in to worldis.</span> </p></div</div></div></body></html>