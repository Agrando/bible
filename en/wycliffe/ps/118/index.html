<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 118</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/118"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 118</strong></div><p><span class="verse"><a name="1">1</a>`The titil of the hundrid and eiytenthe salm. Alleluia. Blessid ben men with out wem in the weie; that gon in the lawe of the Lord.</span> <span class="verse"><a name="2">2</a>Blessid ben thei, that seken hise witnessingis; seken him in al the herte.</span> <span class="verse"><a name="3">3</a>For thei that worchen wickidnesse; yeden not in hise weies.</span> <span class="verse"><a name="4">4</a>Thou hast comaundid; that thin heestis be kept greetly.</span> <span class="verse"><a name="5">5</a>I wolde that my weies be dressid; to kepe thi iustifiyngis.</span> <span class="verse"><a name="6">6</a>Thanne Y schal not be schent; whanne Y schal biholde perfitli in alle thin heestis.</span> <span class="verse"><a name="7">7</a>I schal knouleche to thee in the dressing  of herte; in that that Y lernyde the domes of thi riytfulnesse.</span> <span class="verse"><a name="8">8</a>I schal kepe thi iustifiyngis; forsake thou not me on ech side.</span> <span class="verse"><a name="9">9</a>In what thing amendith a yong waxinge man his weie? in keping thi wordis.</span> <span class="verse"><a name="10">10</a>In al myn herte Y souyte thee; putte thou me not awei fro thin heestis.</span> <span class="verse"><a name="11">11</a>In myn herte Y hidde thi spechis; that Y do not synne ayens thee.</span> <span class="verse"><a name="12">12</a>Lord, thou art blessid; teche thou me thi iustifiyngis.</span> <span class="verse"><a name="13">13</a>In my lippis Y haue pronounsid; alle the domes of thi mouth.</span> <span class="verse"><a name="14">14</a>I delitide in the weie of thi witnessingis; as in alle richessis.</span> <span class="verse"><a name="15">15</a>I schal be ocupied in thin heestis; and Y schal biholde thi weies.</span> <span class="verse"><a name="16">16</a>I schal bithenke in thi iustifiyngis; Y schal not foryete thi wordis.</span> <span class="verse"><a name="17">17</a>Yelde to thi seruaunt; quiken thou me, and Y schal kepe thi wordis.</span> <span class="verse"><a name="18">18</a>Liytne thou myn iyen; and Y schal biholde the merueils of thi lawe.</span> <span class="verse"><a name="19">19</a>I am a comeling in erthe; hide thou not thin heestis fro me.</span> <span class="verse"><a name="20">20</a>Mi soule coueitide to desire thi iustifiyngis; in al tyme.</span> <span class="verse"><a name="21">21</a>Thou blamedist the proude; thei ben cursid, that bowen awei fro thin heestis.</span> <span class="verse"><a name="22">22</a>Do thou awei `fro me schenschipe and dispising; for Y souyte thi witnessingis.</span> <span class="verse"><a name="23">23</a>For whi princis saten, and spaken ayens me; but thi seruaunt was exercisid in thi iustifiyngis.</span> <span class="verse"><a name="24">24</a>For whi and thi witnessyngis is my thenkyng; and my counsel is thi iustifiyngis.</span> <span class="verse"><a name="25">25</a>Mi soule cleuede to the pawment; quykine thou me bi thi word.</span> <span class="verse"><a name="26">26</a>I telde out my weies, and thou herdist me; teche thou me thi iustifiyngis.</span> <span class="verse"><a name="27">27</a>Lerne thou me the weie of thi iustifiyngis; and Y schal be exercisid in thi merueils.</span> <span class="verse"><a name="28">28</a>Mi soule nappide  for anoye; conferme thou me in thi wordis.</span> <span class="verse"><a name="29">29</a>Remoue thou fro me the weie of wickidnesse; and in thi lawe haue thou merci on me.</span> <span class="verse"><a name="30">30</a>I chees the weie of treuthe; Y foryat not thi domes.</span> <span class="verse"><a name="31">31</a>Lord, Y cleuede to thi witnessyngis; nyle thou schende me.</span> <span class="verse"><a name="32">32</a>I ran the weie of thi comaundementis; whanne thou alargidist myn herte.</span> <span class="verse"><a name="33">33</a>Lord, sette thou to me a lawe, the weie of thi iustifiyngis; and Y schal seke it euere.</span> <span class="verse"><a name="34">34</a>Yyue thou vndurstonding to me, and Y schal seke thi lawe; and Y schal kepe it in al myn herte.</span> <span class="verse"><a name="35">35</a>Lede me forth in the path of thin heestis; for Y wolde it.</span> <span class="verse"><a name="36">36</a>`Bowe thou myn herte in to thi witnessingus; and not in to aueryce.</span> <span class="verse"><a name="37">37</a>Turne thou awei myn iyen, that `tho seen not vanyte; quykene thou me in thi weie.</span> <span class="verse"><a name="38">38</a>Ordeyne thi speche to thi seruaunt; in thi drede.</span> <span class="verse"><a name="39">39</a>Kitte awey my schenschip, which Y supposide; for thi domes ben myrie.</span> <span class="verse"><a name="40">40</a>Lo! Y coueitide thi comaundementis; quikene thou me in thin equite.</span> <span class="verse"><a name="41">41</a>And, Lord, thi merci come on me; thin heelthe come bi thi speche.</span> <span class="verse"><a name="42">42</a>And Y schal answere a word to men seiynge schenschipe to me; for Y hopide in thi wordis.</span> <span class="verse"><a name="43">43</a>And take thou not awei fro my mouth the word of treuthe outerli; for Y hopide aboue in thi domes.</span> <span class="verse"><a name="44">44</a>And Y schal kepe thi lawe euere; in to the world, and in to the world of world.</span> <span class="verse"><a name="45">45</a>And Y yede in largenesse; for Y souyte thi comaundementis.</span> <span class="verse"><a name="46">46</a>And Y spak of thi witnessyngis in the siyt of kingis; and Y was not schent.</span> <span class="verse"><a name="47">47</a>And Y bithouyte in thin heestis; whiche Y louede.</span> <span class="verse"><a name="48">48</a>And Y reiside myn hondis to thi comaundementis, whiche Y louede; and Y schal be excercisid in thi iustifiyngis.</span> <span class="verse"><a name="49">49</a>Lord, haue thou mynde on thi word to  thi seruaunt; in which word thou hast youe hope to me.</span> <span class="verse"><a name="50">50</a>This coumfortide me in my lownesse; for thi word quikenede me.</span> <span class="verse"><a name="51">51</a>Proude men diden wickidli bi alle thingis; but Y bowide not awei fro thi lawe.</span> <span class="verse"><a name="52">52</a>Lord, Y was myndeful on thi domes fro the world; and Y was coumfortid.</span> <span class="verse"><a name="53">53</a>Failing helde me; for synneris forsakinge thi lawe.</span> <span class="verse"><a name="54">54</a>Thi iustifiyngis weren delitable to me to be sungun; in the place of my pilgrimage.</span> <span class="verse"><a name="55">55</a>Lord, Y hadde mynde of thi name bi niyt; and Y kepte thi lawe.</span> <span class="verse"><a name="56">56</a>This thing was maad to me; for Y souyte thi iustifiyngis.</span> <span class="verse"><a name="57">57</a>Lord, my part; Y seide to kepe thi lawe.</span> <span class="verse"><a name="58">58</a>I bisouyte thi face in al myn herte; haue thou merci on me bi thi speche.</span> <span class="verse"><a name="59">59</a>I bithouyte my weies; and Y turnede my feet in to thi witnessyngis.</span> <span class="verse"><a name="60">60</a>I am redi, and Y am not disturblid; to kepe thi comaundementis.</span> <span class="verse"><a name="61">61</a>The coordis of synneris han biclippid me; and Y haue not foryete thi lawe.</span> <span class="verse"><a name="62">62</a>At mydnyyt Y roos to knouleche to thee; on the domes of thi iustifiyngis.</span> <span class="verse"><a name="63">63</a>I am parcener of alle that dreden thee; and kepen thin heestis.</span> <span class="verse"><a name="64">64</a>Lord, the erthe is ful of thi merci; teche thou me thi iustifiyngis.</span> <span class="verse"><a name="65">65</a>Lord, thou hast do goodnesse with thi seruaunt; bi thi word.</span> <span class="verse"><a name="66">66</a>Teche thou me goodnesse, and loore, and kunnyng; for Y bileuede to thin heestis.</span> <span class="verse"><a name="67">67</a>Bifor that Y was maad meke, Y trespasside; therfor Y kepte thi speche.</span> <span class="verse"><a name="68">68</a>Thou art good; and in thi goodnesse teche thou me thi iustifiyngis.</span> <span class="verse"><a name="69">69</a>The wickidnesse of hem that ben proude, is multiplied on me; but in al myn herte Y schal seke thin heestis.</span> <span class="verse"><a name="70">70</a>The herte of hem is cruddid as mylk; but Y bithouyte thi lawe.</span> <span class="verse"><a name="71">71</a>It is good to me, that thou hast maad me meke; that Y lerne thi iustifiyngis.</span> <span class="verse"><a name="72">72</a>The lawe of thi mouth is betere  to me; than thousyndis of gold and of siluer.</span> <span class="verse"><a name="73">73</a>Thin hondis maden me, and fourmeden me; yyue thou vndurstondyng to me, that Y lerne thin heestis.</span> <span class="verse"><a name="74">74</a>Thei that dreden thee schulen se me, and schulen be glad; for Y hopide more on thi wordis.</span> <span class="verse"><a name="75">75</a>Lord, Y knewe, that thi domes ben equite; and in thi treuth thou hast maad me meke.</span> <span class="verse"><a name="76">76</a>Thi merci be maad, that it coumforte me; bi thi speche to thi seruaunt.</span> <span class="verse"><a name="77">77</a>Thi merciful doyngis come to me, and Y schal lyue; for thi lawe is my thenkyng.</span> <span class="verse"><a name="78">78</a>Thei that ben proude be schent, for vniustli thei diden wickidnesse ayens me; but Y schal be exercisid in thin heestis.</span> <span class="verse"><a name="79">79</a>Thei that dreden thee be turned to me; and thei that knowen thi witnessyngis.</span> <span class="verse"><a name="80">80</a>Myn herte be maad vnwemmed in thi iustifiyngis; that Y be not schent.</span> <span class="verse"><a name="81">81</a>Mi soule failide in to thin helthe; and Y hopide more on thi word.</span> <span class="verse"><a name="82">82</a>Myn iyen failiden in to thi speche; seiynge, Whanne schalt thou coumforte me?</span> <span class="verse"><a name="83">83</a>For Y am maad as a bowge in frost; Y haue not foryete thi iustifiyngis.</span> <span class="verse"><a name="84">84</a>Hou many ben the daies of thi seruaunt; whanne thou schalt make doom of hem that pursuen me?</span> <span class="verse"><a name="85">85</a>Wickid men telden to me ianglyngis; but not as thi lawe.</span> <span class="verse"><a name="86">86</a>Alle thi comaundementis ben treuthe; wickid men han pursued me, helpe thou me.</span> <span class="verse"><a name="87">87</a>Almeest thei endiden me in erthe; but I forsook not thi comaundementis.</span> <span class="verse"><a name="88">88</a>Bi thi mersi quikene thou me; and Y schal kepe the witnessingis of thi mouth.</span> <span class="verse"><a name="89">89</a>Lord, thi word dwellith in heuene; with outen ende.</span> <span class="verse"><a name="90">90</a>Thi treuthe dwellith in generacioun, and in to generacioun; thou hast foundid the erthe, and it dwellith.</span> <span class="verse"><a name="91">91</a>The dai lastith contynueli bi thi ordynaunce; for alle thingis seruen to thee.</span> <span class="verse"><a name="92">92</a>No but  that thi lawe was my thenking; thanne perauenture Y hadde perischid in my lownesse.</span> <span class="verse"><a name="93">93</a>With outen ende Y schal not foryete thi iustifiyngis; for in tho thou hast quikened me.</span> <span class="verse"><a name="94">94</a>I am thin, make thou me saaf; for Y haue souyt thi iustifiyngis.</span> <span class="verse"><a name="95">95</a>Synneris aboden me, for to leese me; Y vndurstood thi witnessingis.</span> <span class="verse"><a name="96">96</a>I siy the ende of al ende; thi comaundement is ful large.</span> <span class="verse"><a name="97">97</a>Lord, hou louede Y thi lawe; al dai it is my thenking.</span> <span class="verse"><a name="98">98</a>Aboue myn enemyes thou madist me prudent bi thi comaundement; for it is to me with outen ende.</span> <span class="verse"><a name="99">99</a>I vndurstood aboue alle men techinge me; for thi witnessingis is my thenking.</span> <span class="verse"><a name="100">100</a>I vndirstood aboue eelde men; for Y souyte thi comaundementis.</span> <span class="verse"><a name="101">101</a>I forbeed my feet fro al euel weie; that Y kepe thi wordis.</span> <span class="verse"><a name="102">102</a>I bowide not fro thi domes; for thou hast set lawe to me.</span> <span class="verse"><a name="103">103</a>Thi spechis ben ful swete to my cheekis; aboue hony to my mouth.</span> <span class="verse"><a name="104">104</a>I vnderstood of thin heestis; therfor Y hatide al the weie of wickidnesse.</span> <span class="verse"><a name="105">105</a>Thi word is a lanterne to my feet; and liyt to my pathis.</span> <span class="verse"><a name="106">106</a>I swoor, and purposide stidefastli; to kepe the domes of thi riytfulnesse.</span> <span class="verse"><a name="107">107</a>I am maad low bi alle thingis; Lord, quykene thou me bi thi word.</span> <span class="verse"><a name="108">108</a>Lord, make thou wel plesinge the wilful thingis of my mouth; and teche thou me thi domes.</span> <span class="verse"><a name="109">109</a>Mi soule is euere in myn hondis; and Y foryat not thi lawe.</span> <span class="verse"><a name="110">110</a>Synneris settiden a snare to me; and Y erride not fro thi comaundementis.</span> <span class="verse"><a name="111">111</a>I purchasside thi witnessyngis bi eritage with outen ende; for tho ben the ful ioiyng of myn herte.</span> <span class="verse"><a name="112">112</a>I bowide myn herte to do thi iustifiyngis with outen ende; for reward.</span> <span class="verse"><a name="113">113</a>I hatide wickid men; and Y louede thi lawe.</span> <span class="verse"><a name="114">114</a>Thou art myn helpere, and my  `taker vp; and Y hopide more on thi word.</span> <span class="verse"><a name="115">115</a>Ye wickide men, bowe awei fro me; and Y schal seke the comaundementis of my God.</span> <span class="verse"><a name="116">116</a>Vp take thou me bi thi word, and Y schal lyue; and schende thou not me fro myn abydyng.</span> <span class="verse"><a name="117">117</a>Helpe thou me, and Y schal be saaf; and Y schal bithenke euere in thi iustifiyngis.</span> <span class="verse"><a name="118">118</a>Thou hast forsake alle men goynge awey fro thi domes; for the thouyt of hem is vniust.</span> <span class="verse"><a name="119">119</a>I arettide alle the synneris of erthe brekeris of the lawe; therfor Y louede thi witnessyngis.</span> <span class="verse"><a name="120">120</a>Naile thou my fleischis with thi drede; for Y dredde of thi domes.</span> <span class="verse"><a name="121">121</a>I dide doom and riytwisnesse; bitake thou not me to hem that falsli chalengen me.</span> <span class="verse"><a name="122">122</a>Take vp thi seruaunt in to goodnesse; thei that ben proude chalenge not me.</span> <span class="verse"><a name="123">123</a>Myn iyen failiden in to thin helthe; and in to the speche of thi riytfulnesse.</span> <span class="verse"><a name="124">124</a>Do thou with thi seruaunt bi thi merci; and teche thou me thi iustifiyngis.</span> <span class="verse"><a name="125">125</a>I am thi seruaunt, yyue thou vndurstondyng to me; that Y kunne thi witnessingis.</span> <span class="verse"><a name="126">126</a>Lord, it is tyme to do; thei han distried thi lawe.</span> <span class="verse"><a name="127">127</a>Therfor Y louede thi comaundementis; more than gold and topazion.</span> <span class="verse"><a name="128">128</a>Therfor Y was dressid to alle thin heestis; Y hatide al wickid weie.</span> <span class="verse"><a name="129">129</a>Lord, thi witnessingis ben wondirful; therfor my soule souyte tho.</span> <span class="verse"><a name="130">130</a>Declaring of thi wordis liytneth; and yyueth vnderstonding to meke men.</span> <span class="verse"><a name="131">131</a>I openede my mouth, and drouy the spirit; for Y desiride thi comaundementis.</span> <span class="verse"><a name="132">132</a>Biholde thou on me, and haue merci on me; bi the dom of hem that louen thi name.</span> <span class="verse"><a name="133">133</a>Dresse thou my goyingis bi thi speche; that al vnriytfulnesse haue not lordschip on me.</span> <span class="verse"><a name="134">134</a>Ayeyn bie thou me fro the false chalengis of men; that Y kepe thin heestis.</span> <span class="verse"><a name="135">135</a>Liytne thi face on thi seruaunt; and teche thou  me thi iustifiyngis.</span> <span class="verse"><a name="136">136</a>Myn iyen ledden forth the outgoynges of watris; for thei kepten not thi lawe.</span> <span class="verse"><a name="137">137</a>Lord, thou art iust; and thi dom is riytful.</span> <span class="verse"><a name="138">138</a>Thou hast comaundid riytfulnesse, thi witnessingis; and thi treuthe greetli to be kept.</span> <span class="verse"><a name="139">139</a>Mi feruent loue made me to be meltid; for myn enemys foryaten thi wordis.</span> <span class="verse"><a name="140">140</a>Thi speche is greetli enflawmed; and thi seruaunt louede it.</span> <span class="verse"><a name="141">141</a>I am yong, and dispisid; Y foryat not thi iustifiyngis.</span> <span class="verse"><a name="142">142</a>Lord, thi riytfulnesse is riytfulnesse with outen ende; and thi lawe is treuthe.</span> <span class="verse"><a name="143">143</a>Tribulacioun and angwische founden me; thin heestis is my thenking.</span> <span class="verse"><a name="144">144</a>Thi witnessyngis is equite with outen ende; yyue thou vndirstondyng to me, and Y schal lyue.</span> <span class="verse"><a name="145">145</a>I criede in al myn herte, Lord, here thou me; and Y schal seke thi iustifiyngis.</span> <span class="verse"><a name="146">146</a>I criede to thee, make thou me saaf; that Y kepe thi comaundementis.</span> <span class="verse"><a name="147">147</a>I bifor cam in ripenesse, and Y criede; Y hopide aboue on thi wordis.</span> <span class="verse"><a name="148">148</a>Myn iyen bifor camen to thee ful eerli; that Y schulde bithenke thi speches.</span> <span class="verse"><a name="149">149</a>Lord, here thou my vois bi thi merci; and quykene thou me bi thi doom.</span> <span class="verse"><a name="150">150</a>Thei that pursuen me neiyden to wickidnesse; forsothe thei ben maad fer fro thi lawe.</span> <span class="verse"><a name="151">151</a>Lord, thou art nyy; and alle thi weies ben treuthe.</span> <span class="verse"><a name="152">152</a>In the bigynnyng Y knewe of thi witnessingis; for thou hast foundid tho with outen ende.</span> <span class="verse"><a name="153">153</a>Se thou my mekenesse, and delyuere thou me; for Y foryat not thi lawe.</span> <span class="verse"><a name="154">154</a>Deme thou my dom, and ayenbie thou me; quikene thou me for thi speche.</span> <span class="verse"><a name="155">155</a>Heelthe is fer fro synners; for thei souyten not thi iustifiyngis.</span> <span class="verse"><a name="156">156</a>Lord, thi mercies ben manye; quykene thou me bi thi dom.</span> <span class="verse"><a name="157">157</a>Thei ben  manye that pursuen me, and doen tribulacioun to me; Y bowide not awei fro thi witnessingis.</span> <span class="verse"><a name="158">158</a>I siy brekers of the lawe, and Y was meltid; for thei kepten not thi spechis.</span> <span class="verse"><a name="159">159</a>Lord, se thou, for Y louede thi comaundementis; quikene thou me in thi merci.</span> <span class="verse"><a name="160">160</a>The bigynnyng of thi wordis is treuthe; alle the domes of thi riytwisnesse ben withouten ende.</span> <span class="verse"><a name="161">161</a>Princes pursueden me with outen cause; and my herte dredde of thi wordis.</span> <span class="verse"><a name="162">162</a>I schal be glad on thi spechis; as he that fyndith many spuylis.</span> <span class="verse"><a name="163">163</a>I hatide and wlatide wickidnesse; forsothe Y louede thi lawe.</span> <span class="verse"><a name="164">164</a>I seide heriyngis to thee seuene sithis in the dai; on the domes of thi riytfulnesse.</span> <span class="verse"><a name="165">165</a>Miche pees is to hem that louen thi lawe; and no sclaundir is to hem.</span> <span class="verse"><a name="166">166</a>Lord, Y abood thin heelthe; and Y louede thin heestis.</span> <span class="verse"><a name="167">167</a>Mi soule kepte thi witnessyngis; and louede tho greetli.</span> <span class="verse"><a name="168">168</a>I kepte thi `comaundementis, and thi witnessingis; for alle my weies ben in thi siyt.</span> <span class="verse"><a name="169">169</a>Lord, my biseching come niy in thi siyt; bi thi speche yyue thou vndurstonding to me.</span> <span class="verse"><a name="170">170</a>Myn axing entre in thi siyt; bi thi speche delyuere thou me.</span> <span class="verse"><a name="171">171</a>Mi lippis schulen telle out an ympne; whanne thou hast tauyte me thi iustifiyngis.</span> <span class="verse"><a name="172">172</a>Mi tunge schal pronounce thi speche; for whi alle thi comaundementis ben equite.</span> <span class="verse"><a name="173">173</a>Thin hond be maad, that it saue me; for Y haue chose thin heestis.</span> <span class="verse"><a name="174">174</a>Lord, Y coueitide thin heelthe; and thi lawe is my thenking.</span> <span class="verse"><a name="175">175</a>Mi soule schal lyue, and schal herie thee; and thi domes schulen helpe me.</span> <span class="verse"><a name="176">176</a>I erride as a scheep that perischide; Lord, seke thi seruaunt, for Y foryat not thi comaundementis.</span> </p></div</div></div></body></html>