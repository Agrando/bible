<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 104</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/104"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 104</strong></div><p><span class="verse"><a name="1">1</a>The title of the hundrid and fourthe salm. Alleluya. Knouleche ye to the Lord, and inwardli clepe ye his name; telle ye hise werkis among hethen men.</span> <span class="verse"><a name="2">2</a>Synge ye to hym, and seie ye salm to him, and telle ye alle hise merueylis;</span> <span class="verse"><a name="3">3</a>be ye preisid in his hooli name. The herte of men sekynge the Lord be glad;</span> <span class="verse"><a name="4">4</a>seke ye the Lord, and be ye confermed; seke ye euere his face.</span> <span class="verse"><a name="5">5</a>Haue ye mynde on hise merueilis, whiche he dide; on his grete wondris, and domes of his mouth.</span> <span class="verse"><a name="6">6</a>The seed of Abraham, his seruaunt; the sones of Jacob, his chosun man.</span> <span class="verse"><a name="7">7</a>He is oure Lord God; hise domes ben in al the erthe.</span> <span class="verse"><a name="8">8</a>He was myndeful of his testament in to the world; of the word which he comaundide in to a thousynde generaciouns.</span> <span class="verse"><a name="9">9</a>Which he disposide to Abraham; and of his ooth to Isaac.</span> <span class="verse"><a name="10">10</a>And he ordeynede it to Jacob in to a comaundement; and to Israel in to euerlastinge testament.</span> <span class="verse"><a name="11">11</a>And he seide, I shal yiue to thee the lond of Canaan; the cord of youre eritage.</span> <span class="verse"><a name="12">12</a>Whanne thei weren in a litil noumbre; and the comelingis of hem weren ful fewe.</span> <span class="verse"><a name="13">13</a>And thei passiden fro folk in to folk; and fro a rewme in to another puple.</span> <span class="verse"><a name="14">14</a>He lefte not a man to anoye hem; and he chastiside kyngis for hem.</span> <span class="verse"><a name="15">15</a>Nile ye touche my cristis; and nyle ye do wickidli among my prophetis.</span> <span class="verse"><a name="16">16</a>And God clepide hungir on erthe; and he wastide al the stidefastnesse of breed.</span> <span class="verse"><a name="17">17</a>He sente a man bifore hem; Joseph was seeld in to a seruaunt.</span> <span class="verse"><a name="18">18</a>Thei maden lowe hise feet in stockis, irun passide by his soule; til the word of him cam.</span> <span class="verse"><a name="19">19</a>The speche of the Lord enflawmede him;</span> <span class="verse"><a name="20">20</a>the king sente and vnbond hym; the prince of puplis sente and delyuerede him.</span> <span class="verse"><a name="21">21</a>He ordeynede him the lord of his hous; and  the prince of al his possessioun.</span> <span class="verse"><a name="22">22</a>That he schulde lerne hise princis as him silf; and that he schulde teche hise elde men prudence.</span> <span class="verse"><a name="23">23</a>And Israel entride in to Egipt; and Jacob was a comeling in the lond of Cham.</span> <span class="verse"><a name="24">24</a>And God encreesside his puple greetli; and made hym stidefast on hise enemyes.</span> <span class="verse"><a name="25">25</a>He turnede the herte of hem, that thei hatiden his puple; and diden gile ayens hise seruauntis.</span> <span class="verse"><a name="26">26</a>He sent Moises, his seruaunt; thilke Aaron, whom he chees.</span> <span class="verse"><a name="27">27</a>He puttide in hem the wordis of hise myraclis; and of hise grete wondris in the lond of Cham.</span> <span class="verse"><a name="28">28</a>He sente derknessis, and made derk; and he made not bitter hise wordis.</span> <span class="verse"><a name="29">29</a>He turnede the watris of hem in to blood; and he killide the fischis of hem.</span> <span class="verse"><a name="30">30</a>And the lond of hem yaf paddoks; in the priue places of the kyngis of hem.</span> <span class="verse"><a name="31">31</a>God seide, and a fleische flie cam; and gnattis in alle the coostis of hem.</span> <span class="verse"><a name="32">32</a>He settide her reynes hail; fier brennynge in the lond of hem.</span> <span class="verse"><a name="33">33</a>And he smoot the vynes of hem, and the fige trees of hem; and al to-brak the tree of the coostis of hem.</span> <span class="verse"><a name="34">34</a>He seide, and a locuste cam; and a bruk of which was noon noumbre.</span> <span class="verse"><a name="35">35</a>And it eet al the hey in the lond of hem; and it eet al the fruyt of the lond of hem.</span> <span class="verse"><a name="36">36</a>And he killide ech the firste gendrid thing in the lond of hem; the firste fruitis of alle the trauel of hem.</span> <span class="verse"><a name="37">37</a>And he ledde out hem with siluer and gold; and noon was sijk in the lynagis of hem.</span> <span class="verse"><a name="38">38</a>Egipt was glad in the goyng forth of hem; for the drede of hem lai on Egipcians.</span> <span class="verse"><a name="39">39</a>He spredde abrood a cloude, in to the hiling of hem; and fier, that it schynede to hem bi nyyt.</span> <span class="verse"><a name="40">40</a>Thei axiden, and a curlew cam; and he fillide hem with the breed of heuene.</span> <span class="verse"><a name="41">41</a>He brak a stoon, and watris flowiden; floodis yeden forth in the drye place.</span> <span class="verse"><a name="42">42</a>For he was myndeful of his hooli word; which he hadde to Abraham, his child.</span> <span class="verse"><a name="43">43</a>And he ledde out his puple in ful  out ioiyng; and hise chosun men in gladnesse.</span> <span class="verse"><a name="44">44</a>And he yaf to hem the cuntreis of hethen men; and thei hadden in possessioun the trauels of puplis.</span> <span class="verse"><a name="45">45</a>That thei kepe hise iustifiyngis; and seke his lawe.</span> </p></div</div></div></body></html>