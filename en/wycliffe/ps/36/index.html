<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 36</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/36"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 36</strong></div><p><span class="verse"><a name="1">1</a>The title of the sixe and thrittithe salm. To Dauith. Nile thou sue wickid men; nether loue thou men doynge wickidnesse.</span> <span class="verse"><a name="2">2</a>For thei schulen wexe drie swiftli as hey; and thei schulen falle doun soone as the wortis of eerbis.</span> <span class="verse"><a name="3">3</a>Hope thou in the Lord, and do thou goodnesse; and enhabite thou the lond, and thou schalt be fed with hise richessis.</span> <span class="verse"><a name="4">4</a>Delite thou in the Lord; and he schal yyue to thee the axyngis of thin herte.</span> <span class="verse"><a name="5">5</a>Schewe thi weie to the Lord; and hope thou in hym, and he schal do.</span> <span class="verse"><a name="6">6</a>And he schal lede out thi riytfulnesse as liyt, and thi doom as myddai;</span> <span class="verse"><a name="7">7</a>be thou suget to the Lord, and preye thou hym. Nile thou sue hym, that hath prosperite in his weie; a man doynge vnriytfulnessis.</span> <span class="verse"><a name="8">8</a>Ceese thou of ire, and forsake woodnesse; nyle thou sue, that thou do wickidli.</span> <span class="verse"><a name="9">9</a>For thei, that doen wickidli, schulen be distried; but thei that suffren the Lord, schulen enerite the lond.</span> <span class="verse"><a name="10">10</a>And yit a litil, and a synnere schal not be; and thou schalt seke his place, and schalt not fynde.</span> <span class="verse"><a name="11">11</a>But mylde men schulen enerite the lond; and schulen delite in the multitude of pees.</span> <span class="verse"><a name="12">12</a>A synnere schal aspie a riytful man; and he schal gnaste with hise teeth on hym.</span> <span class="verse"><a name="13">13</a>But the Lord schal scorne the synnere; for he biholdith that his day cometh.</span> <span class="verse"><a name="14">14</a>Synners drowen out swerd; thei benten her bouwe. To disseyue a pore man and nedi; to strangle riytful men of herte.</span> <span class="verse"><a name="15">15</a>Her swerd entre in to the herte of hem  silf; and her bouwe be brokun.</span> <span class="verse"><a name="16">16</a>Betere is a litil thing to a iust man; than many richessis of synneris.</span> <span class="verse"><a name="17">17</a>For the armes of synneris schal be al to-brokun; but the Lord confermeth iust men.</span> <span class="verse"><a name="18">18</a>The Lord knowith the daies of vnwemmed; and her heritage schal be withouten ende.</span> <span class="verse"><a name="19">19</a>Thei schulen not be schent in the yuel tyme, and thei schulen be fillid in the dayes of hungur;</span> <span class="verse"><a name="20">20</a>for synneris schulen perische. Forsothe anoon as the enemyes of the Lord ben onourid, and enhaunsid; thei failynge schulen faile as smoke.</span> <span class="verse"><a name="21">21</a>A synnere schal borewe, and schal not paie; but a iust man hath merci, and schal yyue.</span> <span class="verse"><a name="22">22</a>For thei that blessen the Lord schulen enerite the lond; but thei that cursen hym schulen perische.</span> <span class="verse"><a name="23">23</a>The goyng of a man schal be dressid anentis the Lord; and he schal wilne his weie.</span> <span class="verse"><a name="24">24</a>Whanne he fallith, he schal not be hurtlid doun; for the Lord vndursettith his hond.</span> <span class="verse"><a name="25">25</a>I was yongere, and sotheli Y wexide eld, and Y siy not a iust man forsakun; nethir his seed sekynge breed.</span> <span class="verse"><a name="26">26</a>Al dai he hath merci, and leeneth; and his seed schal be in blessyng.</span> <span class="verse"><a name="27">27</a>Bouwe thou awei fro yuel, and do good; and dwelle thou in to the world of world.</span> <span class="verse"><a name="28">28</a>For the Lord loueth doom, and schal not forsake hise seyntis; thei schulen be kept with outen ende. Vniust men schulen be punyschid; and the seed of wickid men schal perische.</span> <span class="verse"><a name="29">29</a>But iust men schulen enerite the lond; and schulen enabite theronne in to the world of world.</span> <span class="verse"><a name="30">30</a>The mouth of a iust man schal bithenke wisdom; and his tunge schal speke doom.</span> <span class="verse"><a name="31">31</a>The lawe of his God is in his herte; and hise steppis schulen not be disseyued.</span> <span class="verse"><a name="32">32</a>A synnere biholdith a iust man; and sekith to sle hym.</span> <span class="verse"><a name="33">33</a>But the Lord schal not forsake hym in hise hondis; nethir schal dampne hym, whanne it schal be demed ayens hym.</span> <span class="verse"><a name="34">34</a>Abide thou  the Lord, and kepe thou his weie, and he schal enhaunse thee, that bi eritage thou take the lond; whanne synneris schulen perische, thou schalt se.</span> <span class="verse"><a name="35">35</a>I siy a wickid man enhaunsid aboue; and reisid vp as the cedris of Liban.</span> <span class="verse"><a name="36">36</a>And Y passide, and lo! he was not; Y souyte hym, and his place is not foundun.</span> <span class="verse"><a name="37">37</a>Kepe thou innocence, and se equite; for tho ben relikis to a pesible man.</span> <span class="verse"><a name="38">38</a>Forsothe vniust men schulen perische; the relifs of wickid men schulen perische togidere.</span> <span class="verse"><a name="39">39</a>But the helthe of iust men is of the Lord; and he is her defendere in the tyme of tribulacioun.</span> <span class="verse"><a name="40">40</a>And the Lord schal helpe hem, and schal make hem fre, and he schal delyuere hem fro synneris; and he schal saue hem, for thei hopiden in hym.</span> </p></div</div></div></body></html>