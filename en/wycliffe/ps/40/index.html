<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 40</strong></div><p><span class="verse"><a name="1">1</a>The title of the fourtithe salm. For victorie, the song of Dauid.</span> <span class="verse"><a name="2">2</a>Blessid is he that vndurstondith `on a nedi man and pore; the Lord schal delyuere  hym in the yuel dai.</span> <span class="verse"><a name="3">3</a>The Lord kepe hym, and quykene hym, and make hym blesful in the lond; and bitake not hym in to the wille of his enemyes.</span> <span class="verse"><a name="4">4</a>The Lord bere help to hym on the bed of his sorewe; thou hast ofte turned al his bed stre in his sijknesse.</span> <span class="verse"><a name="5">5</a>I seide, Lord, haue thou mercy on me; heele thou my soule, for Y synnede ayens thee.</span> <span class="verse"><a name="6">6</a>Myn enemyes seiden yuels to me; Whanne schal he die, and his name schal perische?</span> <span class="verse"><a name="7">7</a>And if he entride for to se, he spak veyn thingis; his herte gaderide wickidnesse to hym silf.</span> <span class="verse"><a name="8">8</a>He yede with out forth; and spak to the same thing. Alle myn enemyes bacbitiden pryuyli ayens me; ayens me thei thouyten yuels to me.</span> <span class="verse"><a name="9">9</a>Thei ordeineden an yuel word ayens me; Whether he that slepith, schal not leie to, that he rise ayen?</span> <span class="verse"><a name="10">10</a>For whi the man of my pees, in whom Y hopide, he that eet my looues; made greet disseit on me.</span> <span class="verse"><a name="11">11</a>But thou, Lord, haue merci on me, and reise me ayen; and Y schal yelde to hem.</span> <span class="verse"><a name="12">12</a>In this thing Y knew, that thou woldist me; for myn enemye schal not haue ioye on me.</span> <span class="verse"><a name="13">13</a>Forsothe thou hast take me vp for ynnocence; and hast confermed me in thi siyt with outen ende.</span> <span class="verse"><a name="14">14</a>Blessid be the Lord God of Israel, fro the world and in to the world; be it doon, be it doon.</span> </p></div</div></div></body></html>