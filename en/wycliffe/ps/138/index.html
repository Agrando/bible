<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 138</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/138"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 138</strong></div><p><span class="verse"><a name="1">1</a>The `title of the hundrid and eiyte and thrittithe salm. `To victorie, the salm of Dauith. Lord, thou hast preued me, and hast knowe me;</span> <span class="verse"><a name="2">2</a>thou hast knowe my sitting, and my rising ayen.</span> <span class="verse"><a name="3">3</a>Thou hast vndirstonde  my thouytis fro fer; thou hast enquerid my path and my corde.</span> <span class="verse"><a name="4">4</a>And thou hast bifor seien alle my weies; for no word is in my tunge.</span> <span class="verse"><a name="5">5</a>Lo! Lord, thou hast knowe alle thingis, the laste thingis and elde; thou hast formed me, and hast set thin hond on me.</span> <span class="verse"><a name="6">6</a>Thi kunnyng is maad wondirful of me; it is coumfortid, and Y schal not mowe to it.</span> <span class="verse"><a name="7">7</a>Whidir schal Y go fro thi spirit; and whider schal Y fle fro thi face?</span> <span class="verse"><a name="8">8</a>If Y schal stie in to heuene, thou art there; if Y schal go doun to helle, thou art present.</span> <span class="verse"><a name="9">9</a>If Y schal take my fetheris ful eerli; and schal dwelle in the last partis of the see.</span> <span class="verse"><a name="10">10</a>And sotheli thider thin hond schal leede me forth; and thi riyt hond schal holde me.</span> <span class="verse"><a name="11">11</a>And Y seide, In hap derknessis schulen defoule me; and the nyyt is my liytnyng in my delicis.</span> <span class="verse"><a name="12">12</a>For whi derknessis schulen not be maad derk fro thee, aud the niyt schal be liytned as the dai; as the derknessis therof, so and the liyt therof.</span> <span class="verse"><a name="13">13</a>For thou haddist in possessioun my reines; thou tokist me vp fro the wombe of my modir.</span> <span class="verse"><a name="14">14</a>I schal knouleche to thee, for thou art magnefied dreedfuli; thi werkis ben wondirful, and my soule schal knouleche ful miche.</span> <span class="verse"><a name="15">15</a>Mi boon, which thou madist in priuete, is not hyd fro thee; and my substaunce in the lower partis of erthe.</span> <span class="verse"><a name="16">16</a>Thin iyen sien myn vnperfit thing, and alle men schulen be writun in thi book; daies schulen be formed, and no man is in tho.</span> <span class="verse"><a name="17">17</a>Forsothe, God, thi frendis ben maad onourable ful myche to me; the princeheed of hem is coumfortid ful myche.</span> <span class="verse"><a name="18">18</a>I schal noumbre hem, and thei schulen be multiplied aboue grauel; Y roos vp, and yit Y am with thee.</span> <span class="verse"><a name="19">19</a>For thou, God, schalt slee synneris; ye menquelleris, bowe awei fro me.</span> <span class="verse"><a name="20">20</a>For ye seien in thouyt; Take thei her citees in vanite.</span> <span class="verse"><a name="21">21</a>Lord, whether Y hatide not hem that hatiden thee; and Y failide on thin  enemyes?</span> <span class="verse"><a name="22">22</a>Bi perfite haterede Y hatide hem; thei weren maad enemyes to me.</span> <span class="verse"><a name="23">23</a>God, preue thou me, and knowe thou myn herte; axe thou me, and knowe thou my pathis.</span> <span class="verse"><a name="24">24</a>And se thou, if weie of wickidnesse is in me; and lede thou me forth in euerlastinge wei.</span> </p></div</div></div></body></html>