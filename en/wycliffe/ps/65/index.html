<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 65</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/65"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 65</strong></div><p><span class="verse"><a name="1">1</a>The titil of the fyue and sixtithe salm. To the victorie, the song of salm.</span> <span class="verse"><a name="2">2</a>Al the erthe, make ye ioie hertli to God, seie ye salm to his name; yyue ye glorie to his heriyng.</span> <span class="verse"><a name="3">3</a>Seie ye to God, Lord, thi werkis ben dredeful; in the multitude of thi vertu thin enemyes schulen lie to thee.</span> <span class="verse"><a name="4">4</a>God, al the erthe worschipe thee, and synge to thee; seie it salm to thi name.</span> <span class="verse"><a name="5">5</a>Come ye and se ye the werkis of God; ferdful in counseils on the sones of men.</span> <span class="verse"><a name="6">6</a>Which turnede the see in to drie lond; in the flood thei schulen passe with foot, there we schulen be glad in hym.</span> <span class="verse"><a name="7">7</a>Which is Lord in his vertu withouten ende, hise iyen biholden on folkis; thei that maken scharp be not enhaunsid in hem silf.</span> <span class="verse"><a name="8">8</a>Ye hethen men, blesse oure God; and make ye herd the vois of his preising.</span> <span class="verse"><a name="9">9</a>That hath set my soule to lijf, and yaf not my feet in to stiryng.</span> <span class="verse"><a name="10">10</a>For thou, God, hast preued vs; thou hast examyned vs bi fier, as siluer is examyned.</span> <span class="verse"><a name="11">11</a>Thou leddist vs in to a snare, thou puttidist tribulaciouns in oure bak;</span> <span class="verse"><a name="12">12</a>thou settidist men on oure heedis. We passiden bi fier and water; and thou leddist vs out in to refreschyng.</span> <span class="verse"><a name="13">13</a>I schal entre in to thin hous in brent sacrifices; Y schal yelde to thee my vowis,</span> <span class="verse"><a name="14">14</a>which my lippis spaken distinctly. And my mouth spake in my tribulacioun;</span> <span class="verse"><a name="15">15</a>Y shal offre to thee brent sacrificis ful of merowy, with the brennyng of rammes; Y schal offre to thee oxis with buckis of geet.</span> <span class="verse"><a name="16">16</a>Alle ye that dreden God, come and here, and Y schal telle; hou grete thingis he hath do to my soule.</span> <span class="verse"><a name="17">17</a>I criede to hym with my  mouth; and Y ioyede fulli vndir my tunge.</span> <span class="verse"><a name="18">18</a>If Y bihelde wickidnesse in myn herte; the Lord schal not here.</span> <span class="verse"><a name="19">19</a>Therfor God herde; and perseyuede the vois of my bisechyng.</span> <span class="verse"><a name="20">20</a>Blessid be God; that remeued not my preyer, and `took not awei his merci fro me.</span> </p></div</div></div></body></html>