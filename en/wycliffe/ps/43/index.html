<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 43</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/43"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 43</strong></div><p><span class="verse"><a name="1">1</a>The title of the thre and fourtithe salm. `To victorie, lernyng to the sones of Chore.</span> <span class="verse"><a name="2">2</a>God, we herden with oure eeris; oure fadris telden to vs. The werk, which thou wrouytist in the daies of hem; and in elde daies.</span> <span class="verse"><a name="3">3</a>Thin hond lost hethene men, and thou plauntidist hem; thou turmentidist puplis, and castidist hem out.</span> <span class="verse"><a name="4">4</a>For the children of Israel weldiden the lond not bi her swerd; and the arm of hem sauyde not hem. But thi riyt hond, and thin arm, and the liytnyng of thi cheer; for thou were plesid in hem.</span> <span class="verse"><a name="5">5</a>Thou art thi silf, my kyng and my God; that sendist helthis to Jacob.</span> <span class="verse"><a name="6">6</a>Bi thee we schulen wyndewe oure enemyes with horn; and in thi name we schulen dispise hem, that risen ayen vs.</span> <span class="verse"><a name="7">7</a>For Y schal not hope in my bouwe; and my swerd schal not saue me.</span> <span class="verse"><a name="8">8</a>For thou hast saued vs fro men turmentinge vs; and thou hast schent men hatinge vs.</span> <span class="verse"><a name="9">9</a>We schulen be preisid in God al dai; and in thi name we schulen knouleche to thee in to the world.</span> <span class="verse"><a name="10">10</a>But now thou hast put vs abac, and hast schent vs; and thou, God, schalt not go out in oure vertues.</span> <span class="verse"><a name="11">11</a>Thou hast turned vs awei bihynde aftir oure enemyes; and thei, that hatiden vs, rauyschiden dyuerseli to hem silf.</span> <span class="verse"><a name="12">12</a>Thou hast youe vs as scheep of meetis; and among hethene men thou hast scaterid vs.</span> <span class="verse"><a name="13">13</a>Thou hast seeld thi puple with out prijs; and multitude was not in the chaungyngis of hem.</span> <span class="verse"><a name="14">14</a>Thou hast set vs schenschip to oure neiyboris; mouwyng and scorn to hem that ben in oure cumpas.</span> <span class="verse"><a name="15">15</a>Thou hast set vs into licnesse to hethene me; stiryng of heed among puplis.</span> <span class="verse"><a name="16">16</a>Al dai my schame is ayens me; and the schenschipe of my face hilide me.</span> <span class="verse"><a name="17">17</a>Fro the vois of dispisere, and yuele spekere; fro the face of enemy, and pursuere.</span> <span class="verse"><a name="18">18</a>Alle these thingis camen on vs, and we han not foryete thee; and we diden not wickidli in thi testament.</span> <span class="verse"><a name="19">19</a>And oure herte yede not awei bihynde; and thou hast bowid awei oure pathis fro thi weie.</span> <span class="verse"><a name="20">20</a>For thou hast maad vs lowe in the place of turment; and the schadewe of deth hilide vs.</span> <span class="verse"><a name="21">21</a>If we foryaten the name of oure God; and if we helden forth oure hondis to an alien God.</span> <span class="verse"><a name="22">22</a>Whether God schal not seke these thingis? for he knowith the hid thingis of herte. For whi we ben slayn al dai for thee; we ben demed as scheep of sleyng.</span> <span class="verse"><a name="23">23</a>Lord, rise vp, whi slepist thou? rise vp, and putte not awei in to the ende.</span> <span class="verse"><a name="24">24</a>Whi turnest thou awei thi face? thou foryetist oure pouert, and oure tribulacioun.</span> <span class="verse"><a name="25">25</a>For oure lijf is maad low in dust; oure wombe is glued togidere in the erthe.</span> <span class="verse"><a name="26">26</a>Lord, rise vp thou, and helpe vs; and ayenbie vs for thi name.</span> </p></div</div></div></body></html>