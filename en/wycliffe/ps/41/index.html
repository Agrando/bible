<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 41</strong></div><p><span class="verse"><a name="1">1</a>The title of the oon and fourtithe salm. To victorie, to the sones of Chore.</span> <span class="verse"><a name="2">2</a>As an hert desirith to the wellis of watris; so thou, God, my soule desirith to thee.</span> <span class="verse"><a name="3">3</a>Mi soule thirstide to God, `that is a `quik welle; whanne schal Y come, and appere bifor the face of God?</span> <span class="verse"><a name="4">4</a>Mi teeris weren looues to me bi dai and nyyt; while it is seid to me ech dai, Where is thi God?</span> <span class="verse"><a name="5">5</a>I bithouyte of these thingis, and Y schedde out in me my soule; for Y schal passe in to the place of the wondurful tabernacle, til to the hows of God.  In the vois of ful out ioiyng and knoulechyng; is the sown of the etere.</span> <span class="verse"><a name="6">6</a>Mi soule, whi art thou sory; and whi disturblist thou me? Hope thou in God, for yit Y schal knouleche to hym; he is the helthe of my cheer,</span> <span class="verse"><a name="7">7</a>and my God. My soule is disturblid at my silf; therfor, God, Y schal be myndeful of thee fro the lond of Jordan, and fro the litil hil Hermonyim.</span> <span class="verse"><a name="8">8</a>Depthe clepith depthe; in the vois of thi wyndows. Alle thin hiye thingis and thi wawis; passiden ouer me.</span> <span class="verse"><a name="9">9</a>The Lord sente his merci in the dai; and his song in the nyyt.</span> <span class="verse"><a name="10">10</a>At me is a preier to the God of my lijf; Y schal seie to God, Thou art my `takere vp. Whi foryetist thou me; and whi go Y sorewful, while the enemy turmentith me?</span> <span class="verse"><a name="11">11</a>While my boonys ben brokun togidere; myn enemyes, that troblen me, dispiseden me. While thei seien to me, bi alle daies; Where is thi God?</span> <span class="verse"><a name="12">12</a>Mi soule, whi art thou sori; and whi disturblist thou me? Hope thou in God, for yit Y schal knouleche to hym; `he is the helthe of my cheer, and my God.</span> </p></div</div></div></body></html>