<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 16</strong></div><p><span class="verse"><a name="1">1</a>The title of the sixtenthe salm. The preier of Dauid. Lord, here thou my riytfulnesse; biholde thou my preier. Perseuye thou with eeris my preier; not maad in gileful lippis.</span> <span class="verse"><a name="2">2</a>Mi doom come `forth of thi cheer; thin iyen se equite.</span> <span class="verse"><a name="3">3</a>Thou hast preued myn herte, and hast visitid in niyt; thou hast  examynyd me bi fier, and wickidnesse is not foundun in me.</span> <span class="verse"><a name="4">4</a>That my mouth speke not the werkis of men; for the wordis of thi lippis Y haue kept harde weies.</span> <span class="verse"><a name="5">5</a>Make thou perfit my goyngis in thi pathis; that my steppis be not moued.</span> <span class="verse"><a name="6">6</a>I criede, for thou, God, herdist me; bowe doun thin eere to me, and here thou my wordis.</span> <span class="verse"><a name="7">7</a>Make wondurful thi mercies; that makist saaf `men hopynge in thee.</span> <span class="verse"><a name="8">8</a>Kepe thou me as the appil of the iye; fro `men ayenstondynge thi riyt hond. Keuere thou me vndur the schadewe of thi wyngis;</span> <span class="verse"><a name="9">9</a>fro the face of vnpitouse men, that han turmentid me. Myn enemyes han cumpassid my soule;</span> <span class="verse"><a name="10">10</a>thei han closide togidere her fatnesse; the mouth of hem spak pride.</span> <span class="verse"><a name="11">11</a>Thei castiden me forth, and han cumpassid me now; thei ordeyneden to bowe doun her iyen in to erthe.</span> <span class="verse"><a name="12">12</a>Thei, as a lioun maad redi to prey, han take me; and as the whelp of a lioun dwellynge in hid places.</span> <span class="verse"><a name="13">13</a>Lord, rise thou vp, bifor come thou hym, and disseyue thou hym; delyuere thou my lijf fro the `vnpitouse,</span> <span class="verse"><a name="14">14</a>delyuere thou thi swerd fro the enemyes of thin hond. Lord, departe thou hem fro a fewe men of `the lond in the lijf of hem; her wombe is fillid of thin hid thingis. Thei ben fillid with sones; and thei leften her relifis to her litle children.</span> <span class="verse"><a name="15">15</a>But Y in riytfulnesse schal appere to thi siyt; Y schal be fillid, whanne thi glorie schal appere.</span> </p></div</div></div></body></html>