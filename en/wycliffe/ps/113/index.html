<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 113</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/113"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 113</strong></div><p><span class="verse"><a name="1">1</a>The titil of the hundrid and thrittenthe salm. Alleluya. In the goyng out of Israel fro Egipt; of the hous of Jacob fro the hethene puple.</span> <span class="verse"><a name="2">2</a>Judee was maad the halewyng of hym; Israel the power of hym.</span> <span class="verse"><a name="3">3</a>The see siy, and fledde; Jordan was turned abac.</span> <span class="verse"><a name="4">4</a>Munteyns ful out ioyeden as rammes; and litle hillis as the lambren of scheep.</span> <span class="verse"><a name="5">5</a>Thou see,  what was to thee, for thou fleddist; and thou, Jordan, for thou were turned abak?</span> <span class="verse"><a name="6">6</a>Munteyns, ye maden ful out ioye as rammes; and litle hillis, as the lambren of scheep.</span> <span class="verse"><a name="7">7</a>The erthe was moued fro the face of `the Lord; fro the face of God of Jacob.</span> <span class="verse"><a name="8">8</a>Which turnede a stoon in to pondis of watris; and an hard rooch in to wellis of watris.</span> <span class="verse"><a name="9">9</a>Lord, not to vs, not to vs; but yyue thou glorie to thi name.</span> <span class="verse"><a name="10">10</a>On thi merci and thi treuthe; lest ony tyme hethene men seien, Where is the God of hem?</span> <span class="verse"><a name="11">11</a>Forsothe oure God in heuene; dide alle thingis, whiche euere he wolde.</span> <span class="verse"><a name="12">12</a>The symulacris of hethene men ben siluer and gold; the werkis of mennus hondis.</span> <span class="verse"><a name="13">13</a>Tho han mouth, and schulen not speke; tho han iyen, and schulen not se.</span> <span class="verse"><a name="14">14</a>Tho han eeris, and schulen not here; tho han nose thurls, and schulen not smelle.</span> <span class="verse"><a name="15">15</a>Tho han hondis, and schulen not grope; tho han feet, and schulen not go; tho schulen not crye in her throte.</span> <span class="verse"><a name="16">16</a>Thei that maken tho ben maad lijk tho; and alle that triste in tho.</span> <span class="verse"><a name="17">17</a>The hous of Israel hopide in the Lord; he is the helpere `of hem, and the defendere of hem.</span> <span class="verse"><a name="18">18</a>The hous of Aaron hopide in the Lord; he is the helpere of hem, and the defendere of hem.</span> <span class="verse"><a name="19">19</a>Thei that dreden the Lord, hopiden in the Lord; he is the helpere of hem, and the defendere of hem.</span> <span class="verse"><a name="20">20</a>The Lord was myndeful of vs; and blesside vs. He blesside the hous of Israel; he blesside the hous of Aaron.</span> <span class="verse"><a name="21">21</a>He blesside alle men that dreden the Lord; `he blesside litle `men with the grettere.</span> <span class="verse"><a name="22">22</a>The Lord encreesse on you; on you and on youre sones.</span> <span class="verse"><a name="23">23</a>Blessid be ye of the Lord; that made heuene and erthe.</span> <span class="verse"><a name="24">24</a>Heuene of `heuene is to the Lord; but he yaf erthe to the sones of men.</span> <span class="verse"><a name="25">25</a>Lord, not deed men schulen herie thee; nether alle men that goen doun in to helle.</span> <span class="verse"><a name="26">26</a>But we that lyuen, blessen the Lord; fro this tyme now and til in to the world.</span> </p></div</div></div></body></html>