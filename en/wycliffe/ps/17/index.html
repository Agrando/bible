<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 17</strong></div><p><span class="verse"><a name="1">1</a>The title of the seuenetenthe salm. To victorie, the word of the Lord to Dauid; which spak the wordis of this song, in the dai in which the Lord delyuerede hym fro the hond of alle hise enemyes, and fro the hond of Saul; and he seide:</span> <span class="verse"><a name="2">2</a>Lord, my strengthe, Y schal loue thee; the Lord is my stidfastnesse, and my refuyt,  and mi deliuerere.</span> <span class="verse"><a name="3">3</a>Mi God is myn helpere; and Y schal hope in to hym. My defendere, and the horn of myn helthe; and myn vptakere.</span> <span class="verse"><a name="4">4</a>I schal preise, and ynwardli clepe the Lord; and Y schal be saaf fro myn enemyes.</span> <span class="verse"><a name="5">5</a>The sorewis of deth cumpassiden me; and the strondis of wickidnesse disturbliden me.</span> <span class="verse"><a name="6">6</a>The sorewis of helle cumpassiden me; the snaris of deeth `bifor ocupieden me.</span> <span class="verse"><a name="7">7</a>In my tribulacioun Y inwardli clepide the Lord; and Y criede to my God. And he herde my vois fro his hooli temple; and my cry in his siyt entride in to hise eeris.</span> <span class="verse"><a name="8">8</a>The erthe was mouede togidere, and tremblede togidere; the foundementis of hillis weren troblid togidere, and weren moued togidere; for he was wrooth to hem.</span> <span class="verse"><a name="9">9</a>Smoke stiede in the ire of hym, and fier brente out fro his face; coolis weren kyndlid of hym.</span> <span class="verse"><a name="10">10</a>He bowide doun heuenes, and cam doun; and derknesse was vndur hise feet.</span> <span class="verse"><a name="11">11</a>And he stiede on cherubym, and flei; he fley ouer the pennes of wyndis.</span> <span class="verse"><a name="12">12</a>And he settide derknesses his hidyng place, his tabernacle `in his cumpas; derk water was in the cloudes of the lowere eir.</span> <span class="verse"><a name="13">13</a>Ful cleer cloudis passiden in his siyt; hail and the coolis of fier.</span> <span class="verse"><a name="14">14</a>And the Lord thundrid fro heuene; and the hiyeste yaf his vois, hail and the coolis of fier `camen doun.</span> <span class="verse"><a name="15">15</a>And he sente hise arowis, and distriede tho men; he multipliede leytis, and disturblide tho men.</span> <span class="verse"><a name="16">16</a>And the wellis of watris apperiden; and the foundementis of the erthe weren schewid. Lord, of thi blamyng; of the brething of the spirit of thin ire.</span> <span class="verse"><a name="17">17</a>He sente fro the hiyeste place, and took me; and he took me fro many watris.</span> <span class="verse"><a name="18">18</a>He delyuerede me fro my strongeste enemyes; and fro hem that hatiden me, fro thei weren coumfortid on me.</span> <span class="verse"><a name="19">19</a>Thei camen bifor me in the dai of my turment; and the Lord was maad my defendere.</span> <span class="verse"><a name="20">20</a>And he ledde out me in to breede; he maad me saaf, for he wolde me.</span> <span class="verse"><a name="21">21</a>And  the Lord schal yelde to me bi my riytfulnesse; and he schal yelde to me bi the clennesse of myn hondis.</span> <span class="verse"><a name="22">22</a>For Y kepte the weies of the Lord; and Y dide not vnfeithfuli fro my God.</span> <span class="verse"><a name="23">23</a>For alle hise domes ben in my siyt; and Y puttide not awei fro me hise riytfulnessis.</span> <span class="verse"><a name="24">24</a>And Y schal be vnwemmed with hym; and Y schal kepe me fro my wickidnesse.</span> <span class="verse"><a name="25">25</a>And the Lord schal yelde to me bi my riytfulnesse; and bi the clennesse of myn hondis in the siyt of hise iyen.</span> <span class="verse"><a name="26">26</a>With the hooli, thou schalt be hooli; and with `a man innocent, thou schalt be innocent.</span> <span class="verse"><a name="27">27</a>And with a chosun man, thou schalt be chosun; and with a weiward man, thou schalt be weiward.</span> <span class="verse"><a name="28">28</a>For thou schalt make saaf a meke puple; and thou schalt make meke the iyen of proude men.</span> <span class="verse"><a name="29">29</a>For thou, Lord, liytnest my lanterne; my God, liytne thou my derknessis.</span> <span class="verse"><a name="30">30</a>For bi thee Y schal be delyuered fro temptacioun; and in my God Y schal `go ouer the wal.</span> <span class="verse"><a name="31">31</a>Mi God, his weie is vndefoulid, the speches of the Lord ben examyned bi fier; he is defendere of alle men hopynge in hym.</span> <span class="verse"><a name="32">32</a>For whi, who is God out takun the Lord? ethir who is God outakun oure God?</span> <span class="verse"><a name="33">33</a>God that hath gird me with vertu; and hath set my weie vnwemmed.</span> <span class="verse"><a name="34">34</a>Which made perfit my feet as of hertis; and ordeynynge me on hiye thingis.</span> <span class="verse"><a name="35">35</a>Which techith myn hondis to batel; and thou hast set myn armys as a brasun bouwe.</span> <span class="verse"><a name="36">36</a>And thou hast youe to me the kyueryng of thin helthe; and thi riythond hath vptake me. And thi chastisyng amendide me in to the ende; and thilke chastisyng of thee schal teche me.</span> <span class="verse"><a name="37">37</a>Thou alargidist my paaces vndur me; and my steppis ben not maad vnstidefast.</span> <span class="verse"><a name="38">38</a>Y schal pursue myn enemyes, and Y schal take hem; and Y schal not turne til thei failen.</span> <span class="verse"><a name="39">39</a>I schal al to-breke hem, and thei schulen not mowe stonde; thei schulen falle vndur my feet.</span> <span class="verse"><a name="40">40</a>And thou hast gird me with vertu to batel; and thou hast `supplauntid, ether disseyued,  vndur me men risynge ayens me.</span> <span class="verse"><a name="41">41</a>And thou hast youe myn enemyes abac to me; and thou hast distried `men hatynge me.</span> <span class="verse"><a name="42">42</a>Thei crieden, and noon was that maad hem saaf; `thei crieden to the Lord, and he herde not hem.</span> <span class="verse"><a name="43">43</a>And Y schal al to-breke hem, as dust bifor the face of wynd; Y schal do hem awei, as the cley of stretis.</span> <span class="verse"><a name="44">44</a>Thou schalt delyuere me fro ayenseiyngis of the puple; thou schalt sette me in to the heed of folkis.</span> <span class="verse"><a name="45">45</a>The puple, which Y knewe not, seruede me; in the herynge of eere it obeiede to me.</span> <span class="verse"><a name="46">46</a>Alien sones lieden to me, alien sones wexiden elde; and crokiden fro thi pathis.</span> <span class="verse"><a name="47">47</a>The Lord lyueth, and my God be blessid; and the God of myn helthe be enhaunsid.</span> <span class="verse"><a name="48">48</a>God, that yauest veniaunces to me, and makist suget puplis vndur me; my delyuerere fro my wrathful enemyes.</span> <span class="verse"><a name="49">49</a>And thou schalt enhaunse me fro hem, that risen ayens me; thou schalt delyuere me fro a wickid man.</span> <span class="verse"><a name="50">50</a>Therfor, Lord, Y schal knouleche to thee among naciouns; and Y schal seie salm to thi name.</span> <span class="verse"><a name="51">51</a>Magnyfiynge the helthis of his kyng; and doynge merci to his crist Dauid, and to his seed til in to the world.</span> </p></div</div></div></body></html>