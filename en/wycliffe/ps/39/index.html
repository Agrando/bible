<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 39</strong></div><p><span class="verse"><a name="1">1</a>The title of the nyne and threttithe salm. For victorie, the song of Dauid.</span> <span class="verse"><a name="2">2</a>Y abidynge abood the Lord; and he yaf tent to me.</span> <span class="verse"><a name="3">3</a>And he herde my preieris; and he ledde out me fro the lake of wretchidnesse, and fro the filthe of draft. And he ordeynede my feet on a stoon; and he dresside my goyngis.</span> <span class="verse"><a name="4">4</a>And he sente in to my mouth a newe song; a song to oure God. Many men schulen se, and schulen drede; and schulen haue hope in the Lord.</span> <span class="verse"><a name="5">5</a>Blessid is the man, of whom the name of the Lord is his hope; and he bihelde not in to vanitees, and in to false woodnesses.</span> <span class="verse"><a name="6">6</a>Mi Lord God, thou hast maad thi merueils manye; and in thi thouytis noon is, that is lijk thee. I  teld, and Y spak; and thei ben multiplied aboue noumbre.</span> <span class="verse"><a name="7">7</a>Thou noldist sacrifice and offryng; but thou madist perfitli eeris to me. Thou axidist not brent sacrifice, and sacrifice for synne;</span> <span class="verse"><a name="8">8</a>thanne Y seide, Lo! Y come. In the heed of the book it is writun of me,</span> <span class="verse"><a name="9">9</a>that Y schulde do thi wille; my God, Y wolde; and thi lawe in the myddis of myn herte.</span> <span class="verse"><a name="10">10</a>I telde thi riytfulnesse in a greet chirche; lo! Y schal not refreine my lippis, Lord, thou wistist.</span> <span class="verse"><a name="11">11</a>I hidde not thi riytfulnesse in myn herte; Y seide thi treuthe and thin helthe. I hidde not thi mercy and thi treuthe; fro a myche counsel.</span> <span class="verse"><a name="12">12</a>But thou, Lord, make not fer thi merciful doyngis fro me; thi mercy and treuthe euere token me vp.</span> <span class="verse"><a name="13">13</a>For whi yuels, of whiche is no noumbre, cumpassiden me; my wickidnessis token me, and y myyte not, that Y schulde se. Tho ben multiplied aboue the heeris of myn heed; and myn herte forsook me.</span> <span class="verse"><a name="14">14</a>Lord, plese it to thee, that thou delyuere me; Lord, biholde thou to helpe me.</span> <span class="verse"><a name="15">15</a>Be thei schent, and aschamed togidere; that seken my lijf, to take awei it. Be thei turned abac, and be thei schamed; that wolen yuels to me.</span> <span class="verse"><a name="16">16</a>Bere thei her confusioun anoon; that seien to me, Wel! wel! `that is, in scorn.</span> <span class="verse"><a name="17">17</a>Alle men that seken thee, be fulli ioyful, and be glad on thee; and seie thei, that louen thin helthe, The Lord be magnyfied euere.</span> <span class="verse"><a name="18">18</a>Forsothe Y am a beggere and pore; the Lord is bisi of me. Thou arte myn helpere and my defendere; my God, tarie thou not.</span> </p></div</div></div></body></html>