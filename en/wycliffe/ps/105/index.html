<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 105</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/105"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 105</strong></div><p><span class="verse"><a name="1">1</a>The `title of the hundrid and fifthe salm. Alleluya. Kouleche ye to the Lord, for he is good; for his mercy is with outen ende.</span> <span class="verse"><a name="2">2</a>Who schal speke the powers of the Lord; schal make knowun alle hise preisyngis?</span> <span class="verse"><a name="3">3</a>Blessid ben thei that kepen dom; and doon riytfulnesse in al tyme.</span> <span class="verse"><a name="4">4</a>Lord, haue thou mynde on vs in the good plesaunce of thi puple; visite thou vs in thin heelthe.</span> <span class="verse"><a name="5">5</a>To se in the goodnesse of thi chosun men, to be glad in the gladnes of thi folk; that thou be heried with thin eritage.</span> <span class="verse"><a name="6">6</a>We han synned with oure fadris; we han do vniustli, we han do wickidnesse.</span> <span class="verse"><a name="7">7</a>Oure fadris in Egipt vndirstoden not thi merueils; thei weren not myndeful of the multitude of thi merci. And thei stiynge in to the see, in to the reed see, terreden to wraththe;</span> <span class="verse"><a name="8">8</a>and he sauede hem for his name, that `he schulde make knowun his power.</span> <span class="verse"><a name="9">9</a>And he departide the reed see, and it was dried; and he lede forth hem in the depthis of watris as in deseert.</span> <span class="verse"><a name="10">10</a>And he sauede hem fro the hond of hateris; and he ayen bouyte hem fro the hond of the enemye.</span> <span class="verse"><a name="11">11</a>And the watir hilide men troublynge hem; oon of hem abood not.</span> <span class="verse"><a name="12">12</a>And thei bileueden to hise wordis; and thei preisiden the heriynge of hym.</span> <span class="verse"><a name="13">13</a>Thei hadden `soone do, thei foryaten hise werkis; and thei abididen not his councel.</span> <span class="verse"><a name="14">14</a>And thei coueitiden coueitise in deseert; and temptiden God in a place with out watir.</span> <span class="verse"><a name="15">15</a>And he yaf to hem the axyng of hem; and he sente fulnesse in to  the soulis of hem.</span> <span class="verse"><a name="16">16</a>And thei wraththiden Moyses in the castels; Aaron, the hooli of the Lord.</span> <span class="verse"><a name="17">17</a>The erthe was opened, and swolewid Datan; and hilide on the congregacioun of Abiron.</span> <span class="verse"><a name="18">18</a>And fier brente an hiye in the synagoge of hem; flawme brente synneris.</span> <span class="verse"><a name="19">19</a>And thei maden a calf in Oreb; and worschipiden a yotun ymage.</span> <span class="verse"><a name="20">20</a>And thei chaungiden her glorie; in to the liknesse of a calf etynge hei.</span> <span class="verse"><a name="21">21</a>Thei foryaten God, that sauede hem, that dide grete werkis in Egipt,</span> <span class="verse"><a name="22">22</a>merueils in the lond of Cham; feerdful thingis in the reed see.</span> <span class="verse"><a name="23">23</a>And God seide, that he wolde leese hem; if Moises, his chosun man, hadde not stonde in the brekyng of his siyt. That he schulde turne awei his ire; lest he loste hem.</span> <span class="verse"><a name="24">24</a>And thei hadden the desirable lond for nouyt, thei bileueden not to his word, and thei grutchiden in her tabernaclis;</span> <span class="verse"><a name="25">25</a>thei herden not the vois of the Lord.</span> <span class="verse"><a name="26">26</a>And he reiside his hond on hem; to caste doun hem in desert.</span> <span class="verse"><a name="27">27</a>And to caste awei her seed in naciouns; and to leese hem in cuntreis.</span> <span class="verse"><a name="28">28</a>And thei maden sacrifice to Belfagor; and thei eeten the sacrificis of deed beestis.</span> <span class="verse"><a name="29">29</a>And thei wraththiden God in her fyndyngis; and fallyng was multiplied in hem.</span> <span class="verse"><a name="30">30</a>And Fynees stood, and pleeside God; and the veniaunce ceesside.</span> <span class="verse"><a name="31">31</a>And it was arrettid to hym to riytfulnesse; in generacioun and in to generacioun, til in to with outen ende.</span> <span class="verse"><a name="32">32</a>And thei wraththiden God at the watris of ayenseiyng; and Moises was trauelid for hem, for thei maden bittere his spirit,</span> <span class="verse"><a name="33">33</a>and he departide in his lippis.</span> <span class="verse"><a name="34">34</a>Thei losten not hethen men; whiche the Lord seide to hem.</span> <span class="verse"><a name="35">35</a>And thei weren meddlid among hethene men, and lerneden the werkis of hem,</span> <span class="verse"><a name="36">36</a>and serueden the grauen ymagis of hem; and it was maad to hem in to sclaundre.</span> <span class="verse"><a name="37">37</a>And thei offriden her sones; and her douytris to feendis.</span> <span class="verse"><a name="38">38</a>And thei schedden out innocent blood, the blood of her sones and of her douytris; whiche thei  sacrificiden to the grauun ymagis of Chanaan.</span> <span class="verse"><a name="39">39</a>And the erthe was slayn in bloodis, and was defoulid in the werkis of hem; and thei diden fornicacioun in her fyndyngis.</span> <span class="verse"><a name="40">40</a>And the Lord was wrooth bi strong veniaunce ayens his puple; and hadde abhominacioun of his eritage.</span> <span class="verse"><a name="41">41</a>And he bitook hem in to the hondis of hethene men; and thei that hatiden hem, weren lordis of hem.</span> <span class="verse"><a name="42">42</a>And her enemyes diden tribulacioun to hem, and thei weren mekid vndir the hondis of enemyes;</span> <span class="verse"><a name="43">43</a>ofte he delyuerede hem. But thei wraththiden hym in her counsel; and thei weren maad low in her wickidnessis.</span> <span class="verse"><a name="44">44</a>And he siye, whanne thei weren set in tribulacioun; and he herde the preyer of hem.</span> <span class="verse"><a name="45">45</a>And he was myndeful of his testament; and it repentide hym bi the multitude of his merci.</span> <span class="verse"><a name="46">46</a>And he yaf hem in to mercies; in the siyt of alle men, that hadden take hem.</span> <span class="verse"><a name="47">47</a>Oure Lord God, make thou vs saaf; and gadere togidere vs fro naciouns. That we knouleche to thin hooli name; and haue glorie in thi preisyng.</span> <span class="verse"><a name="48">48</a>Blessid be the Lord God of Israel fro the world and til in to the world; and al the puple schal seye, Be it don, be it don.</span> </p></div</div></div></body></html>