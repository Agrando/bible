<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 20</strong></div><p><span class="verse"><a name="1">1</a>The title of the twentithe salm. To victorie, the salm of Dauid.</span> <span class="verse"><a name="2">2</a>Lord, the kyng schal be glad in thi vertu; and he schal ful out haue ioye greetli on thin helthe.</span> <span class="verse"><a name="3">3</a>Thou hast youe to hym the desire of his herte; and thou hast not defraudid hym of the wille of hise lippis.</span> <span class="verse"><a name="4">4</a>For thou hast bifor come hym in the blessyngis of swetnesse; thou hast set on his heed a coroun of preciouse stoon.</span> <span class="verse"><a name="5">5</a>He axide of thee lijf, and thou yauest to hym; the lengthe of daies in to the world, `and in to the world of world.</span> <span class="verse"><a name="6">6</a>His glorie is greet in thin helthe; thou schalt putte glorie, and greet fayrnesse on hym.</span> <span class="verse"><a name="7">7</a>For thou schalt yyue hym in to blessing in to the world of world; thou schalt make hym glad in ioye with thi cheer.</span> <span class="verse"><a name="8">8</a>For the kyng hopith in the Lord; and in the merci of the hiyeste he schal not be moued.</span> <span class="verse"><a name="9">9</a>Thyn hond be foundun to alle thin enemyes; thi riythond fynde alle hem that haten thee.</span> <span class="verse"><a name="10">10</a>Thou schalt putte hem as a furneis of fier in the tyme of thi cheer; the Lord schal disturble hem in his ire, and fier schal deuoure hem.</span> <span class="verse"><a name="11">11</a>Thou schalt leese the fruyt of hem fro erthe; and `thou schalt leese the seed of hem fro the sones of men.</span> <span class="verse"><a name="12">12</a>For thei bowiden yuels ayens thee; thei thouyten counseils, whiche thei myyten not stablische.</span> <span class="verse"><a name="13">13</a>For thou schalt putte hem abac; in thi relifs thou schalt make redi the cheer of hem.</span> <span class="verse"><a name="14">14</a>Lord, be thou enhaunsid in thi vertu; we schulen synge, and seie opinly thi vertues.</span> </p></div</div></div></body></html>