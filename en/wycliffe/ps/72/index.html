<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 72</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/72"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 72</strong></div><p><span class="verse"><a name="1">1</a>The `title of the two and seuentithe salm. `The salm of Asaph. God of Israel is ful good; to hem that ben of riytful herte.</span> <span class="verse"><a name="2">2</a>But my feet weren moued almeest; my steppis weren sched out almeest.</span> <span class="verse"><a name="3">3</a>For Y louede feruentli on wickid men; seynge the pees of synneris.</span> <span class="verse"><a name="4">4</a>For biholdyng is not to the deth of hem; and stidefastnesse in the sikenesse of hem.</span> <span class="verse"><a name="5">5</a>Thei ben not in the trauel of men; and thei schulen not be betun with men.</span> <span class="verse"><a name="6">6</a>Therfore pride helde hem; thei weren hilid with her wickidnesse and vnfeithfulnesse.</span> <span class="verse"><a name="7">7</a>The wickidnesse of hem cam forth as of fatnesse; thei yeden in to desire of herte.</span> <span class="verse"><a name="8">8</a>Thei thouyten and spaken weiwardnesse; thei spaken wickidnesse an hiy.</span> <span class="verse"><a name="9">9</a>Thei puttiden her mouth in to heuene; and her tunge passide in erthe.</span> <span class="verse"><a name="10">10</a>Therfor my puple schal be conuertid here; and fulle daies schulen be foundun in hem.</span> <span class="verse"><a name="11">11</a>And thei seiden, How woot God; and whether kunnyng is an heiye, `that is, in heuene?</span> <span class="verse"><a name="12">12</a>Lo! thilke synneris and hauynge aboundance in the world; helden richessis.</span> <span class="verse"><a name="13">13</a>And Y seide, Therfor without cause Y iustifiede myn herte; and waischide myn hoondis among innocentis.</span> <span class="verse"><a name="14">14</a>And Y was betun al dai; and my chastisyng was in morutidis.</span> <span class="verse"><a name="15">15</a>If Y seide, Y schal telle thus; lo! Y repreuede the nacioun of thi sones.</span> <span class="verse"><a name="16">16</a>I gesside, that Y schulde knowe this; trauel is bifore me.</span> <span class="verse"><a name="17">17</a>Til Y entre in to the seyntuarie of God; and vndurstonde in the last thingis of hem.</span> <span class="verse"><a name="18">18</a>Netheles for gilis thou hast put to hem; thou castidist hem doun, while thei weren reisid.</span> <span class="verse"><a name="19">19</a>Hou ben thei maad into desolacioun; thei failiden sodeynli, thei perischiden for her wickidnesse.</span> <span class="verse"><a name="20">20</a>As the dreem of men that risen; Lord, thou schalt dryue her ymage to nouyt in thi citee.</span> <span class="verse"><a name="21">21</a>For myn herte is enflaumed, and my reynes ben chaungid;</span> <span class="verse"><a name="22">22</a>and Y am dryuun to nouyt, and Y wiste not.</span> <span class="verse"><a name="23">23</a>As a werk beeste Y am maad at thee; and Y am euere with thee.</span> <span class="verse"><a name="24">24</a>Thou heldist my riythond, and in thi wille thou leddist me forth; and with glorie thou tokist me vp.</span> <span class="verse"><a name="25">25</a>For whi what is to me in heuene; and what wolde Y of thee on erthe?</span> <span class="verse"><a name="26">26</a>Mi fleische and myn herte failide; God of myn herte, and my part is God withouten ende.</span> <span class="verse"><a name="27">27</a>For lo! thei that drawen awei fer hem silf fro thee, `bi deedli synne, schulen perische; thou hast lost alle men that doen fornycacioun fro thee.</span> <span class="verse"><a name="28">28</a>But it is good to me to cleue to God; and to sette myn hope in the Lord God. That Y telle alle thi prechyngis; in the yatis of the douyter of Syon.</span> </p></div</div></div></body></html>