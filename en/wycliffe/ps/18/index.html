<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 18</strong></div><p><span class="verse"><a name="1">1</a>The title of the eiytenthe salm. To victorie, the salm of Dauid.</span> <span class="verse"><a name="2">2</a>Heuenes tellen out the glorie of God; and the firmament tellith the werkis of hise hondis.</span> <span class="verse"><a name="3">3</a>The dai tellith out to the dai a word; and the nyyt schewith kunnyng to the nyyt.</span> <span class="verse"><a name="4">4</a>No langagis ben, nether wordis; of whiche the voices of hem ben not herd.</span> <span class="verse"><a name="5">5</a>The soun of hem yede out in to al erthe; and the wordis of hem `yeden out in to the endis of the world.</span> <span class="verse"><a name="6">6</a>In the sunne he hath set his tabernacle; and he as a spouse comynge forth of his chaumbre.  He fulli ioyede, as a giaunt, to renne his weie;</span> <span class="verse"><a name="7">7</a>his goynge out was fro hiyeste heuene. And his goyng ayen was to the hiyeste therof; and noon is that hidith hym silf fro his heet.</span> <span class="verse"><a name="8">8</a>The lawe of the Lord is with out wem, and conuertith soulis; the witnessyng of the Lord is feithful, and yyueth wisdom to litle children.</span> <span class="verse"><a name="9">9</a>The riytfulnessis of the Lord ben riytful, gladdynge hertis; the comaundement of the Lord is cleere, liytnynge iyen.</span> <span class="verse"><a name="10">10</a>The hooli drede of the Lord dwellith in to world of world; the domes of the Lord ben trewe, iustified in to hem silf.</span> <span class="verse"><a name="11">11</a>Desirable more than gold, and a stoon myche preciouse; and swettere than hony and honycoomb.</span> <span class="verse"><a name="12">12</a>`Forwhi thi seruaunt kepith thoo; myche yeldyng is in tho to be kept.</span> <span class="verse"><a name="13">13</a>Who vndurstondith trespassis? make thou me cleene fro my priuy synnes;</span> <span class="verse"><a name="14">14</a>and of alien synnes spare thi seruaunt. `If the forseid defautis ben not, Lord, of me, than Y schal be with out wem; and Y schal be clensid of the mooste synne.</span> <span class="verse"><a name="15">15</a>And the spechis of my mouth schulen be, that tho plese; and the thenkynge of myn herte euere in thi siyt. Lord, myn helpere; and myn ayenbiere.</span> </p></div</div></div></body></html>