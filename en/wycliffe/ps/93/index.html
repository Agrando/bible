<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 93</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/93"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 93</strong></div><p><span class="verse"><a name="1">1</a>The thre and nyntithe salm. God is Lord of veniauncis; God of veniauncis dide freli.</span> <span class="verse"><a name="2">2</a>Be thou enhaunsid  that demest the erthe; yelde thou yeldinge to proude men.</span> <span class="verse"><a name="3">3</a>Lord, hou longe synneris; hou longe schulen synneris haue glorie?</span> <span class="verse"><a name="4">4</a>Thei schulen telle out, and schulen speke wickidnesse; alle men schulen speke that worchen vnriytfulnesse.</span> <span class="verse"><a name="5">5</a>Lord, thei han maad lowe thi puple; and thei han disesid thin eritage.</span> <span class="verse"><a name="6">6</a>Thei killiden a widowe and a comelyng; and thei han slayn fadirles children and modirles.</span> <span class="verse"><a name="7">7</a>And thei seiden, The Lord schal not se; and God of Jacob schal not vndurstonde.</span> <span class="verse"><a name="8">8</a>Ye vnwise men in the puple, vndirstonde; and, ye foolis, lerne sum tyme.</span> <span class="verse"><a name="9">9</a>Schal not he here, that plauntide the eere; ethere biholdith not he, that made the iye?</span> <span class="verse"><a name="10">10</a>Schal not he repreue, that chastisith folkis; which techith man kunnyng?</span> <span class="verse"><a name="11">11</a>The Lord knowith the thouytis of men; that tho ben veyne.</span> <span class="verse"><a name="12">12</a>Blessid is the man, whom thou, Lord, hast lerned; and hast tauyt him of thi lawe.</span> <span class="verse"><a name="13">13</a>That thou aswage hym fro yuele daies; til a diche be diggid to the synner.</span> <span class="verse"><a name="14">14</a>For the Lord schal not putte awei his puple; and he schal not forsake his eritage.</span> <span class="verse"><a name="15">15</a>Til riytfulnesse be turned in to dom; and who ben niy it, alle that ben of riytful herte.</span> <span class="verse"><a name="16">16</a>Who schal rise with me ayens mysdoeris; ether who schal stonde with me ayens hem that worchen wickidnesse?</span> <span class="verse"><a name="17">17</a>No but for the Lord helpide me; almest my soule hadde dwellid in helle.</span> <span class="verse"><a name="18">18</a>If Y seide, My foot was stirid; Lord, thi merci helpide me.</span> <span class="verse"><a name="19">19</a>Aftir the multitude of my sorewis in myn herte; thi coumfortis maden glad my soule.</span> <span class="verse"><a name="20">20</a>Whether the seete of wickidnesse cleueth to thee; that makist trauel in comaundement?</span> <span class="verse"><a name="21">21</a>Thei schulen take ayens the soule of a iust man; and thei schulen condempne innocent blood.</span> <span class="verse"><a name="22">22</a>And the Lord was maad to me in to refuyt; and my God was maad in to the help of myn hope.</span> <span class="verse"><a name="23">23</a>And he schal yelde to hem the wickidnesse of hem; and in the malice of hem he schal lese hem, oure Lord God schal lese hem.</span> </p></div</div></div></body></html>