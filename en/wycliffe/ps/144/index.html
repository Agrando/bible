<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 144</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/144"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 144</strong></div><p><span class="verse"><a name="1">1</a>The title of the hundrid and foure and fourtithe salm. `The ympne of Dauith. Mi God king, Y schal enhaunse thee; and Y schal blesse thi name in to the world, and in to the world of world.</span> <span class="verse"><a name="2">2</a>Bi alle daies Y schal blesse thee; and Y schal herie thi name in to the world, and in to the world of the world.</span> <span class="verse"><a name="3">3</a>The Lord is greet, and worthi to be preisid ful myche; and noon ende is of his greetnesse.</span> <span class="verse"><a name="4">4</a>Generacioun and generacioun schal preise thi werkis; and thei schulen pronounse thi power.</span> <span class="verse"><a name="5">5</a>Thei schulen speke `the greet doyng of the glorie of thin holynesse; and thei schulen telle thi merueils.</span> <span class="verse"><a name="6">6</a>And thei schulen seye the vertu of thi ferdful thingis; and thei schulen telle thi greetnesse.</span> <span class="verse"><a name="7">7</a>Thei schulen bringe forth the mynde of the abundaunce of thi swetnesse; and thei schulen telle with ful out ioiyng thi riytfulnesse.</span> <span class="verse"><a name="8">8</a>The Lord is a merciful doere, and merciful in wille; paciente, and myche merciful.</span> <span class="verse"><a name="9">9</a>The Lord is swete in alle thingis; and hise merciful doyngis ben on alle hise werkis.</span> <span class="verse"><a name="10">10</a>Lord, alle thi werkis knouleche to thee; and thi seyntis blesse thee.</span> <span class="verse"><a name="11">11</a>Thei schulen seie the glorie of thi rewme; and thei schulen  speke thi power.</span> <span class="verse"><a name="12">12</a>That thei make thi power knowun to the sones of men; and the glorie of the greetnesse of thi rewme.</span> <span class="verse"><a name="13">13</a>Thi rewme is the rewme of alle worldis; and thi lordschipe is in al generacioun and in to generacioun. The Lord is feithful in alle hise wordis; and hooli in alle hise werkis.</span> <span class="verse"><a name="14">14</a>The Lord liftith vp alle that fallen doun; and reisith alle men hurtlid doun.</span> <span class="verse"><a name="15">15</a>Lord, the iyen of alle beestis hopen in thee; and thou yyuest the mete of hem in couenable tyme.</span> <span class="verse"><a name="16">16</a>Thou openest thin hond; and thou fillist ech beeste with blessing.</span> <span class="verse"><a name="17">17</a>The Lord is iust in alle hise weies; and hooli in alle hise werkis.</span> <span class="verse"><a name="18">18</a>The Lord is niy to alle that inwardli clepen him; to alle that inwardli clepen him in treuthe.</span> <span class="verse"><a name="19">19</a>He schal do the wille of hem, that dreden him, and he schal here the biseching of hem; and he schal make hem saaf.</span> <span class="verse"><a name="20">20</a>The Lord kepith alle men louynge him; and he schal leese alle synners.</span> <span class="verse"><a name="21">21</a>Mi mouth schal speke the heriyng of the Lord; and ech man blesse his hooli name in to the world, and in to the world of world.</span> </p></div</div></div></body></html>