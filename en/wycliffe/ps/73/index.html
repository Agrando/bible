<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 73</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/73"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 73</strong></div><p><span class="verse"><a name="1">1</a>The title of the thre and seuentithe salm. The lernyng of Asaph. God, whi hast thou put awei in to the ende; thi strong veniaunce is wrooth on the scheep of thi leesewe?</span> <span class="verse"><a name="2">2</a>Be thou myndeful of thi gadering togidere; which thou haddist in possessioun fro the bigynnyng. Thou ayenbouytist the yerde of thin eritage; the hille of Syon in which thou dwellidist ther ynne.</span> <span class="verse"><a name="3">3</a>Reise thin hondis in to the prides of hem; hou grete thingis  the enemy dide wickidli in the hooli.</span> <span class="verse"><a name="4">4</a>And thei that hatiden thee; hadden glorie in the myddis of thi solempnete.</span> <span class="verse"><a name="5">5</a>Thei settiden her signes, `ethir baneris, signes on the hiyeste, as in the outgoing; and thei knewen not.</span> <span class="verse"><a name="6">6</a>As in a wode of trees thei heweden doun with axis the yatis therof in to it silf; thei castiden doun it with an ax, and a brood fallinge ax.</span> <span class="verse"><a name="7">7</a>Thei brenten with fier thi seyntuarie; thei defouliden the tabernacle of thi name in erthe.</span> <span class="verse"><a name="8">8</a>The kynrede of hem seiden togidere in her herte; Make we alle the feest daies of God to ceesse fro the erthe.</span> <span class="verse"><a name="9">9</a>We han not seyn oure signes, now `no profete is; and he schal no more knowe vs.</span> <span class="verse"><a name="10">10</a>God, hou long schal the enemye seie dispit? the aduersarie territh to ire thi name in to the ende.</span> <span class="verse"><a name="11">11</a>Whi turnest thou awei thin hoond, and `to drawe out thi riythond fro the myddis of thi bosum, til in to the ende?</span> <span class="verse"><a name="12">12</a>Forsothe God oure kyng bifore worldis; wrouyte heelthe in the mydis of erthe.</span> <span class="verse"><a name="13">13</a>Thou madist sad the see bi thi vertu; thou hast troblid the heedis of dragouns in watris.</span> <span class="verse"><a name="14">14</a>Thou hast broke the heedis of `the dragoun; thou hast youe hym to mete to the puplis of Ethiopiens.</span> <span class="verse"><a name="15">15</a>Thou hast broke wellis, and strondis; thou madist drie the flodis of Ethan.</span> <span class="verse"><a name="16">16</a>The dai is thin, and the niyt is thin; thou madist the moreutid and the sunne.</span> <span class="verse"><a name="17">17</a>Thou madist alle the endis of erthe; somer and veer tyme, thou fourmedist tho.</span> <span class="verse"><a name="18">18</a>Be thou myndeful of this thing, the enemye hath seid schenschip to the Lord; and the vnwijs puple hath excitid to ire thi name.</span> <span class="verse"><a name="19">19</a>Bitake thou not to beestis men knoulechenge to thee; and foryete thou not in to the ende the soulis of thi pore men.</span> <span class="verse"><a name="20">20</a>Biholde in to thi testament; for thei that ben maad derk of erthe, ben fillid with the housis of wickidnessis.</span> <span class="verse"><a name="21">21</a>A meke man be not turned awei maad aschamed;  a pore man and nedi schulen herie thi name.</span> <span class="verse"><a name="22">22</a>God, rise vp, deme thou thi cause; be thou myndeful of thin vpbreidyngis, of tho that ben al dai of the vnwise man.</span> <span class="verse"><a name="23">23</a>Foryete thou not the voices of thin enemyes; the pride of hem that haten thee, stieth euere.</span> </p></div</div></div></body></html>