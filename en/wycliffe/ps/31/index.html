<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 31</strong></div><p><span class="verse"><a name="1">1</a>The title of the oon and thrittithe salm. Lernyng to Dauid. Blessid ben thei, whose wickidnessis ben foryouun; and whose synnes ben hilid.</span> <span class="verse"><a name="2">2</a>Blessid is the man, to whom the Lord arrettide not synne; nethir gile is in his spirit.</span> <span class="verse"><a name="3">3</a>For Y was stille, my boonys wexiden elde; while Y criede al dai.</span> <span class="verse"><a name="4">4</a>For bi dai and nyyt thin `hond was maad greuouse on me; Y am turned in my wretchednesse, while the thorn is set in.</span> <span class="verse"><a name="5">5</a>I made my synne knowun to thee; and Y hidde not my vnriytfulnesse. I seide, Y schal knouleche ayens me myn vnriytfulnesse to the Lord; and thou hast foryoue the wickidnesse of my synne.</span> <span class="verse"><a name="6">6</a>For this thing ech hooli man schal preye to thee; in couenable tyme. Netheles in the greet flood of many watris;  tho schulen not neiye to thee.</span> <span class="verse"><a name="7">7</a>Thou art my refuyt fro tribulacioun, that cumpasside me; thou, my fulli ioiyng, delyuere me fro hem that cumpassen me.</span> <span class="verse"><a name="8">8</a>Y schal yyue vnderstondyng to thee, and Y schal teche thee; in this weie in which thou schalt go, Y schal make stidefast myn iyen on thee.</span> <span class="verse"><a name="9">9</a>Nile ye be maad as an hors and mule; to whiche is noon vndurstondyng. Lord, constreyne thou the chekis of hem with a bernacle and bridil; that neiyen not to thee.</span> <span class="verse"><a name="10">10</a>Many betyngis ben of the synnere; but merci schal cumpasse hym that hopith in the Lord.</span> <span class="verse"><a name="11">11</a>Ye iust men, be glad, and make fulli ioie in the Lord; and alle ye riytful of herte, haue glorie.</span> </p></div</div></div></body></html>