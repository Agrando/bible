<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 9</strong></div><p><span class="verse"><a name="1">1</a>The title of the nynthe salm. In to the ende, for the pryuytees of the sone, the salm of Dauid.</span> <span class="verse"><a name="2">2</a>Lord, Y schal knouleche to thee in al myn herte; Y schal telle alle thi merueils.</span> <span class="verse"><a name="3">3</a>Thou hiyeste, Y schal be glad, and Y schal be fulli ioieful in thee; Y schal synge to thi name.</span> <span class="verse"><a name="4">4</a>For thou turnest myn enemy abac; thei schulen be maad feble,  and schulen perische fro thi face.</span> <span class="verse"><a name="5">5</a>For thou hast maad my doom and my cause; thou, that demest riytfulnesse, `hast set on the trone.</span> <span class="verse"><a name="6">6</a>Thou blamedist hethene men, and the wickid perischide; thou hast do awei the name of hem in to the world, and in to the world of world.</span> <span class="verse"><a name="7">7</a>The swerdis of the enemy failiden in to the ende; and thou hast distried the citees of hem. The mynde of hem perischide with sown;</span> <span class="verse"><a name="8">8</a>and the Lord dwellith with outen ende. He made redi his trone in doom; and he schal deme the world in equite,</span> <span class="verse"><a name="9">9</a>he schal deme puplis in riytfulnesse.</span> <span class="verse"><a name="10">10</a>And the Lord is maad refuyt, `ether help, `to a pore man; an helpere in couenable tymes in tribulacioun.</span> <span class="verse"><a name="11">11</a>And thei, that knowen thi name, haue hope in thee; for thou, Lord, hast not forsake hem that seken thee.</span> <span class="verse"><a name="12">12</a>Synge ye to the Lord, that dwellith in Syon; telle ye hise studyes among hethene men.</span> <span class="verse"><a name="13">13</a>God foryetith not the cry of pore men; for he hath mynde, and sekith the blood of hem.</span> <span class="verse"><a name="14">14</a>Lord, haue thou merci on me; se thou my mekenesse of myn enemyes.</span> <span class="verse"><a name="15">15</a>Which enhaunsist me fro the yatis of deeth; that Y telle alle thi preisyngis in the yatis of the douyter of Syon.</span> <span class="verse"><a name="16">16</a>Y schal `be fulli ioyeful in thin helthe; hethene men ben fast set in the perisching, which thei maden. In this snare, which thei hidden, the foot of hem is kauyt.</span> <span class="verse"><a name="17">17</a>The Lord makynge domes schal be knowun; the synnere is takun in the werkis of hise hondis.</span> <span class="verse"><a name="18">18</a>Synneris be turned togidere in to helle; alle folkis, that foryeten God.</span> <span class="verse"><a name="19">19</a>For the foryetyng of a pore man schal not be in to the ende; the pacience of pore men schal not perische in to the ende.</span> <span class="verse"><a name="20">20</a>Lord, rise thou vp, a man be not coumfortid; folkis be demyd in thi siyt.</span> <span class="verse"><a name="21">21</a>Lord, ordeine thou a lawe makere on hem; wite folkis, that thei ben men.</span> <span class="verse"><a name="22">22</a>Lord, whi hast thou go fer awei? thou dispisist `in couenable tymes in tribulacioun.</span> <span class="verse"><a name="23">23</a>While the wickid is proud, the pore man is brent; thei ben taken in the counsels, bi whiche thei thenken.</span> <span class="verse"><a name="24">24</a>Forwhi the synnere is preisid in the desiris of his soule; and the wickid is blessid.</span> <span class="verse"><a name="25">25</a>The synnere `wraththide the Lord; vp the multitude of his ire he schal not seke.</span> <span class="verse"><a name="26">26</a>God is not in his siyt; hise weies ben defoulid in al tyme. God, thi domes ben takun awei fro his face; he schal be lord of alle hise enemyes.</span> <span class="verse"><a name="27">27</a>For he seide in his herte, Y schal not be moued, fro generacioun in to generacioun without yuel.</span> <span class="verse"><a name="28">28</a>`Whos mouth is ful of cursyng, and of bitternesse, and of gyle; trauel and sorewe is vndur his tunge.</span> <span class="verse"><a name="29">29</a>He sittith in aspies with ryche men in priuytees; to sle the innocent man.</span> <span class="verse"><a name="30">30</a>Hise iyen biholden on a pore man; he settith aspies in hid place, as a lioun in his denne. He settith aspies, for to rauysche a pore man; for to rauysche a pore man, while he drawith the pore man.</span> <span class="verse"><a name="31">31</a>In his snare he schal make meke the pore man; he schal bowe hym silf, and schal falle doun, whanne he hath be lord of pore men.</span> <span class="verse"><a name="32">32</a>For he seide in his herte, God hath foryete; he hath turned awei his face, that he se not in to the ende.</span> <span class="verse"><a name="33">33</a>Lord God, rise thou vp, and thin hond be enhaunsid; foryete thou not pore men.</span> <span class="verse"><a name="34">34</a>For what thing terride the wickid man God to wraththe? for he seide in his herte, God schal not seke.</span> <span class="verse"><a name="35">35</a>Thou seest, for thou biholdist trauel and sorewe; that thou take hem in to thin hondis. The pore man is left to thee; thou schalt be an helpere to the fadirles and modirles.</span> <span class="verse"><a name="36">36</a>Al to-breke thou the arme of the synnere, and yuel willid; his synne schal be souyt, and it schal not be foundun.</span> <span class="verse"><a name="37">37</a>The Lord schal regne with outen ende, and in to the world of world; folkis, ye  schulen perische fro the lond of hym.</span> <span class="verse"><a name="38">38</a>The Lord hath herd the desir of pore men; thin eere hath herd the makyng redi of her herte.</span> <span class="verse"><a name="39">39</a>To deme for the modirles `and meke; that a man `leie to no more to `magnyfie hym silf on erthe.</span> </p></div</div></div></body></html>