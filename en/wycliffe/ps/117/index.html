<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 117</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/117"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 117</strong></div><p><span class="verse"><a name="1">1</a>The titil of the hundrid and seuententhe salm. Alleluia. Knouleche ye to the Lord, for he is good; for his merci is with outen ende.</span> <span class="verse"><a name="2">2</a>Israel seie now, for he is good; for his merci is with outen ende.</span> <span class="verse"><a name="3">3</a>The hous of Aaron seie now; for his merci is with outen ende.</span> <span class="verse"><a name="4">4</a>Thei that dreden the Lord, seie now; for his merci is withouten ende.</span> <span class="verse"><a name="5">5</a>Of tribulacioun Y inwardli clepide the Lord; and the Lord herde me in largenesse.</span> <span class="verse"><a name="6">6</a>The Lord is an helpere to me; Y schal not drede what a man schal do to me.</span> <span class="verse"><a name="7">7</a>The Lord is an helpere to me; and Y schal dispise myn enemyes.</span> <span class="verse"><a name="8">8</a>It is betere for to trist in the Lord; than for to triste in man.</span> <span class="verse"><a name="9">9</a>It is betere for to hope in the Lord; than for to hope in princes.</span> <span class="verse"><a name="10">10</a>Alle folkis cumpassiden me; and in the name of the Lord it bifelde, for Y am auengide on hem.</span> <span class="verse"><a name="11">11</a>Thei cumpassinge cumpassiden me; and in the name of the Lord, for Y am auengid on hem.</span> <span class="verse"><a name="12">12</a>Thei cumpassiden me as been, and thei brenten out as fier doith among thornes; and in the name of the Lord, for Y am avengid on hem.</span> <span class="verse"><a name="13">13</a>I was hurlid, and turnede vpsedoun, that Y schulde falle doun; and the Lord took me vp.</span> <span class="verse"><a name="14">14</a>The Lord is my strengthe, and my heryyng; and he is maad to me in to heelthe.</span> <span class="verse"><a name="15">15</a>The vois of ful out ioiyng and of heelthe; be in the tabernaclis of iust men.</span> <span class="verse"><a name="16">16</a>The riyt hond of the Lord hath do  vertu, the riyt hond of the Lord enhaunside me; the riyt hond of the Lord hath do vertu.</span> <span class="verse"><a name="17">17</a>I schal not die, but Y schal lyue; and Y schal telle the werkis of the Lord.</span> <span class="verse"><a name="18">18</a>The Lord chastisinge hath chastisid me; and he yaf not me to deth.</span> <span class="verse"><a name="19">19</a>Opene ye to me the yatis of riytfulnesse, and Y schal entre bi tho, and Y schal knouleche to the Lord;</span> <span class="verse"><a name="20">20</a>this yate is of the Lord, and iust men schulen entre bi it.</span> <span class="verse"><a name="21">21</a>I schal knouleche to thee, for thou herdist me; and art maad to me in to heelthe.</span> <span class="verse"><a name="22">22</a>The stoon which the bilderis repreueden; this is maad in to the heed of the corner.</span> <span class="verse"><a name="23">23</a>This thing is maad of the Lord; and it is wonderful bifore oure iyen.</span> <span class="verse"><a name="24">24</a>This is the dai which the Lord made; make we ful out ioye, and be we glad ther ynne.</span> <span class="verse"><a name="25">25</a>O! Lord, make thou me saaf, O! Lord, make thou wel prosperite;</span> <span class="verse"><a name="26">26</a>blessid is he that cometh in the name of the Lord. We blesseden you of the hous of the Lord;</span> <span class="verse"><a name="27">27</a>God is Lord, and hath youe liyt to vs. Ordeyne ye a solempne dai in thicke puplis; til to the horn of the auter.</span> <span class="verse"><a name="28">28</a>Thou art my God, and Y schal knouleche to thee; thou art my God, and Y schal enhaunse thee. I schal knouleche to thee, for thou herdist me; and thou art maad to me in to heelthe.</span> <span class="verse"><a name="29">29</a>Knouleche ye to the Lord, for he is good; for his merci is with outen ende.</span> </p></div</div></div></body></html>