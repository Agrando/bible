<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 134</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/134"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 134</strong></div><p><span class="verse"><a name="1">1</a>The title of the hundrid and foure and thrittithe salm. Alleluya. Herie ye the name of the Lord; ye seruauntis of the Lord, herie ye.</span> <span class="verse"><a name="2">2</a>Ye that stonden in the hous of the Lord; in the hallis of `the hous of oure God.</span> <span class="verse"><a name="3">3</a>Herie ye the Lord, for the Lord is good; singe ye to his name, for it is swete.</span> <span class="verse"><a name="4">4</a>For the Lord chees Jacob to him silf; Israel in to possessioun to him silf.</span> <span class="verse"><a name="5">5</a>For Y haue knowe, that the Lord is greet; and oure God bifore alle goddis.</span> <span class="verse"><a name="6">6</a>The Lord made alle thingis, what euere thingis he wolde, in heuene and in erthe; in the see, and in  alle depthis of watris.</span> <span class="verse"><a name="7">7</a>He ledde out cloudis fro the ferthest part of erthe; and made leitis in to reyn. Which bringith forth wyndis fro hise tresours;</span> <span class="verse"><a name="8">8</a>which killide the firste gendrid thingis of Egipt, fro man `til to beeste.</span> <span class="verse"><a name="9">9</a>He sente out signes and grete wondris, in the myddil of thee, thou Egipt; in to Farao and in to alle hise seruauntis.</span> <span class="verse"><a name="10">10</a>Which smoot many folkis; and killide stronge kingis.</span> <span class="verse"><a name="11">11</a>Seon, the king of Ammorreis, and Og, the king of Basan; and alle the rewmes of Chanaan.</span> <span class="verse"><a name="12">12</a>And he yaf the lond of hem eritage; eritage to Israel, his puple.</span> <span class="verse"><a name="13">13</a>Lord, thi name is with outen ende; Lord, thi memorial be in generacioun and in to generacioun.</span> <span class="verse"><a name="14">14</a>For the Lord schal deme his puple; and he schal be preied in hise seruauntis.</span> <span class="verse"><a name="15">15</a>The symulacris of hethene men ben siluer and gold; the werkis of the hondis of men.</span> <span class="verse"><a name="16">16</a>Tho han a mouth, and schulen not speke; tho han iyen, and schulen not se.</span> <span class="verse"><a name="17">17</a>Tho han eeris, and schulen not here; for `nether spirit is in the mouth of tho.</span> <span class="verse"><a name="18">18</a>Thei that maken tho, be maad lijk tho; and alle that tristen in tho.</span> <span class="verse"><a name="19">19</a>The hous of Israel, blesse ye the Lord; the hous of Aaron, blesse ye the Lord.</span> <span class="verse"><a name="20">20</a>The hous of Leuy, blesse ye the Lord; ye that dreden the Lord, `blesse ye the Lord.</span> <span class="verse"><a name="21">21</a>Blessid be the Lord of Syon; that dwellith in Jerusalem.</span> </p></div</div></div></body></html>