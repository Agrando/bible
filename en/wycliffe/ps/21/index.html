<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 21</strong></div><p><span class="verse"><a name="1">1</a>The `title of the oon and twentithe salm. To ouercome, for `the morewtid hynd; the salm of Dauid.</span> <span class="verse"><a name="2">2</a>God, my God, biholde thou on me, whi hast thou forsake me? the wordis of my trespassis ben fer fro myn helthe.</span> <span class="verse"><a name="3">3</a>Mi God, Y schal crye bi dai, and thou schalt not here; and bi nyyt, and not to vnwisdom to me.</span> <span class="verse"><a name="4">4</a>Forsothe thou, the preisyng of Israel, dwellist in holynesse;</span> <span class="verse"><a name="5">5</a>oure fadris hopiden in thee, thei hopiden, and thou delyueridist hem.</span> <span class="verse"><a name="6">6</a>Thei crieden to thee, and thei weren maad saaf; thei hopiden in thee, and thei weren not schent.</span> <span class="verse"><a name="7">7</a>But Y am a worm, and not man; the schenschip of men, and the outcastyng of the puple.</span> <span class="verse"><a name="8">8</a>Alle men seynge me scorneden me; thei spaken with lippis, and stiriden the heed.</span> <span class="verse"><a name="9">9</a>He hopide in the Lord, delyuere he hym; make he hym saaf, for he wole hym.</span> <span class="verse"><a name="10">10</a>For thou it art that drowist me out of the wombe, thou art myn hope fro the tetis of my modir;</span> <span class="verse"><a name="11">11</a>in to thee Y am cast forth fro the wombe. Fro the wombe of my modir thou art my God; departe thou not fro me.</span> <span class="verse"><a name="12">12</a>For tribulacioun is next; for noon is that helpith.</span> <span class="verse"><a name="13">13</a>Many calues cumpassiden me; fatte bolis bisegiden me.</span> <span class="verse"><a name="14">14</a>Thei openyden her mouth on me; as doith a lioun rauyschynge and rorynge.</span> <span class="verse"><a name="15">15</a>I am sched out as watir; and alle my boonys ben scaterid. Myn herte is maad, as wex fletynge abrood; in the myddis of my wombe.</span> <span class="verse"><a name="16">16</a>Mi vertu driede as a tiyl stoon, and my tunge cleuede to my chekis; and thou hast brouyt forth me in to the dust of deth.</span> <span class="verse"><a name="17">17</a>For many doggis cumpassiden me; the counsel of wickid men bisegide me. Thei delueden myn hondis and my feet;</span> <span class="verse"><a name="18">18</a>thei noumbriden alle my boonys. Sotheli thei lokiden, and bihelden me;</span> <span class="verse"><a name="19">19</a>thei departiden my clothis to hem silf, and thei senten lot on my cloth.</span> <span class="verse"><a name="20">20</a>But thou, Lord, delaie not thin help fro me; biholde thou to my defence.</span> <span class="verse"><a name="21">21</a>God, delyuere thou my lijf fro swerd; and delyuere thou myn oon aloone fro the hond of the dogge.</span> <span class="verse"><a name="22">22</a>Make thou me saaf fro the mouth of a lioun; and my mekenesse fro the hornes of vnycornes.</span> <span class="verse"><a name="23">23</a>I schal telle thi name to my britheren; Y schal preise thee in the myddis of the chirche.</span> <span class="verse"><a name="24">24</a>Ye that dreden the Lord, herie hym; alle the seed of Jacob, glorifie ye hym.</span> <span class="verse"><a name="25">25</a>Al the seed of Israel drede hym; for he forsook not, nethir dispiside the preier of a pore man. Nethir he turnede awei his face fro me; and whanne Y criede to hym, he herde me.</span> <span class="verse"><a name="26">26</a>Mi preisyng is at thee in a greet chirche; Y schal yelde my vowis in the siyt of men dredynge hym.</span> <span class="verse"><a name="27">27</a>Pore men schulen ete, and schulen be fillid, and thei schulen herie the Lord, that seken hym; the hertis of hem schulen lyue in to the world of world.</span> <span class="verse"><a name="28">28</a>Alle the endis of erthe schulen bithenke; and schulen be conuertid to the Lord. And alle the meynees of hethene men; schulen worschipe in his siyt.</span> <span class="verse"><a name="29">29</a>For the rewme is the Lordis; and he schal be Lord of hethene men.</span> <span class="verse"><a name="30">30</a>Alle the fatte men of erthe eeten and worschipiden; alle men, that goen doun in to erthe, schulen falle doun in his siyt.</span> <span class="verse"><a name="31">31</a>And my soule schal lyue to hym; and my seed schal serue him.</span> <span class="verse"><a name="32">32</a>A generacioun to comyng schal be teld to the Lord; and heuenes schulen telle his riytfulnesse to the puple that schal be borun, whom the Lord made.</span> </p></div</div></div></body></html>