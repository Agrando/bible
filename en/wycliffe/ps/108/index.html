<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 108</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/108"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 108</strong></div><p><span class="verse"><a name="1">1</a>The title of the hundrid and eiytthe salm. To victorye, the salm of Dauid.</span> <span class="verse"><a name="2">2</a>God, holde thou not stille my preisyng; for the mouth of the synner, and the mouth of the gileful man is openyd on me.</span> <span class="verse"><a name="3">3</a>Thei spaken ayens me with a gileful tunge, and thei cumpassiden me with wordis of hatrede; and fouyten ayens me with out cause.</span> <span class="verse"><a name="4">4</a>For that thing that thei schulden  loue me, thei bacbitiden me; but Y preiede.</span> <span class="verse"><a name="5">5</a>And thei settiden ayens me yuelis for goodis; and hatrede for my loue.</span> <span class="verse"><a name="6">6</a>Ordeyne thou a synner on him; and the deuel stonde on his riyt half.</span> <span class="verse"><a name="7">7</a>Whanne he is demed, go he out condempned; and his preier `be maad in to synne.</span> <span class="verse"><a name="8">8</a>Hise daies be maad fewe; and another take his bischopriche.</span> <span class="verse"><a name="9">9</a>Hise sones be maad faderles; and his wijf a widewe.</span> <span class="verse"><a name="10">10</a>Hise sones tremblinge be born ouer, and begge; and be cast out of her habitaciouns.</span> <span class="verse"><a name="11">11</a>An vsurere seke al his catel; and aliens rauysche hise trauelis.</span> <span class="verse"><a name="12">12</a>Noon helpere be to him; nether ony be that haue mercy on hise modirles children.</span> <span class="verse"><a name="13">13</a>Hise sones be maad in to perisching; the name of him be don awei in oon generacioun.</span> <span class="verse"><a name="14">14</a>The wickidnesse of hise fadris come ayen in to mynde in the siyt of the Lord; and the synne of his modir be not don awei.</span> <span class="verse"><a name="15">15</a>Be thei maad euere ayens the Lord; and the mynde of hem perische fro erthe.</span> <span class="verse"><a name="16">16</a>For that thing that he thouyte not to do merci,</span> <span class="verse"><a name="17">17</a>and he pursuede a pore man and beggere; and to slee a man compunct in herte.</span> <span class="verse"><a name="18">18</a>And he louede cursing, and it schal come to hym; and he nolde blessing, and it schal be maad fer fro him. And he clothide cursing as a cloth, and it entride as water in to hise ynnere thingis; and as oile in hise boonus.</span> <span class="verse"><a name="19">19</a>Be it maad to him as a cloth, with which he is hilyd; and as a girdil, with which he is euere gird.</span> <span class="verse"><a name="20">20</a>This is the werk of hem that bacbiten me anentis the Lord; and that speke yuels ayens my lijf.</span> <span class="verse"><a name="21">21</a>And thou, Lord, Lord, do with me for thi name; for thi merci is swete.</span> <span class="verse"><a name="22">22</a>Delyuere thou me, for Y am nedi and pore; and myn herte is disturblid with ynne me.</span> <span class="verse"><a name="23">23</a>I am takun awei as a schadowe, whanne it bowith awei; and Y am schakun awei as locustis.</span> <span class="verse"><a name="24">24</a>Mi knees ben maad feble of fasting; and my fleische was chaungid for oile.</span> <span class="verse"><a name="25">25</a>And Y am maad schenschipe  to hem; thei sien me, and moueden her heedis.</span> <span class="verse"><a name="26">26</a>Mi Lord God, helpe thou me; make thou me saaf bi thi merci.</span> <span class="verse"><a name="27">27</a>And thei schulen wite, that this is thin hond; and thou, Lord, hast do it.</span> <span class="verse"><a name="28">28</a>Thei schulen curse, and thou schalt blesse, thei that risen ayens me, be schent; but thi seruaunt schal be glad.</span> <span class="verse"><a name="29">29</a>Thei that bacbiten me, be clothid with schame; and be thei hilid with her schenschipe as with a double cloth.</span> <span class="verse"><a name="30">30</a>I schal knouleche to the Lord greetli with my mouth; and Y schal herie hym in the myddil of many men.</span> <span class="verse"><a name="31">31</a>Which stood nyy on the riyt half of a pore man; to make saaf my soule fro pursueris.</span> </p></div</div></div></body></html>