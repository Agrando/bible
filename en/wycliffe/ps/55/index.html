<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 55</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/55"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 55</strong></div><p><span class="verse"><a name="1">1</a>The title of the fyue and fiftithe salm. `In Ebreu thus, To the ouercomyng on the doumb culuer of fer drawing awei, the comely song of Dauid, whanne Filisteis helden hym in Geth. `In Jeroms translacioun thus, To the ouercomer for the doumb culuer, for it yede awei fer. Dauid meke and symple made this salm, whanne Palesteyns helden hym in Geth.</span> <span class="verse"><a name="2">2</a>God, haue thou merci on me, for a man hath defoulid me; al dai he impugnyde, and troublide me.</span> <span class="verse"><a name="3">3</a>Myn enemyes defouliden me al dai; for manye fiyteris weren ayens me.</span> <span class="verse"><a name="4">4</a>Of the hiynesse of dai Y schal drede; but God Y schal hope in thee.</span> <span class="verse"><a name="5">5</a>In God Y schal preise my wordis; Y hopide in God, Y schal not drede what thing fleisch schal do to me.</span> <span class="verse"><a name="6">6</a>Al dai thei cursiden my wordis; ayens me alle her thouytis weren in to yuel.</span> <span class="verse"><a name="7">7</a>Thei schulen dwelle, and schulen hide; thei schulen aspie myn heele.</span> <span class="verse"><a name="8">8</a>As thei abiden my lijf, for nouyt schalt thou make hem saaf; in ire thou schalt breke togidre puplis.</span> <span class="verse"><a name="9">9</a>God, Y schewide my lijf to thee; thou hast set my teeris in thi siyt. As and in thi biheest, Lord;</span> <span class="verse"><a name="10">10</a>thanne myn enemyes schulen be turned abak. In what euere dai Y schal inwardli clepe thee; lo! Y haue knowe, that thou art my God.</span> <span class="verse"><a name="11">11</a>In God Y schal preise a word; in the Lord Y schal preyse a word. Y schal hope in God; Y schal not drede what thing a man schal do to me.</span> <span class="verse"><a name="12">12</a>God, thin auowis ben in me; whiche Y schal yelde heriyngis to thee.</span> <span class="verse"><a name="13">13</a>For thou hast delyuerid my lijf fro deth, and my feet fro slidyng; that Y pleese bifore God in the liyt of hem that lyuen.</span> </p></div</div></div></body></html>