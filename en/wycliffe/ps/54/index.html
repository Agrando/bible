<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 54</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/54"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 54</strong></div><p><span class="verse"><a name="1">1</a>The title of the foure and fiftithe salm. `In Ebreu thus, To victorie in orguns, the lernyng of Dauid. `In Jeroms translacioun thus, To the ouercomer in salmes of Dauid lernid.</span> <span class="verse"><a name="2">2</a>God, here thou my preier, and dispise thou not my biseching;</span> <span class="verse"><a name="3">3</a>yyue thou tent to me, and here thou me. I am sorewful in myn exercising; and Y am disturblid of the face of the enemye,</span> <span class="verse"><a name="4">4</a>and of the tribulacioun of the synner. For thei bowiden wickidnessis in to me; and in ire thei weren diseseful to me.</span> <span class="verse"><a name="5">5</a>Myn herte was disturblid in me; and the drede of deth felde on me.</span> <span class="verse"><a name="6">6</a>Drede and trembling camen on me; and derknessis hiliden me.</span> <span class="verse"><a name="7">7</a>And Y seide, Who schal yyue to me fetheris, as of a culuer; and Y schal fle, and schal take rest?</span> <span class="verse"><a name="8">8</a>Lo! Y yede fer awei, and fledde; and Y dwellide in wildirnesse.</span> <span class="verse"><a name="9">9</a>I abood hym, that made me saaf fro the litilnesse,  `ether drede, of spirit; and fro tempest.</span> <span class="verse"><a name="10">10</a>Lord, caste thou doun, departe thou the tungis of hem; for Y siy wickidnesse and ayenseiyng in the citee.</span> <span class="verse"><a name="11">11</a>Bi dai and nyyt wickidnesse schal cumpasse it on the wallis therof;</span> <span class="verse"><a name="12">12</a>and trauel and vnriytfulnesse ben in the myddis therof. And vsure and gile failide not; fro the stretis therof.</span> <span class="verse"><a name="13">13</a>For if myn enemye hadde cursid me; sotheli Y hadde suffride. And if he, that hatide me, hadde spoke greet thingis on me; in hap Y hadde hid me fro hym.</span> <span class="verse"><a name="14">14</a>But thou art a man of o wille; my leeder, and my knowun.</span> <span class="verse"><a name="15">15</a>Which tokist togidere swete meetis with me; we yeden with consent in the hous of God.</span> <span class="verse"><a name="16">16</a>Deth come on hem; and go thei doun quyk in to helle. For weiwardnessis ben in the dwelling places of hem; in the myddis of hem.</span> <span class="verse"><a name="17">17</a>But Y criede to thee, Lord; and the Lord sauede me.</span> <span class="verse"><a name="18">18</a>In the euentid and morewtid and in myddai Y schal telle, and schewe; and he schal here my vois.</span> <span class="verse"><a name="19">19</a>He schal ayenbie my soule in pees fro hem, that neiyen to me; for among manye thei weren with me.</span> <span class="verse"><a name="20">20</a>God schal here; and he that is bifore the worldis schal make hem low. For chaungyng is not to hem, and thei dredden not God;</span> <span class="verse"><a name="21">21</a>he holdith forth his hoond in yelding. Thei defouliden his testament,</span> <span class="verse"><a name="22">22</a>the cheris therof weren departid fro ire; and his herte neiyede. The wordis therof weren softer than oyle; and tho ben dartis.</span> <span class="verse"><a name="23">23</a>Caste thi cure on the Lord, and he schal fulli nurische thee; and he schal not yyue with outen ende flotering to a iust man.</span> <span class="verse"><a name="24">24</a>But thou, God, schalt lede hem forth; in to the pit of deth. Menquelleris and gilours schulen not haue half her daies; but, Lord, Y schal hope in thee.</span> </p></div</div></div></body></html>