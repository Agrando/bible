<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 77</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/77"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 77</strong></div><p><span class="verse"><a name="1">1</a>The `title of the seuene and seuentithe salm. The lernyng of Asaph. Mi puple, perseyue ye my lawe; bowe youre eere in to the wordis of my mouth.</span> <span class="verse"><a name="2">2</a>I schal opene my mouth in parablis; Y schal speke perfite resouns fro the bigynnyng.</span> <span class="verse"><a name="3">3</a>Hou grete thingis han we herd, aud we han knowe tho; and oure fadris. telden to vs.</span> <span class="verse"><a name="4">4</a>Tho ben not hid fro the sones of hem; in anothir generacioun. And thei telden the heriyngis of the Lord, and the vertues of hym; and hise merueilis, whyche he dide.</span> <span class="verse"><a name="5">5</a>And he reiside witnessyng in Jacob; and he settide lawe in Israel.  Hou grete thingis comaundide he to oure fadris, to make tho knowun to her sones;</span> <span class="verse"><a name="6">6</a>that another generacioun knowe. Sones, that schulen be born, and schulen rise vp; schulen telle out to her sones.</span> <span class="verse"><a name="7">7</a>That thei sette her hope in God, and foryete not the werkis of God; and that thei seke hise comaundementis.</span> <span class="verse"><a name="8">8</a>Lest thei be maad a schrewid generacioun; and terrynge to wraththe, as the fadris of hem. A generacioun that dresside not his herte; and his spirit was not bileued with God.</span> <span class="verse"><a name="9">9</a>The sones of Effraym, bendinge a bouwe and sendynge arowis; weren turned in the dai of batel.</span> <span class="verse"><a name="10">10</a>Thei kepten not the testament of God; and thei nolden go in his lawe.</span> <span class="verse"><a name="11">11</a>And thei foryaten hise benefices; and hise merueils, whiche he schewide to hem.</span> <span class="verse"><a name="12">12</a>He dide merueils bifore the fadris of hem in the loond of Egipt; in the feeld of Taphneos.</span> <span class="verse"><a name="13">13</a>He brak the see, and ledde hem thorou; and he ordeynede the watris as in a bouge.</span> <span class="verse"><a name="14">14</a>And he ledde hem forth in a cloude of the dai; and al niyt in the liytnyng of fier.</span> <span class="verse"><a name="15">15</a>He brak a stoon in deseert; and he yaf watir to hem as in a myche depthe.</span> <span class="verse"><a name="16">16</a>And he ledde watir out of the stoon; and he ledde forth watris as floodis.</span> <span class="verse"><a name="17">17</a>And thei `leiden to yit to do synne ayens hym; thei excitiden hiye God in to ire, in a place with out water.</span> <span class="verse"><a name="18">18</a>And thei temptiden God in her hertis; that thei axiden meetis to her lyues.</span> <span class="verse"><a name="19">19</a>And thei spaken yuel of God; thei seiden, Whether God may make redi a bord in desert?</span> <span class="verse"><a name="20">20</a>For he smoot a stoon, and watris flowiden; and streemys yeden out in aboundaunce. Whether also he may yyue breed; ether make redi a bord to his puple?</span> <span class="verse"><a name="21">21</a>Therfor the Lord herde, and delaiede; and fier was kindelid in Jacob, and the ire of God stiede on Israel.</span> <span class="verse"><a name="22">22</a>For thei bileueden not in God; nether hopiden in his heelthe.</span> <span class="verse"><a name="23">23</a>And he comaundide to the cloudis aboue; and he openyde the yatis of heuene.</span> <span class="verse"><a name="24">24</a>And  he reynede to hem manna for to eete; and he yaf to hem breed of heuene.</span> <span class="verse"><a name="25">25</a>Man eet the breed of aungels; he sent to hem meetis in aboundance.</span> <span class="verse"><a name="26">26</a>He turnede ouere the south wynde fro heuene; and he brouyte in bi his vertu the weste wynde.</span> <span class="verse"><a name="27">27</a>And he reynede fleischis as dust on hem; and `he reinede volatils fethered, as the grauel of the see.</span> <span class="verse"><a name="28">28</a>And tho felden doun in the myddis of her castels; aboute the tabernaclis of hem.</span> <span class="verse"><a name="29">29</a>And thei eeten, and weren fillid greetli, and he brouyte her desire to hem;</span> <span class="verse"><a name="30">30</a>thei weren not defraudid of her desier. Yit her metis weren in her mouth;</span> <span class="verse"><a name="31">31</a>and the ire of God stiede on hem. And he killide the fatte men of hem; and he lettide the chosene men of Israel.</span> <span class="verse"><a name="32">32</a>In alle these thingis thei synneden yit; and bileuede not in the merueils of God.</span> <span class="verse"><a name="33">33</a>And the daies of hem failiden in vanytee; and the yeeris of hem faileden with haste.</span> <span class="verse"><a name="34">34</a>Whanne he killide hem, thei souyten hym; and turneden ayen, and eerli thei camen to hym.</span> <span class="verse"><a name="35">35</a>And thei bithouyten, that God is the helper of hem; and `the hiy God is the ayenbier of hem.</span> <span class="verse"><a name="36">36</a>And thei loueden hym in her mouth; and with her tunge thei lieden to hym.</span> <span class="verse"><a name="37">37</a>Forsothe the herte of hem was not riytful with hym; nethir thei weren had feithful in his testament.</span> <span class="verse"><a name="38">38</a>But he is merciful, and he schal be maad merciful to the synnes of hem; and he schal not destrie hem. And he dide greetli, to turne awei his yre; and he kyndelide not al his ire.</span> <span class="verse"><a name="39">39</a>And he bithouyte, that thei ben fleische; a spirit goynge, and not turnynge ayen.</span> <span class="verse"><a name="40">40</a>Hou oft maden thei hym wrooth in desert; thei stireden hym in to ire in a place with out watir.</span> <span class="verse"><a name="41">41</a>And thei weren turned, and temptiden God; and thei wraththiden the hooli of Israel.</span> <span class="verse"><a name="42">42</a>Thei bithouyten not on his hond; in the dai in the which he ayen bouyte hem fro the hond of the trobler.</span> <span class="verse"><a name="43">43</a>As he settide hise  signes in Egipt; and hise grete wondris in the feeld of Taphneos.</span> <span class="verse"><a name="44">44</a>And he turnede the flodis of hem and the reynes of hem in to blood; that thei schulden not drynke.</span> <span class="verse"><a name="45">45</a>He sente a fleisch flie in to hem, and it eet hem; and he sente a paddok, and it loste hem.</span> <span class="verse"><a name="46">46</a>And he yaf the fruytis of hem to rust; and he yaf the trauels of hem to locustis.</span> <span class="verse"><a name="47">47</a>And he killide the vynes of hem bi hail; and the moore trees of hem bi a frost.</span> <span class="verse"><a name="48">48</a>And he bitook the beestis of hem to hail; and the possessioun of hem to fier.</span> <span class="verse"><a name="49">49</a>He sente in to hem the ire of his indignacioun; indignacioun, and ire, and tribulacioun, sendingis in bi iuel aungels.</span> <span class="verse"><a name="50">50</a>He made weie to the path of his ire, and he sparide not fro the deth of her lyues; and he closide togidere in deth the beestis of hem.</span> <span class="verse"><a name="51">51</a>And he smoot al the first gendrid thing in the lond of Egipt; the first fruytis of alle the trauel of hem in the tabernaclis of Cham.</span> <span class="verse"><a name="52">52</a>And he took awei his puple as scheep; and he ledde hem forth as a flok in desert.</span> <span class="verse"><a name="53">53</a>And he ledde hem forth in hope, and thei dredden not; and the see hilide the enemyes of hem.</span> <span class="verse"><a name="54">54</a>And he brouyte hem in to the hil of his halewyng; in to the hil which his riythond gat. And he castide out hethene men fro the face of hem; and bi lot he departide to hem the lond in a cord of delyng.</span> <span class="verse"><a name="55">55</a>And he made the lynagis of Israel to dwelle in the tabernaclis of hem.</span> <span class="verse"><a name="56">56</a>And thei temptiden, and wraththiden heiy God; and thei kepten not hise witnessyngis.</span> <span class="verse"><a name="57">57</a>And thei turneden awei hem silf, and thei kepten not couenaunt; as her fadris weren turned in to a schrewid bouwe.</span> <span class="verse"><a name="58">58</a>Thei stiriden him in to ire in her litle hillis; and thei terriden hym to indignacioun of her grauen ymagis.</span> <span class="verse"><a name="59">59</a>God herde, and forsook; and brouyte to nouyt Israel greetli.</span> <span class="verse"><a name="60">60</a>And he puttide awei the tabernacle of Sylo; his tabernacle where he dwellide among men.</span> <span class="verse"><a name="61">61</a>And he bitook the  vertu of hem in to caitiftee; and the fairnesse of hem in to the hondis of the enemye.</span> <span class="verse"><a name="62">62</a>And he closide togidere his puple in swerd; and he dispiside his erytage.</span> <span class="verse"><a name="63">63</a>Fier eet the yonge men of hem; and the virgyns of hem weren not biweilid.</span> <span class="verse"><a name="64">64</a>The prestis of hem fellen doun bi swerd; and the widewis of hem weren not biwept.</span> <span class="verse"><a name="65">65</a>And the Lord was reisid, as slepynge; as miyti greetli fillid of wiyn.</span> <span class="verse"><a name="66">66</a>And he smoot hise enemyes on the hynderere partis; he yaf to hem euerlastyng schenschipe.</span> <span class="verse"><a name="67">67</a>And he puttide awei the tabernacle of Joseph; and he chees not the lynage of Effraym.</span> <span class="verse"><a name="68">68</a>But he chees the lynage of Juda; he chees the hil of Syon, which he louede.</span> <span class="verse"><a name="69">69</a>And he as an vnicorn bildide his hooli place; in the lond, which he foundide in to worldis.</span> <span class="verse"><a name="70">70</a>And he chees Dauid his seruaunt, and took hym vp fro the flockis of scheep; he took hym fro bihynde scheep with lambren.</span> <span class="verse"><a name="71">71</a>To feed Jacob his seruaunt; and Israel his eritage.</span> <span class="verse"><a name="72">72</a>And he fedde hem in the innocens of his herte; and he ledde hem forth in the vndurstondyngis of his hondis.</span> </p></div</div></div></body></html>