<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 88</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/88"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 88</strong></div><p><span class="verse"><a name="1">1</a>The title of the eiyte and eiytetithe salm. The lernyng of Ethan, Ezraite.</span> <span class="verse"><a name="2">2</a>I schal synge with outen ende; the mercies of the Lord. In generacioun and in to generacioun; Y schal telle thi treuthe with my mouth.</span> <span class="verse"><a name="3">3</a>For thou seidist, With outen ende merci schal be bildid in heuenes; thi treuthe schal be maad redi in tho.</span> <span class="verse"><a name="4">4</a>I disposide a testament to my chosun men; Y swoor to Dauid, my seruaunt,</span> <span class="verse"><a name="5">5</a>Til in to with outen ende I schal make redi thi seed. And Y schal bilde thi seete; in generacioun, and in to generacioun.</span> <span class="verse"><a name="6">6</a>Lord, heuenes schulen knouleche thi merueilis; and thi treuthe in the chirche of seyntis.</span> <span class="verse"><a name="7">7</a>For who in the cloudis schal be maad euene to the Lord; schal be lijk God among the sones of God?</span> <span class="verse"><a name="8">8</a>God, which is glorified in the counsel of seyntis; is greet, and dreedful ouere alle that ben in his cumpas.</span> <span class="verse"><a name="9">9</a>Lord God of vertues, who is lijk thee? Lord, thou art miyti, and thi treuthe is in thi cumpas.</span> <span class="verse"><a name="10">10</a>Thou art Lord of the power of the see; forsothe thou aswagist the stiryng of the wawis therof.</span> <span class="verse"><a name="11">11</a>Thou madist lowe the proude, as woundid; in the arm of thi vertu thou hast scaterid thin enemyes.</span> <span class="verse"><a name="12">12</a>Heuenes ben thin, and erthe is thin; thou hast foundid the world, and the fulnesse therof;</span> <span class="verse"><a name="13">13</a>thou madist of nouyt the north and the see. Thabor and Hermon schulen make ful out ioye in thi name;</span> <span class="verse"><a name="14">14</a>thin arm with power. Thin hond be maad stidefast, and thi riythond be enhaunsid;</span> <span class="verse"><a name="15">15</a>riytfulnesse and doom is the makyng redy of thi seete. Merci and treuthe schulen go bifore thi face;</span> <span class="verse"><a name="16">16</a>blessid is the puple that kan hertli song. Lord, thei schulen go in the liyt of thi cheer;</span> <span class="verse"><a name="17">17</a>and in thi name thei schulen make ful out ioye al dai; and thei schulen be enhaunsid in thi riytfulnesse.</span> <span class="verse"><a name="18">18</a>For thou art the glorie of the vertu of hem; and in thi good plesaunce  oure horn schal be enhaunsid.</span> <span class="verse"><a name="19">19</a>For oure takyng vp is of the Lord; and of the hooli of Israel oure kyng.</span> <span class="verse"><a name="20">20</a>Thanne thou spakist in reuelacioun to thi seyntis, and seidist, Y haue set help in the myyti; and Y haue enhaunsid the chosun man of my puple.</span> <span class="verse"><a name="21">21</a>I foond Dauid, my seruaunt; Y anoyntide hym with myn hooli oile.</span> <span class="verse"><a name="22">22</a>For myn hond schal helpe him; and myn arm schal conferme hym.</span> <span class="verse"><a name="23">23</a>The enemye schal no thing profite in him; and the sone of wickidnesse schal not `ley to, for to anoye him.</span> <span class="verse"><a name="24">24</a>And Y schal sle hise enemyes fro his face; and Y schal turne in to fliyt hem that haten hym.</span> <span class="verse"><a name="25">25</a>And my treuthe and mercy schal be with him; and his horn schal be enhaunsid in my name.</span> <span class="verse"><a name="26">26</a>And Y schal sette his hond in the see; and his riyt hoond in flodis.</span> <span class="verse"><a name="27">27</a>He schal inwardli clepe me, Thou art my fadir; my God, and the vptaker of myn heelthe.</span> <span class="verse"><a name="28">28</a>And Y schal sette him the firste gendrid sone; hiyer than the kyngis of erthe.</span> <span class="verse"><a name="29">29</a>With outen ende Y schal kepe my merci to hym; and my testament feithful to him.</span> <span class="verse"><a name="30">30</a>And Y schal sette his seed in to the world of world; and his trone as the daies of heuene.</span> <span class="verse"><a name="31">31</a>Forsothe if hise sones forsaken my lawe; and goen not in my domes.</span> <span class="verse"><a name="32">32</a>If thei maken vnhooli my riytfulnessis; and kepen not my comaundementis.</span> <span class="verse"><a name="33">33</a>I schal visite in a yerde the wickidnessis of hem; and in betyngis the synnes of hem.</span> <span class="verse"><a name="34">34</a>But Y schal not scatere my mercy fro hym; and in my treuthe Y schal not anoye hym.</span> <span class="verse"><a name="35">35</a>Nethir Y schal make vnhooli my testament; and Y schal not make voide tho thingis that comen forth of my lippis.</span> <span class="verse"><a name="36">36</a>Onys Y swoor in myn hooli;</span> <span class="verse"><a name="37">37</a>Y schal not lie to Dauid, his seed schal dwelle with outen ende.</span> <span class="verse"><a name="38">38</a>And his trone as sunne in my siyt, and as a perfit mone with outen ende; and a feithful witnesse in heuene.</span> <span class="verse"><a name="39">39</a>But thou hast put awei, and hast dispisid; and hast dilaied thi crist.</span> <span class="verse"><a name="40">40</a>Thou hast turned awei the testament of thi seruaunt; thou madist  vnhooli his seyntuarie in erthe.</span> <span class="verse"><a name="41">41</a>Thou distriedist alle the heggis therof; thou hast set the stidefastnesse therof drede.</span> <span class="verse"><a name="42">42</a>Alle men passynge bi the weie rauyschiden him; he is maad schenschipe to hise neiyboris.</span> <span class="verse"><a name="43">43</a>Thou hast enhaunsid the riythond of men oppressinge him; thou hast gladid alle hise enemyes.</span> <span class="verse"><a name="44">44</a>Thou hast turned awei the help of his swerd; and thou helpidist not hym in batel.</span> <span class="verse"><a name="45">45</a>Thou destriedist him fro clensing; and thou hast hurtlid doun his seete in erthe.</span> <span class="verse"><a name="46">46</a>Thou hast maad lesse the daies of his time; thou hast bisched him with schenschip.</span> <span class="verse"><a name="47">47</a>Lord, hou longe turnest thou awei in to the ende; schal thin ire brenne out as fier?</span> <span class="verse"><a name="48">48</a>Bithenke thou what is my substaunce; for whether thou hast ordeyned veynli alle the sones of men?</span> <span class="verse"><a name="49">49</a>Who is a man, that schal lyue, and schal not se deth; schal delyuere his soule fro the hond of helle?</span> <span class="verse"><a name="50">50</a>Lord, where ben thin elde mercies; as thou hast swore to Dauid in thi treuthe?</span> <span class="verse"><a name="51">51</a>Lord, be thou myndeful of the schenschipe of thi seruauntis, of many hethene men; whiche Y helde togidere in my bosum.</span> <span class="verse"><a name="52">52</a>Whiche thin enemyes, Lord, diden schenschipfuli; for thei dispisiden the chaungyng of thi crist.</span> <span class="verse"><a name="53">53</a>Blessid be the Lord with outen ende; be it don, be it don.</span> </p></div</div></div></body></html>