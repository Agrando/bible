<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 101</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/101"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 101</strong></div><p><span class="verse"><a name="1">1</a>The title of the `hundrid and o salm. The preier of a pore man, whanne he was angwishid, and schedde out his speche bifore the Lord.</span> <span class="verse"><a name="2">2</a>Lord, here thou my preier; and my crie come to thee.</span> <span class="verse"><a name="3">3</a>Turne not awei thi face fro me; in what euere dai Y am troblid, bowe doun thin eere to me. In what euere day Y schal inwardli clepe thee; here thou me swiftli.</span> <span class="verse"><a name="4">4</a>For my daies han failid as smoke; and my boonus han dried vp as critouns.</span> <span class="verse"><a name="5">5</a>I am smytun as hei, and myn herte dried vp; for Y haue foryete to eete my breed.</span> <span class="verse"><a name="6">6</a>Of the vois of my weilyng; my boon cleuede to my fleische.</span> <span class="verse"><a name="7">7</a>I am maad lijk a pellican of wildirnesse; Y am maad as a niyt crowe in an hous.</span> <span class="verse"><a name="8">8</a>I wakide; and Y am maad as a solitarie sparowe in the roof.</span> <span class="verse"><a name="9">9</a>Al dai myn enemyes dispisiden me; and thei that preisiden me sworen ayens me.</span> <span class="verse"><a name="10">10</a>For Y eet aschis as breed; and Y meddlide my drinke with weping.</span> <span class="verse"><a name="11">11</a>Fro the face of the ire of thin indignacioun; for thou reisinge me hast hurtlid me doun.</span> <span class="verse"><a name="12">12</a>Mi daies boweden awei as a schadewe; and Y wexede drie as hei.</span> <span class="verse"><a name="13">13</a>But, Lord, thou dwellist with outen ende; and thi memorial in generacioun and in to generacioun.</span> <span class="verse"><a name="14">14</a>Lord, thou risinge vp schalt haue merci on Sion; for  the tyme `to haue merci therof cometh, for the tyme cometh.</span> <span class="verse"><a name="15">15</a>For the stones therof plesiden thi seruauntis; and thei schulen haue merci on the lond therof.</span> <span class="verse"><a name="16">16</a>And, Lord, hethen men schulen drede thi name; and alle kingis of erthe schulen drede thi glori.</span> <span class="verse"><a name="17">17</a>For the Lord hath bildid Sion; and he schal be seen in his glorie.</span> <span class="verse"><a name="18">18</a>He bihelde on the preier of meke men; and he dispiside not the preier of hem.</span> <span class="verse"><a name="19">19</a>Be these thingis writun in an othere generacioun; and the puple that schal be maad schal preise the Lord.</span> <span class="verse"><a name="20">20</a>For he bihelde fro his hiye hooli place; the Lord lokide fro heuene in to erthe.</span> <span class="verse"><a name="21">21</a>For to here the weilingis of feterid men; and for to vnbynde the sones of slayn men.</span> <span class="verse"><a name="22">22</a>That thei telle in Sion the name of the Lord; and his preising in Jerusalem.</span> <span class="verse"><a name="23">23</a>In gaderinge togidere puplis in to oon; and kingis, that thei serue the Lord.</span> <span class="verse"><a name="24">24</a>It answeride to hym in the weie of his vertu; Telle thou to me the fewnesse of my daies.</span> <span class="verse"><a name="25">25</a>Ayenclepe thou not me in the myddil of my daies; thi yeris ben in generacioun and in to generacioun.</span> <span class="verse"><a name="26">26</a>Lord, thou foundidist the erthe in the bigynnyng; and heuenes ben the werkis of thin hondis.</span> <span class="verse"><a name="27">27</a>Tho schulen perische, but thou dwellist perfitli; and alle schulen wexe eelde as a clooth. And thou schalt chaunge hem as an hiling, and tho schulen be chaungid;</span> <span class="verse"><a name="28">28</a>but thou art the same thi silf, and thi yeeris schulen not faile.</span> <span class="verse"><a name="29">29</a>The sones of thi seruauntis schulen dwelle; and the seed of hem schal be dressid in to the world.</span> </p></div</div></div></body></html>