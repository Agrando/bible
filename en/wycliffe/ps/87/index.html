<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 87</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ps/87"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ps">Psalms</a> &gt <strong>Chapter 87</strong></div><p><span class="verse"><a name="1">1</a>The title of the seuene and eiytetithe salm. The song of salm, to the sones of Chore, to victorie on Mahalat, for to answere, the lernyng of Heman Ezraite.</span> <span class="verse"><a name="2">2</a>Lord God of myn helthe; Y criede in dai and nyyt bifore thee.</span> <span class="verse"><a name="3">3</a>Mi preier entre bifore thi siyt; bowe doun thin eere to my preier.</span> <span class="verse"><a name="4">4</a>For my soule is fillid with yuels; and my lijf neiyede to helle.</span> <span class="verse"><a name="5">5</a>I am gessid with hem that goon doun in to the lake; Y am maad as a man with outen help,</span> <span class="verse"><a name="6">6</a>and fre among deed men. As men woundid slepinge in sepulcris, of whiche men noon is myndeful aftir; and thei ben put awei fro thin hond.</span> <span class="verse"><a name="7">7</a>Thei han put me in the lower lake; in derke places, and in the schadewe of deth.</span> <span class="verse"><a name="8">8</a>Thi strong veniaunce is confermed on me; and thou hast brouyt in alle thi wawis on me.</span> <span class="verse"><a name="9">9</a>Thou hast maad fer fro me my knowun; thei han set me abhomynacioun to hem silf. I am takun, and Y yede not out;</span> <span class="verse"><a name="10">10</a>myn iyen weren sijk for pouert. Lord, Y criede to thee; al dai Y spredde abrood myn hondis to thee.</span> <span class="verse"><a name="11">11</a>Whethir thou schalt do merueils to deed men; ether leechis schulen reise, and thei schulen knouleche to thee?</span> <span class="verse"><a name="12">12</a>Whether ony man in sepulcre schal telle thi merci; and thi treuthe in perdicioun?</span> <span class="verse"><a name="13">13</a>Whether thi merueilis schulen be knowun in derknessis; and thi riytfulnesse in the lond of foryetyng?</span> <span class="verse"><a name="14">14</a>And, Lord, Y criede to thee; and erli my preier schal bifor come to thee.</span> <span class="verse"><a name="15">15</a>Lord, whi puttist thou awei my preier; turnest awei thi face fro me?</span> <span class="verse"><a name="16">16</a>I am pore, and in traueils fro my yongthe; sotheli Y am enhaunsid, and Y am maad low, and disturblid.</span> <span class="verse"><a name="17">17</a>Thi wraththis passiden on me; and thi dredis disturbliden me.</span> <span class="verse"><a name="18">18</a>Thei cumpassiden me as watir al dai; thei cumpassiden me togidere.</span> <span class="verse"><a name="19">19</a>Thou madist fer fro me a frend and neiybore; and my knowun fro wretchidnesse.</span> </p></div</div></div></body></html>