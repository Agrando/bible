<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/num/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/num">Numbers</a> &gt <strong>Chapter 3</strong></div><p><span class="verse"><a name="1">1</a>These ben the generaciouns of Aaron and of Moises, in the dai in which the Lord spak to Moises, in the hil of Synay.</span> <span class="verse"><a name="2">2</a>And these ben the names of `the sones of Aaron; his first gendrid, Nadab; aftirward, Abyu, and Eleazar, and Ythamar; these ben the names of `Aarons sones,</span> <span class="verse"><a name="3">3</a>preestis, that weren anoyntid, and whos hondis weren fillid and halewid, that thei schulden `be set in preesthod.</span> <span class="verse"><a name="4">4</a>Nadab and Abyu, whanne thei offeriden alien fier in the `siyt of the Lord, in the deseert of Synay, weren deed without fre children; and Eleazar and Ythamar `weren set in preesthod bifor Aaron hir fadir.</span> <span class="verse"><a name="5">5</a>And the Lord spak to Moises,</span> <span class="verse"><a name="6">6</a>`and seide, `Presente thou the lynage of Leuy, and make to stonde in the siyt of Aaron, preest, that thei mynystre to hym;</span> <span class="verse"><a name="7">7</a>and wake, and that thei kepe what euer thing perteyneth to the religioun of multitude, bifor the tabernacle of witnessyng;</span> <span class="verse"><a name="8">8</a>and that thei kepe the vessels of the tabernacle, and serue in the seruyce therof.</span> <span class="verse"><a name="9">9</a>And thou schalt yyue bi fre yifte the Leuytis to Aaron and hise sones, to whiche thei ben youun of the sones of Israel.</span> <span class="verse"><a name="10">10</a>Sotheli thou  schalt ordeyne Aaron and hise sones on the religioun of preesthod; a straungere, that neiyeth for to mynystre, and schal die.</span> <span class="verse"><a name="11">11</a>And the Lord spak to Moyses, `and seide,</span> <span class="verse"><a name="12">12</a>Y haue take the Leuytis of the sones of Israel for ech firste gendrid thing that openeth the womb in the sones of Israel; and the Leuytis schulen be myne,</span> <span class="verse"><a name="13">13</a>for ech firste gendrid thing is myn; sithen Y smoot the firste gendrid in the lond of Egipt, Y halewide to me what euer thing is borun first in Israel; fro man `til to beest thei ben myne; Y am the Lord.</span> <span class="verse"><a name="14">14</a>And the Lord spak to Moises in the deseert</span> <span class="verse"><a name="15">15</a>of Synay, and seide, Noumbre thou the sones of Leuy bi `the housis of her fadris, and bi meynees, ech male fro o monethe and aboue.</span> <span class="verse"><a name="16">16</a>Moises noumbride, as the Lord comaundide.</span> <span class="verse"><a name="17">17</a>And the sones of Leuy weren foundun, bi her names, Gerson, and Caath, and Merary;</span> <span class="verse"><a name="18">18</a>the sones of Gerson weren Lebny, and Semey;</span> <span class="verse"><a name="19">19</a>the sones of Caath weren Amram, and Jessaar, Hebron, and Oziel;</span> <span class="verse"><a name="20">20</a>and the sones of Merari weren Mooly, and Musi.</span> <span class="verse"><a name="21">21</a>Of Gerson weren twei meynees, of Lebny, and of Semei;</span> <span class="verse"><a name="22">22</a>of whiche the puple of male kynde was noumbrid, fro o monethe and aboue, seuene thousynde and fyue hundrid.</span> <span class="verse"><a name="23">23</a>These schulen sette tentis aftir the tabernacle at the west,</span> <span class="verse"><a name="24">24</a>vndur the prince Eliasaph, the sone of Jahel.</span> <span class="verse"><a name="25">25</a>And thei schulen haue kepyngis in the tabernacle of boond of pees, the tabernacle it silf, and the hilyng therof, the tente which is drawun bifor the yatis of the hilyng of the witnessyng of boond of pees;</span> <span class="verse"><a name="26">26</a>and the curteyns of the greet street, also the tente which is hangid in the entryng of the greet street of the tabernacle, and what euer thing perteyneth to the custom of the auter, the cordis of the tabernacle, and al the purtenaunce therof.</span> <span class="verse"><a name="27">27</a>The kynrede of Caath schal haue the puplis of Amram,  and of Jessaar, and of Ebron, and of Oziel;</span> <span class="verse"><a name="28">28</a>these ben the meynees of Caathitis, noumbrid bi her names, alle of male kynde, fro o monethe and aboue, eiyte thousynde and sixe hundrid.</span> <span class="verse"><a name="29">29</a>Thei schulen haue kepyngis of the seyntuarie, and schulen sette tentis at the south coost;</span> <span class="verse"><a name="30">30</a>and `the prince of hem schal be Elisaphan, the sone of Oziel.</span> <span class="verse"><a name="31">31</a>And thei schulen kepe the arke, and the boord, and the candilstike, the auters, and vesselis of the seyntuarie in whiche it is mynystrid, and the veil, and al sich purtenaunce.</span> <span class="verse"><a name="32">32</a>Sotheli the prince of princis of Leuytis schal be Eleazar, the sone of Aaron, preest; and he schal be on the keperis of the kepyng of the seyntuarie.</span> <span class="verse"><a name="33">33</a>And sotheli of Merary schulen be the puplis of Mooli, and of Musi,</span> <span class="verse"><a name="34">34</a>noumbrid bi her names, alle of male kynde fro o monethe and aboue, sixe thousynde and two hundrid;</span> <span class="verse"><a name="35">35</a>`the prince of hem schal be Suriel, the sone of Abiahiel; thei schulen sette tentis in the north coost.</span> <span class="verse"><a name="36">36</a>And vndur `the kepyng of hem schulen be the tablis of the tabernacle, and the barris, and the pileris, and `the foundementis of tho, and alle thingis that perteynen to sich ournyng,</span> <span class="verse"><a name="37">37</a>and the pileris of the greet street bi cumpas, with her foundementis, and the stakis with coordis.</span> <span class="verse"><a name="38">38</a>Forsothe Moises and Aaron with hise sones schulen sette tentis bifor the tabernacle of boond of pees, that is, at the eest coost, and schulen haue the keping of the seyntuarie, in the myddis of the sones of Israel; what euer alien neiyeth, he schal die.</span> <span class="verse"><a name="39">39</a>Alle the Leuytis, whiche Moises and Aaron noumbriden, bi comaundement of the Lord, bi her meynees, in male kynde, fro o monethe and aboue, were two and twenti thousynd.</span> <span class="verse"><a name="40">40</a>And the Lord seide to Moises, Noumbre thou the firste gendrid  children of male kynde of the sones of Israel, fro o monethe and aboue; and thou schalt haue the summe of hem; and</span> <span class="verse"><a name="41">41</a>thou schalt take Leuytis to me for alle the firste gendrid of the sones of Israel; Y am the Lord; and thou schalt take `the beestis of hem for alle the firste gendrid of the sones of Israel.</span> <span class="verse"><a name="42">42</a>And as the Lord comaundide, Moises noumbride the firste gendrid children of the sones of Israel; and the males weren bi her names,</span> <span class="verse"><a name="43">43</a>fro o monethe and aboue, two and twenti thousynde two hundrid and seuenti and thre.</span> <span class="verse"><a name="44">44</a>And the Lord spak to Moises, and seide,</span> <span class="verse"><a name="45">45</a>Take thou Leuytis for the firste gendrid children of the sones of Israel, and the beestis of Leuytis for the beestis of hem, and the Leuytis schulen be myne; Y am the Lord.</span> <span class="verse"><a name="46">46</a>Forsothe in the prijs of two hundrid seuenti and thre, that passen the noumbre of `Leuytis, of the firste gendrid children of the sones of Israel,</span> <span class="verse"><a name="47">47</a>thou schalt take fyue ciclis bi ech heed, at the mesure of seyntuarie; a sicle hath xx. halpens;</span> <span class="verse"><a name="48">48</a>and thou schalt yyue the money to Aaron and to hise sones, the prijs of hem that ben aboue.</span> <span class="verse"><a name="49">49</a>Therfor Moises took the money of hem that weren aboue, and whiche thei hadden ayenbouyt of the Leuytis, for the firste gendrid of the sones of Israel,</span> <span class="verse"><a name="50">50</a>a thousand thre hundrid sixti and fyue of siclis, bi the weiyte of seyntuarie;</span> <span class="verse"><a name="51">51</a>and he yaf that money to Aaron and to hise sones, bi the word which the Lord comaundide to hym.</span> </p></div</div></div></body></html>