<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/num/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/num">Numbers</a> &gt <strong>Chapter 13</strong></div><p><span class="verse"><a name="1">1</a>And the puple yede forth fro Asseroth, whanne the tentis weren set in the deseert of Pharan.</span> <span class="verse"><a name="2">2</a>And there the Lord spak to Moises,</span> <span class="verse"><a name="3">3</a>and seide, Sende thou men that schulen biholde the lond of Canaan, which Y schal yyue to the sones of Israel, of ech lynage o man of the princes.</span> <span class="verse"><a name="4">4</a>Moises dide that that the Lord comaundide, and sente fro the deseert of Pharan princes, men of whiche these ben the names.</span> <span class="verse"><a name="5">5</a>Of the lynage of Ruben, Semmya, the sone of Zectur.</span> <span class="verse"><a name="6">6</a>Of the lynage of Symeon, Saphat, the sone of Hury.</span> <span class="verse"><a name="7">7</a>Of the lynage of Juda, Caleph, the sone of Jephone.</span> <span class="verse"><a name="8">8</a>Of the lynage of Isachar, Igal, the sone of Joseph.</span> <span class="verse"><a name="9">9</a>Of the lynage of Effraym, Osee, the sone of Nun.</span> <span class="verse"><a name="10">10</a>Of the lynage of Beniamyn, Phalti, the sone of Raphu.</span> <span class="verse"><a name="11">11</a>Of the lynage of Zabulon, Gediel, the sone of Sodi.</span> <span class="verse"><a name="12">12</a>Of the lynage of Joseph, of the gouernaunce of Manasses, Gaddi, the sone of Susy.</span> <span class="verse"><a name="13">13</a>Of the lynage of Dan, Amyel, the sone of Gemalli.</span> <span class="verse"><a name="14">14</a>Of the lynage of Aser, Sur, the sone of Mychael.</span> <span class="verse"><a name="15">15</a>Of the lynage of Neptalym, Nabdi, the sone of Napsi.</span> <span class="verse"><a name="16">16</a>Of the lynage of Gad, Guel, the sone of Machi.</span> <span class="verse"><a name="17">17</a>These ben the names of men, which Moises sente to biholde the lond of Canaan; and he clepide Osee, the sone of Nun, Josue.</span> <span class="verse"><a name="18">18</a>Therfor Moises sente hem to biholde the lond of Canaan, and seide to hem, `Stie ye bi the south coost; and whanne ye comen to the  hillis,</span> <span class="verse"><a name="19">19</a>biholde ye the lond, what maner lond it is; and biholde ye the puple which is the dwellere therof, whether it is strong, ethir feble, `whether thei ben fewe in noumbre, ether manye;</span> <span class="verse"><a name="20">20</a>whether that lond is good, ethir yuel; what maner citees ben, wallid, ether without wallis;</span> <span class="verse"><a name="21">21</a>whether the lond is fat, ether bareyn, `whether it is ful of woodis, ethir without trees. Be ye coumfortid, and `brynge ye to vs of the fruytis of that lond. Sotheli the tyme was, whanne grapis first ripe myyten be etun thanne.</span> <span class="verse"><a name="22">22</a>And whanne thei hadden stied, thei aspieden the lond, fro the deseert of Syn `til to Rohob, as men entryth to Emath.</span> <span class="verse"><a name="23">23</a>And thei stieden to the south, and camen in to Ebron, where Achyman, and Sisai, and Tholmai, the sones of Enach, weren; for Hebron was maad bi seuen yeer bifor Thamnys, the citee of Egipt.</span> <span class="verse"><a name="24">24</a>And thei yeden til to the stronde of clustre, and kittiden doun a sioun with his grape, which twei men baren in a barre; also thei token of pumgarnadis, and of the figis of that place which is clepid Nehelescol,</span> <span class="verse"><a name="25">25</a>that is, the stronde of grape, for the sones of Israel baren a clustre fro thennus.</span> <span class="verse"><a name="26">26</a>And the aspieris of the lond, whanne thei hadden cumpassid al the cuntrey, after fourti daies camen to Moises and Aaron,</span> <span class="verse"><a name="27">27</a>and to al the cumpany of the sones of Israel, in to the deseert of Pharan which is in Cades. And `the aspieris spaken to hem, and schewiden the fruytis of the lond to al the multitude, and telden,</span> <span class="verse"><a name="28">28</a>and seiden, We camen to the lond, to which thou sentest vs, which lond treuli flowith with mylk and hony, as it may be knowun bi these fruytis;</span> <span class="verse"><a name="29">29</a>but it hath strongeste inhabiteris, and grete cytees, and wallid; we sien there the kynrede of Anachym;  Amalech dwellith in the south;</span> <span class="verse"><a name="30">30</a>Ethei, and Jebusei, and Amorey dwellen in the hilli placis; forsothe Cananey dwellith bisidis the see, and bisidis the floodis of Jordan.</span> <span class="verse"><a name="31">31</a>Among thes thingis Caleph peeside the grutchyng of the puple, that was maad ayens Moises, and seide, `Stie we, and welde we the lond, for we moun gete it.</span> <span class="verse"><a name="32">32</a>Forsothe other aspieris, that weren with hym, seiden, We moun not stie to this puple, for it is strongere than we.</span> <span class="verse"><a name="33">33</a>And thei deprauyden the lond which thei hadden biholde, anentis the sones of Israel, and seiden, The lond which we cumpassiden deuourith hise dwelleris; the puple which we bihelden is of large stature; there we syen summe wondris ayens kynde,</span> <span class="verse"><a name="34">34</a>of the sones of Enach, of the kynde of geauntis, to whiche we weren comparisound, and weren seien as locustis.</span> </p></div</div></div></body></html>