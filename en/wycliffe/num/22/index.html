<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/num/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/num">Numbers</a> &gt <strong>Chapter 22</strong></div><p><span class="verse"><a name="1">1</a>And thei yeden forth, and settiden tentis in the feeldi places of Moab, where Jerico is set ouer Jordan.</span> <span class="verse"><a name="2">2</a>Forsothe Balach, the sone of Sephor, siy alle thingis whiche Israel hadde do to Ammorrei,</span> <span class="verse"><a name="3">3</a>and that men of Moab `hadden dred Israel, and miyten not bere the assailing of him.</span> <span class="verse"><a name="4">4</a>And he seide to the grettere men in  birthe of Madian, So this puple schal do a wei alle men that dwellen in oure coostis, as an oxe is wont to do awei an eerbe `til to the rootis. Forsothe he, `that is, Balaac, was kyng in that tyme in Moab.</span> <span class="verse"><a name="5">5</a>Therfor he sente messangeris to Balaam, the sone of Beor, a fals diuynour, that dwellide on the flood of the lond of the sones of Amon, that thei schulden clepe hym, and schulden seie, Lo! a puple yede out of Egipt, `which puple hilide the face of erthe, and sittith ayens me.</span> <span class="verse"><a name="6">6</a>Therfor come thou, and curse this puple, which is strongere than Y, if in ony maner Y may smyte and dryue hym out of my lond; for Y knowe, that he is blissid whom thou blissist, and he is cursid whom thou hast cursid.</span> <span class="verse"><a name="7">7</a>The eldere men of Moab and the grettere men in birthe of Madian yeden forth, hauynge in hondis the prijs of fals dyuynyng; and whanne thei hadden come to Balaam, and hadden teld to hym alle the wordis of Balaach, he answeride,</span> <span class="verse"><a name="8">8</a>Dwelle ye here to nyyt, and Y schal answere what euer thing the Lord schal seie to me. Sotheli while thei dwelliden at Balaam, God cam, and seide to hym,</span> <span class="verse"><a name="9">9</a>What wolen these men at thee `to hem silf?</span> <span class="verse"><a name="10">10</a>Balaam answeride, Balaach, the sone of Sephor, kyng of Moabitis, sente to me, and seide, Lo!</span> <span class="verse"><a name="11">11</a>a puple which is gon out of Egipt hilide the face of erthe; come thou, and curse hem, if in ony maner Y may fiyte, and dryue hym awey.</span> <span class="verse"><a name="12">12</a>And God seide to Balaam, Nyle thou go with hem, nether curse thou the puple, for it is blessid.</span> <span class="verse"><a name="13">13</a>Which Balaam roos eerli, and seide to the princes, Go ye in to youre lond, for God forbeed me to come with you.</span> <span class="verse"><a name="14">14</a>The princes turneden ayen, and seiden to Balaach, Balaam nolde come with vs.</span> <span class="verse"><a name="15">15</a>Eft Balaach sente many mo and noblere men, than he hadde sent  bifore;</span> <span class="verse"><a name="16">16</a>whiche seiden, whanne thei hadden come to Balaam, Balaach, the sone of Sephor, seith thus, Tarye thou not to come to me, redi to onoure thee;</span> <span class="verse"><a name="17">17</a>and what euer thing thou wolt, Y schal yyue to thee; come thou, and curse this puple.</span> <span class="verse"><a name="18">18</a>Balaam answeride, Thouy Balaach schal yyue to me his howsful of siluer and of gold, Y schal not mowe chaunge the word of my God, that Y speke ethir more ethir lesse.</span> <span class="verse"><a name="19">19</a>Y biseche, that ye dwelle here also in this nyyt, that Y may wite what the Lord schal answere eft to me.</span> <span class="verse"><a name="20">20</a>Therfor the Lord cam to Balaam in the nyyt, and seide to hym, If these men comen to clepe thee, rise thou, and go with hem, so oneli that thou do that that Y schal comaunde to thee.</span> <span class="verse"><a name="21">21</a>Balaam roos eerli, and whanne his femal asse was sadelid, he yede forth with hem.</span> <span class="verse"><a name="22">22</a>And God was wrooth. And the `aungel of the Lord stood in the weie ayens Balam, that sat on the femal asse, and hadde twei children with hym.</span> <span class="verse"><a name="23">23</a>The femal asse siy the aungel stondynge in the weie, with swerd drawun, and `turnede a wei hir silf fro the weie, and yede bi the feeld. And whanne Balaam beet hir, and wolde lede ayen to the path,</span> <span class="verse"><a name="24">24</a>the aungel stood in the streitnessis of twei wallis, with whiche the vyneris weren cumpassid.</span> <span class="verse"><a name="25">25</a>And the femal asse siy the aungel, and ioynede hir silf to the wal, and hurtlide the foot of the sittere; and he beet eft `the asse.</span> <span class="verse"><a name="26">26</a>And neuer the lesse the aungel yede to the streit place, where me `myyte not go out of the weie, nether to the riyt side nether to the left side, and stood ayens hym.</span> <span class="verse"><a name="27">27</a>And whanne the femal asse siy the aungel stondynge, sche felde doun vndir the feet of the sittere, which was  wrooth ful greetli, and beet hir sidis with a staaf.</span> <span class="verse"><a name="28">28</a>And the Lord openyde the `mouth of the femal asse, and sche spak, What have Y doon to thee? whi smytist thou me, lo! now the thridde tyme?</span> <span class="verse"><a name="29">29</a>Balaam answeride, For thou hast disserued, and hast scornyd me; Y wolde that Y hadde a swerd to sle thee.</span> <span class="verse"><a name="30">30</a>And the femal asse seide, Whether Y am not thi beeste on which thou were wont to sitte euere til in to this present dai? seie thou, what lijk thing Y dide euere to thee? And he seide, Neuere.</span> <span class="verse"><a name="31">31</a>Anoon the Lord openyde `the iyen of Balaam, and he siy the aungel stondynge in the weie, holdynge a drawun swerd in the hoond; and Balaam worschipide hym lowli in to erthe.</span> <span class="verse"><a name="32">32</a>To whom the aungel seide, Whi `betist thou thi femal asse `the thridde tyme? Y cam to be aduersarie to thee, for thi weie is weiward, and contrarye to me;</span> <span class="verse"><a name="33">33</a>and if the femal asse hadde not bowid a wey fro the weie, and youe place to ayenstondere, Y hadde slayn thee, and sche schulde lyue.</span> <span class="verse"><a name="34">34</a>Balaam seide, Y synnede, not witynge that thou stodist ayens me; and now, if it displesith thee that Y go, Y schal turne ayen.</span> <span class="verse"><a name="35">35</a>The aungel seide, Go thou with these men, but be war that thou speke not other thing than Y schal comaunde to thee. Therfor Balaam yede with the princes.</span> <span class="verse"><a name="36">36</a>And whanne Balaach hadde herde this, he yede out in to the comyng of hym, in the citee of Moabitis, whiche is set in the laste coostis of Arnon.</span> <span class="verse"><a name="37">37</a>And he seide to Balaam, Y sente messangeris to clepe thee; whi camest thou not anoon to me? whethir for Y may not yelde meede to thi comyng?</span> <span class="verse"><a name="38">38</a>To whom Balaam answeride, Lo! Y am present, whethir Y schal mow speke other thing than that, that God schal putte in  my mouth?</span> <span class="verse"><a name="39">39</a>Therfor thei yeden forth to gidere, and camen in to a citee, which was in the laste coost of `his rewme.</span> <span class="verse"><a name="40">40</a>And whanne Balaach hadde slayn scheep and oxun, he sente yiftis to Balaam and the princes that weren with hym.</span> <span class="verse"><a name="41">41</a>Forsothe whanne the morewtid was maad, Balaach ledde Balaam to the hiye placis of Baal, and he bihelde the laste part of the puple, `that is, al the oost til to the laste part.</span> </p></div</div></div></body></html>