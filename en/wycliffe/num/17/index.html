<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/num/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/num">Numbers</a> &gt <strong>Chapter 17</strong></div><p><span class="verse"><a name="1">1</a>And the Lord spak to Moises, `and seide, Speke thou to the sones of Israel,</span> <span class="verse"><a name="2">2</a>and take thou yerdis, bi her kynredis, bi ech kynrede o yeerde, take thou of alle the princes of the lynagis twelue yerdis; and thou schalt write the name of each lynage aboue his yerde;</span> <span class="verse"><a name="3">3</a>forsothe the name of Aaron schal be in the lynage of Leuy, and o yerde schal conteyne alle the meynees of hem.</span> <span class="verse"><a name="4">4</a>And thou schalt putte tho yerdis in the tabernacle of boond of pees, bifor the witnessyng, where Y schal speke to  thee; the yerde of hym schal buriowne, whom Y schal chese of hem;</span> <span class="verse"><a name="5">5</a>and Y schal refreyne fro me the playnyngis of the sones of Israel, bi whiche thei grutchen ayens you.</span> <span class="verse"><a name="6">6</a>And Moyses spak to the sones of Israel; and alle princes yauen to hym yerdis, bi alle lynagis; and the yerdis weren twelue, without the yerde of Aaron.</span> <span class="verse"><a name="7">7</a>And whanne Moises hadde put tho yerdis bifor the Lord, in the tabernacle of witnessyng, he yede ayen in the day suynge,</span> <span class="verse"><a name="8">8</a>and founde that the yerde of Aaron, `in the hows of Leuy, buriounnede; and whanne knoppis weren greet, the blossoms `hadden broke out, whiche weren alargid in leeuys, and weren fourmed in to alemaundis.</span> <span class="verse"><a name="9">9</a>Therfor Moyses brouyte forth alle the yerdis fro the siyt of the Lord to al the sones of Israel; and thei sien, and resseyueden ech his yerde.</span> <span class="verse"><a name="10">10</a>And the Lord seide to Moises, Bere ayen the yerde of Aaron in to the tabernacle of witnessyng, that it be kept there in to `the signe of the rebel sones of Israel, and that her `playntis reste fro me, lest thei dien.</span> <span class="verse"><a name="11">11</a>And Moises dide, as the Lord comaundide.</span> <span class="verse"><a name="12">12</a>Forsothe the sones of Israel seiden to Moises, Lo! we ben wastid, alle we perischiden;</span> <span class="verse"><a name="13">13</a>who euer neiyeth to the tabernacle of the Lord, he dieth; whethir we schulen be doon awei alle `til to deeth?</span> </p></div</div></div></body></html>