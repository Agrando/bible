<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/num/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/num">Numbers</a> &gt <strong>Chapter 24</strong></div><p><span class="verse"><a name="1">1</a>And whanne Balaam siy that it pleside the Lord that he schulde blesse Israel, he yede not as he `hadde go bifore, `that he schulde seke fals dyuynyng `bi chiteryng of briddis, but he dresside his face ayens the desert,</span> <span class="verse"><a name="2">2</a>and reiside iyen, and siy Israel dwellynge in tentis bi hise lynagis. And whanne the Spirit of God felde on hym, and whanne a parable was takun,</span> <span class="verse"><a name="3">3</a>he seide, Balaam, the sone of Beor, seide, a man whois iye is stoppid seide,</span> <span class="verse"><a name="4">4</a>the herere of Goddis wordis seide, which bihelde the reuelacioun of almyyti God, which fallith  doun, and hise iyen ben openyd so, Hou faire ben thi tabernaclis,</span> <span class="verse"><a name="5">5</a>Jacob, and thi tentis, Israel!</span> <span class="verse"><a name="6">6</a>as valeys ful of woodis, and moiste gardyns bisidis floodis, as tabernaclis whiche the Lord hath set, as cedris bisidis watris;</span> <span class="verse"><a name="7">7</a>watir schal flowe of his bokat, and his seed schal be in to many watris, `that is, puplis. The kyng of hym schal be takun a wei for Agag, and the rewme of hym schal be doon awai.</span> <span class="verse"><a name="8">8</a>God ledde hym out of Egipt, whos strengthe is lijk an vnicorn; thei schulen deuoure hethene men, enemyes `of hym, that is, of Israel; and thei schulen breke the boonus of hem, and schulen perse with arowis.</span> <span class="verse"><a name="9">9</a>He restide and slepte as a lyoun, and as a lionesse, whom no man schal dore reise. He that blessith thee, schal be blessid; he that cursith, schal</span> <span class="verse"><a name="10">10</a>be arettid in to cursyng And Balaach was wrooth ayens Balaam, and seide, whanne the hondis weren wrungun to gidere, I clepide thee to curse myn enemyes, whiche ayenward thou hast blessid thries.</span> <span class="verse"><a name="11">11</a>Turne ayen to thi place; forsothe Y demede to onoure thee greetli, but the Lord priuyde thee fro onour disposid.</span> <span class="verse"><a name="12">12</a>Balaam answeride to Balaach, Whethir Y seide not to thi messangeris, whiche thou sentist to me,</span> <span class="verse"><a name="13">13</a>Thouy Balaach schal yyue to me his hows ful of siluer and of gold, Y schal not mow passe the word of my Lord God, that Y brynge forth of myn herte ony thing, ethir of good ethir of yuel, but what euer thing the Lord schal seie, Y schal speke this?</span> <span class="verse"><a name="14">14</a>Netheles Y schal go to my puple, and Y schal yyue counsel to thee, what thi puple schal do in the laste tyme to this puple.</span> <span class="verse"><a name="15">15</a>Therfor whanne a parable was takun, he seide eft, Balaam, the sone of Beor seide, a man  whos iye is stoppid,</span> <span class="verse"><a name="16">16</a>seide, the herere of Goddis wordis seide, which knowith the doctrine of the hiyeste, and seeth the reuelacioun of almiyti God, which fallith doun and hath opyn iyen,</span> <span class="verse"><a name="17">17</a>Y schal se hym, but not now; Y schal biholde hym, but not nyy; a sterre schal be borun of Jacob, and a yerde schal rise of Israel; and he schal smyte the duykis of Moab, and he schal waste alle the sones of Seth; and Ydumye schal be hys possessioun,</span> <span class="verse"><a name="18">18</a>the eritage of Seir schal bifalle to his enemyes; forsothe Israel schal do strongli, of Jacob schal be he that schal be lord,</span> <span class="verse"><a name="19">19</a>and schal leese the relikis of the citee.</span> <span class="verse"><a name="20">20</a>And whanne he hadde seyn Amalech, he took a parable, and seide, Amalech is the bigynning of hethene men, whos laste thingis schulen be lost.</span> <span class="verse"><a name="21">21</a>Also `he siy Cyney, and whanne a parable was takun, he seide, Forsothe thi dwellyng place is strong, but if thou schalt sette thi nest in a stoon,</span> <span class="verse"><a name="22">22</a>and schalt be chosun of the generacioun of Cyn, hou longe schalt thou mow dwelle? forsothe Assur schal take thee.</span> <span class="verse"><a name="23">23</a>And whanne a parable was takun, he spak eft, Alas! who schal lyue, whanne the Lord schal make thes thingis?</span> <span class="verse"><a name="24">24</a>Thei schulen come in grete schippis fro Ytalie, thei schulen ouercome Assiries, and thei schulen distrie Ebrews, and at the last also thei hem silf schulen perische.</span> <span class="verse"><a name="25">25</a>And Balaam roos, and turnide ayen in to his place; and Balaach yede ayen bi the weye in which he cam.</span> </p></div</div></div></body></html>