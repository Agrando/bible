<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/num/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/num">Numbers</a> &gt <strong>Chapter 14</strong></div><p><span class="verse"><a name="1">1</a>Therfor al the cumpeny criede, and wepte in that nyyt,</span> <span class="verse"><a name="2">2</a>and alle the sones of Israel grutchiden ayens Moises and Aaron, and seiden,</span> <span class="verse"><a name="3">3</a>We wolden that we hadden be deed in Egipt, and not in this waast wildirnesse; we wolden that we perischen, and that the Lord lede vs not in to this lond, lest we fallen bi swerd, and oure wyues and fre children ben led prisoneris; whether it is not betere to turne ayen in to Egipt?</span> <span class="verse"><a name="4">4</a>And thei seiden oon to another, Ordeyne we a duyk to vs, and turne we ayen in to Egipt.</span> <span class="verse"><a name="5">5</a>And whanne this was herd, Moises and Aaron felden lowe to erthe, bifor al the multitude of the sones of Israel.</span> <span class="verse"><a name="6">6</a>And sotheli Josue, the sone of Nun, and Caleph, the sone of Jephone, whiche also cumpassiden the lond, to renten her clothis,</span> <span class="verse"><a name="7">7</a>and spaken to al the multitude of the  sones of Israel, The lond which we cumpassiden is ful good;</span> <span class="verse"><a name="8">8</a>if the Lord is merciful to vs, he schal lede vs in to it, and schal yyue `to vs the lond flowynge with mylk and hony.</span> <span class="verse"><a name="9">9</a>Nyle ye be rebel ayens the Lord, nether drede ye the puple of this lond, for we moun deuoure hem so as breed; al her help passide awei fro hem, the Lord is with vs, nyle ye drede.</span> <span class="verse"><a name="10">10</a>And whanne al the multitude criede, and wolde oppresse hem with stonys, the glorie of the Lord apperide on the roof of the boond of pees, while alle the sones of Israel sien.</span> <span class="verse"><a name="11">11</a>And the Lord seide to Moises, Hou long schal this puple bacbite me? Hou longe schulen thei not bileue to me in alle `signes, whiche Y haue do bifor hem?</span> <span class="verse"><a name="12">12</a>Therfor Y schal smyte hem with pestilence, and Y schal waste hem; forsothe Y schal make thee prince on a greet folk, and strongere than is this.</span> <span class="verse"><a name="13">13</a>And Moises seide to the Lord, Egipcians `here not, fro whos myddil thou leddist out this puple,</span> <span class="verse"><a name="14">14</a>and the dwelleris of this loond, whiche herden that thou, Lord, art in this puple, and art seyn face to face, and that thi cloude defendith hem, and that thou goist bifore hem in a pilere of cloude bi dai,</span> <span class="verse"><a name="15">15</a>and in a piler of fier bi nyyt, that thou hast slayn so greet a multitude as o man,</span> <span class="verse"><a name="16">16</a>and seie thei, He myyte not brynge this puple in to the lond for whiche he swoor, therfor he killide hem in wildirnesse;</span> <span class="verse"><a name="17">17</a>therfor the strengthe of the Lord be magnified, as thou hast swore. And Moises seide,</span> <span class="verse"><a name="18">18</a>Lord pacient, and of myche mercy, doynge awei wickidnesse and trespassis, and leeuynge no man vngilti, which visitist the synnes of fadris in to sones in to the thridde and fourthe generacioun, Y biseche,</span> <span class="verse"><a name="19">19</a>foryyue thou the synne of this thi puple, aftir the greetnesse of thi merci, as thou were merciful to men goynge  out of Egipt `til to this place.</span> <span class="verse"><a name="20">20</a>And the Lord seide, Y haue foryouun to hem, bi thi word.</span> <span class="verse"><a name="21">21</a>Y lyue; and the glorie of the Lord schal be fillid in al erthe;</span> <span class="verse"><a name="22">22</a>netheles alle men that sien my mageste, and my signes, whiche Y dide in Egipt and in the wildirnesse, and temptiden me now bi ten sithis, and obeieden not to my vois,</span> <span class="verse"><a name="23">23</a>schulen not se the lond for which Y swore to her fadris, nethir ony of hem that bacbitide me, schal se it.</span> <span class="verse"><a name="24">24</a>Y schal lede my seruaunt Caleph, that was ful of anothir spirit, and suede me, in to this lond, which he cumpasside, and his seed schal welde it.</span> <span class="verse"><a name="25">25</a>For Amalech and Cananei dwellen in the valeis, to morewe moue ye tentis, and turne ye ayen in to wildirnesse bi the weie of the reed see.</span> <span class="verse"><a name="26">26</a>And the Lord spak to Moises and to Aaron, and seide,</span> <span class="verse"><a name="27">27</a>Hou long grutchith this werste multitude ayens me? Y haue herd the pleyntis of the sones of Israel.</span> <span class="verse"><a name="28">28</a>Therfor seie thou to hem, Y lyue, seith the Lord; as ye spaken while Y herde, so Y schal do to you;</span> <span class="verse"><a name="29">29</a>youre careyns schulen ligge in this wildirnesse. Alle ye that ben noumbrid, fro twenti yeer and aboue, and grutchiden ayens me,</span> <span class="verse"><a name="30">30</a>schulen not entre in to the lond, on which Y reiside myn hond, that Y schulde make you to dwelle outakun Caleph, the sone of Jephone, and Josue, the sone of Nun.</span> <span class="verse"><a name="31">31</a>Forsothe Y schal lede in youre litle children, of whiche ye seiden that thei schulden be preyes `ethir raueyns to enemyes, that thei se the lond which displeside you.</span> <span class="verse"><a name="32">32</a>Forsothe youre careyns schulen ligge in the wildirnesse;</span> <span class="verse"><a name="33">33</a>youre sones schulen be walkeris aboute in the deseert bi fourti yeer, and thei schulen bere youre fornycacioun, til the careyns of the fadris ben wastid in the deseert,</span> <span class="verse"><a name="34">34</a>by the noumbre of fourti daies, in whiche ye  bihelden the loond; a yeer schal be arettid for a dai, and bi fourti yeer ye schulen resseyue youre wickidnesse, and ye schulen knowe my veniaunce.</span> <span class="verse"><a name="35">35</a>For as Y spak, so Y schal do to al this werste multitude, that roos to gidere ayens me; it schal faile, and schal die in this wildirnesse.</span> <span class="verse"><a name="36">36</a>Therfor alle the men whyche Moises hadde sent to see the lond, and whiche turniden ayen, and maden al the multitude to grutche ayens hym, and depraueden the lond, that it was yuel,</span> <span class="verse"><a name="37">37</a>weren deed, and smytun in the siyt of the Lord.</span> <span class="verse"><a name="38">38</a>Sotheli Josue, the sone of Nun, and Caleph, the sone of Jephone, lyueden, of alle men that yeden to se the lond.</span> <span class="verse"><a name="39">39</a>And Moises spak alle these wordis to alle the sones of Israel, and the puple mourenyde gretli.</span> <span class="verse"><a name="40">40</a>And, lo! thei riseden in the morewtid first, and `stieden in to the cop of the hil, and seiden, We ben redi to stie to the place, of which the Lord spak, for we synneden.</span> <span class="verse"><a name="41">41</a>To whiche Moises seide, Whi passen ye the word of the Lord, that schal not bifalle to you in to prosperite?</span> <span class="verse"><a name="42">42</a>Nyle ye stie, for the Lord is not with you, lest ye fallen bifor youre enemyes.</span> <span class="verse"><a name="43">43</a>Amalech and Cananei ben bifor you, bi the swerd of whiche ye schulen falle, for ye nolden assente to the Lord, nether the Lord schal be with you.</span> <span class="verse"><a name="44">44</a>And thei weren maad derk, and stieden in to the cop of the hil; forsothe the ark of the testament of the Lord and Moises yeden not awey fro the tentis.</span> <span class="verse"><a name="45">45</a>And Amalech cam doun, and Chananei, that dwelliden in the hil, and he smoot hem, and kittide doun, and pursuede hem til Horma.</span> </p></div</div></div></body></html>