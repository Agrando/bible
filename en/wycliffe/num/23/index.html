<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/num/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/num">Numbers</a> &gt <strong>Chapter 23</strong></div><p><span class="verse"><a name="1">1</a>And Balaam seide to Balaach, Bilde thou here to me seuene auteris, and make redi so many caluys, and rammes of the same noumbre.</span> <span class="verse"><a name="2">2</a>And whanne he hadde do bi the word of Balaam, thei puttiden a calf and a ram to gidere on the auter.</span> <span class="verse"><a name="3">3</a>And Balaam seide to Balaach, Stond thou a litil while bisidis thi brent sacrifice, while Y go, if in hap the Lord meete me; and Y schal `speke to thee what euer thing he schal comaunde.</span> <span class="verse"><a name="4">4</a>And whanne he hadde go swiftli, God cam to hym; and Balaam spak to hym, and seide, Y reiside seuene auteris, and Y puttide a calf and a ram aboue.</span> <span class="verse"><a name="5">5</a>Forsothe the Lord `puttide a word in his mouth, and seide, Turne ayen to Balaach, and thou schalt speke these thingis.</span> <span class="verse"><a name="6">6</a>He turnede ayen, and fond Balach stondynge bisidis his brent sacrifice, and alle the princes of Moabitis.</span> <span class="verse"><a name="7">7</a>And whanne his parable `was takun, he seide, Balaach, the kyng of Moabitis, brouyte me fro Aran, fro the `hillis of the eest; and he seide, Come thou and curse Jacob; haaste thou, and greetli curse thou Israel.</span> <span class="verse"><a name="8">8</a>How schal Y curse whom God cursid not? bi what resoun schal Y `haue abhomynable whom God `hath not abhomynable?</span> <span class="verse"><a name="9">9</a>Fro the  hiyeste flyntis Y schal se hym, and fro litle hillis Y schal biholde hym; the puple schal dwelle aloone, and it schal not be arettid among hethene men.</span> <span class="verse"><a name="10">10</a>Who may noumbre the dust, that is, kynrede, of Jacob, and knowe the noumbre of the generacioun of Israel? My lijf die in the deeth of iust men, and my laste thingis be maad lijk hem!</span> <span class="verse"><a name="11">11</a>And Balaach seide to Balaam, What is this that thou doist? Y clepide thee, that thou schuldist curse myn enemyes, and ayenward thou blessist hem.</span> <span class="verse"><a name="12">12</a>To whom Balaam answeride, Whether Y may speke othir thing no but that that the Lord comaundith?</span> <span class="verse"><a name="13">13</a>Therfor Balaach seide to Balaam, Come with me in to anothir place, fro whennus thou se a part of Israel, and mayst not se al; fro thennus curse thou hym.</span> <span class="verse"><a name="14">14</a>And whanne he hadde led Balaam in to an hiy place, on the cop of the hil of Phasga, he bildide seuene auteris to Balaam, and whanne calues and rammes weren put aboue,</span> <span class="verse"><a name="15">15</a>he seide to Balaach, Stonde here bisidis thi brent sacrifice, while Y go.</span> <span class="verse"><a name="16">16</a>And whanne the Lord hadde `come to him, and hadde put `a word in his mouth, he seide, Turne ayen to Balach, and thou schalt seie these thingis to hym.</span> <span class="verse"><a name="17">17</a>He turnyde ayen, and foond Balach stondynge bisidis his brent sacrifice, and the princis of Moabitis with hym. To whom Balach seide, What spak the Lord?</span> <span class="verse"><a name="18">18</a>And whanne his parable `was takun, he seide, Stonde, Balach, and herkene; here, thou sone of Sephor. God is not `as a man,</span> <span class="verse"><a name="19">19</a>that he lye, nethir he is as the sone of a man, that he be chaungid; therfor he seide, and schal he not do? he spak, and schal he not fulfille?</span> <span class="verse"><a name="20">20</a>Y am brouyt to blesse, Y may not forbede blessyng.</span> <span class="verse"><a name="21">21</a>Noon idol is in Jacob, nethir symylacre is seyn in Israel; his Lord God is  with hym, and the sown of victorie of kyng is in hym.</span> <span class="verse"><a name="22">22</a>The Lord God ledde hym out of Egipt, whos strengthe is lijk an vnicorn;</span> <span class="verse"><a name="23">23</a>fals tellyng bi chiteryng of bryddis, `ethir idolatrie, is not in Jacob, nethir fals dyuynyng is in Israel. In his tymes it schal be seide to Jacob and Israel, What the Lord hath wrought!</span> <span class="verse"><a name="24">24</a>Lo! the puple schal rise to gidere as a lionesse, and schal be reisid as a lioun; the lioun schal not reste, til he deuoure prey, and drynke the blood of hem that ben slayn.</span> <span class="verse"><a name="25">25</a>And Balach seide to Balaam, Nether curse thou, nether blesse thou hym.</span> <span class="verse"><a name="26">26</a>And he seide, Whether Y seide not to thee, that what euer thing that God comaundide to me, Y wolde do this?</span> <span class="verse"><a name="27">27</a>And Balach seide to hym, Come, and Y schal lede thee to an other place, if in hap it plesith God that fro thennus thou curse hym.</span> <span class="verse"><a name="28">28</a>And whanne Balaach hadde led hym out on the `cop of the hil of Phegor, that biholdith the wildirnesse,</span> <span class="verse"><a name="29">29</a>Balaam seide to hym, Bilde here seuene auteris to me, and make redi so many caluys, and rammes of the same noumbre.</span> <span class="verse"><a name="30">30</a>Balaach dide as Balaam seide, and he puttide caluys and rammes, bi alle auteris.</span> </p></div</div></div></body></html>