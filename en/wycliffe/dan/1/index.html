<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/dan/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/dan">Daniel</a> &gt <strong>Chapter 1</strong></div><p><span class="verse"><a name="1">1</a>In the thridde yeer of the rewme of Joachym, king of Juda, Nabugodonosor, the kyng of Babiloyne, cam to Jerusalem, and bisegide it.</span> <span class="verse"><a name="2">2</a>And the Lord bitook in his hond Joachym, the kyng of Juda, and he took a part of the vessels of the hous of God; and he bar out tho in to the lond of Sennaar, in to the hous of his god, and he took the vessels in to the hous of tresour of his god.</span> <span class="verse"><a name="3">3</a>And the kyng seide to Asphaneth, souereyn of his onest seruauntis and chast, that he schulde brynge yn of the sones of Israel, and of the kyngis seed, and the children of tirauntis,  in whiche weren no wem,</span> <span class="verse"><a name="4">4</a>faire in schap, and lerned in al wisdom, war in kunnyng, and tauyt in chastisyng, and that myyten stonde in the paleis of the kyng, that he schulde teche hem the lettris and langage of Caldeis.</span> <span class="verse"><a name="5">5</a>And the king ordeynede to hem lijflode bi ech dai of hise meetis, and of the wyn wherof he drank; that thei nurschid bi thre yeer, schulden stonde aftirward bifor the siyt of the kyng.</span> <span class="verse"><a name="6">6</a>Therfor Danyel, Ananye, Myzael, and Azarie, of the sones of Juda, weren among hem.</span> <span class="verse"><a name="7">7</a>And the souereyn of onest seruauntis and chast puttide to hem names; to Danyel he puttide Balthasar; to Ananye, Sidrach; to Mysael, Misach; and to Azarie, Abdenago.</span> <span class="verse"><a name="8">8</a>Forsothe Danyel purposide in his herte, that he schulde not be defoulid of the boord of the kyng, nether of the wyn of his drink; and he preiede the souereyn of onest seruauntis and chast, that he schulde not be defoulid.</span> <span class="verse"><a name="9">9</a>Forsothe God yaf grace and merci to Daniel, in the siyt of the prince of onest seruauntis and chast.</span> <span class="verse"><a name="10">10</a>And the prince of onest seruauntis and chast seide to Daniel, Y drede my lord the king, that ordeinede to you mete and drynk; and if he seeth youre faces lennere than othere yonge wexynge men, youre eueneeldis, ye schulen condempne myn heed to the kyng.</span> <span class="verse"><a name="11">11</a>And Danyel seide to Malazar, whom the prince of onest seruauntis and chast hadde ordeynede on Danyel, Ananye, Mysael, and Asarie,</span> <span class="verse"><a name="12">12</a>Y biseche, asaie thou vs thi seruauntis bi ten daies, and potagis be youun to vs to ete, and water to drynke; and biholde thou oure cheris,</span> <span class="verse"><a name="13">13</a>and the cheris of children that eten the kyngis mete; and as thou seest, so do thou with thi seruauntis.</span> <span class="verse"><a name="14">14</a>And whanne he herde siche a word, he asaiede hem bi ten daies.</span> <span class="verse"><a name="15">15</a>Forsothe after ten daies the cheris of hem apperiden betere and fattere, than alle the children that eeten the kyngis mete.</span> <span class="verse"><a name="16">16</a>Certis Malazar took the metis, and the wyn  of the drynk of hem, and yaf to hem potagis.</span> <span class="verse"><a name="17">17</a>Forsothe to these children God yaf kunnyng and lernyng in ech book, and in al wisdom; but to Daniel God yaf vndurstondyng of alle visiouns and dremys.</span> <span class="verse"><a name="18">18</a>Therfor whanne the daies weren fillid, aftir whiche the kyng seide, that thei schulden be brouyt yn, the souereyn of onest seruauntis and chast brouyte in hem, in the siyt of Nabugodonosor.</span> <span class="verse"><a name="19">19</a>And whanne the kyng hadde spoke to hem, siche weren not foundun of alle, as Daniel, Ananye, Misael, and Azarie; and thei stoden in the siyt of the king.</span> <span class="verse"><a name="20">20</a>And ech word of wisdom and of vndurstondyng, which the king axide of hem, he foond in hem ten fold ouer alle false dyuynouris and astronomyens, that weren in al his rewme.</span> <span class="verse"><a name="21">21</a>Forsothe Danyel was til to the firste yeer of king Cyrus.</span> </p></div</div></div></body></html>