<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/dan/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/dan">Daniel</a> &gt <strong>Chapter 12</strong></div><p><span class="verse"><a name="1">1</a>Forsothe in that tyme Miyhel, the greet prince, schal rise, that stondith for the sones of thi puple. And tyme schal come, what maner tyme was not, fro that tyme fro which folkis bigunnen to be, `vn to that tyme. And in that tyme thi puple schal be saued, ech that is foundun writun in the book of life.</span> <span class="verse"><a name="2">2</a>And many of hem that slepen in the dust of erthe, schulen awake fulli, summe in to euerlastynge lijf, and othere in to schenschipe, that thei se euere.</span> <span class="verse"><a name="3">3</a>Forsothe thei that ben tauyt, schulen schyne as the schynyng of the firmament, and thei that techen many men to riytfulnesse, schulen schyne as sterris in to euerlastynge euerlastyngnessis.</span> <span class="verse"><a name="4">4</a>But thou, Danyel, close the wordis, and aseele the book, til to the tyme ordeyned; ful  many men schulen passe, and kunnyng schal be many fold.</span> <span class="verse"><a name="5">5</a>And Y, Danyel, siy, and lo! as tweyne othere men stood; oon stood on this side, on the brenk of the flood, and another on that side, on the tother part of the flood.</span> <span class="verse"><a name="6">6</a>And Y seide to the man, that was clothid in lynnun clothis, that stood on the watris of the flood, Hou long schal be the ende of these merueils?</span> <span class="verse"><a name="7">7</a>And Y herde the man, that was clothid in lynnun clothis, that stood on the watris of the flood, whanne he hadde reisid his riythond and lefthond to heuene, and hadde sworun by hym that lyueth with outen ende, For in to a tyme, and tymes, and the half of tyme. And whanne the scateryng of the hoond of the hooli puple is fillid, alle these thingis schulen be fillid.</span> <span class="verse"><a name="8">8</a>And Y herde, and vndurstood not; and Y seide, My lord, what schal be aftir these thingis?</span> <span class="verse"><a name="9">9</a>And he seide, Go thou, Danyel, for the wordis ben closid and aseelid, til to the tyme determyned.</span> <span class="verse"><a name="10">10</a>Many men schulen be chosun, and schulen be maad whijt, and schulen be preued as fier, and wickid men schulen do wickidli, nether alle wickid men schulen vndurstonde; certis tauyt men schulen vndurstonde.</span> <span class="verse"><a name="11">11</a>And fro the tyme whanne contynuel sacrifice is takun awei, and abhomynacioun is set in to discoumfort, schulen be a thousynde daies two hundrid and nynti.</span> <span class="verse"><a name="12">12</a>He is blessid, that abideth, and cometh fulli, til a thousynde daies thre hundrid and fyue and thritti.</span> <span class="verse"><a name="13">13</a>But go thou, Danyel, to the tyme determyned; and thou schalt reste, and stonde in thi part, in the ende of daies.</span> </p></div</div></div></body></html>