<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/dan/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/dan">Daniel</a> &gt <strong>Chapter 11</strong></div><p><span class="verse"><a name="1">1</a>Forsothe fro the firste yeer of Darius of Medei Y stood, that he schulde be coumfortid, and maad strong.</span> <span class="verse"><a name="2">2</a>And now Y schal telle to thee the treuthe. And lo! thre kyngis schulen stonde yit in Persis, and the fourthe schal be maad riche with ful many richessis ouer alle. And whanne he hath woxe strong bi hise richessis, he schal reise alle men ayens the rewme of Greece.</span> <span class="verse"><a name="3">3</a>Forsothe a strong kyng schal rise, and shal be lord in greet power, and  schal do that, that schal plese hym.</span> <span class="verse"><a name="4">4</a>And whanne he schal stonde, his rewme schal be al to-brokun, and it schal be departid in to foure wyndis of heuene, but not in to hise eiris, nether bi the power of hym in which he was lord; for his rewme schal be to-rente, yhe, in to straungeris, outakun these.</span> <span class="verse"><a name="5">5</a>And the kyng of the south schal be coumfortid; and of the princes of hym oon schal haue power aboue hym, and he schal be lord in power; for whi his lordschipe schal be myche.</span> <span class="verse"><a name="6">6</a>And after the ende of yeeris `thei schulen be knyt in pees; and the douyter of the kyng of the south schal come to the kyng of the north, to make frenschipe. And sche schal not gete strengthe of arm, nether the seed of hir schal stonde; and sche schal be bitakun, and the yonglyngis of hir that brouyten hir, and he that coumfortide hir in tymes.</span> <span class="verse"><a name="7">7</a>And a plauntyng of the seed of the rootis of hir schal stonde; and he schal come with an oost, and schal entre in to the prouynce of the kyng of the north, and he schal mysuse hem, and he schal gete;</span> <span class="verse"><a name="8">8</a>ferthir more he schal gete both the goddis of hem, and grauun ymagis. Also he schal lede into Egipt preciouse vessels of gold, and of siluer, takun in batel. He schal haue the maistrie ayens the kyng of the north;</span> <span class="verse"><a name="9">9</a>and the kyng of the south schal entre in to the rewme, and schal turne ayen to his lond.</span> <span class="verse"><a name="10">10</a>Forsothe the sones of hym schulen be stirid to wraththe, and thei schulen gadere togidere a multitude of ful many coostis. And he schal come hastynge and flowynge, and he schal turne ayen, and schal be stirid, and schal bigynne batel with his strengthe.</span> <span class="verse"><a name="11">11</a>And the king of the south schal be stirid, and schal go out, and schal fiyte ayens the kyng of the north, and schal make redi a ful grete multitude; and the multitude schal be youun in his hond.</span> <span class="verse"><a name="12">12</a>And he schal take the multitude, and his herte schal be enhaunsid; and he schal caste doun many  thousyndis, but he schal not haue the maistrie.</span> <span class="verse"><a name="13">13</a>For the kyng of the north schal turne, and schal make redi a multitude, myche more than bifore; and in the ende of tymes and of yeeris he schal come hastynge with a ful greet oost, and with ful many richessis.</span> <span class="verse"><a name="14">14</a>And in tho tymes many men schulen rise togidere ayens the kyng of the south; and the sones of trespassouris of thi puple schulen be enhaunsid, that thei fille the visioun, and thei schulen falle doun.</span> <span class="verse"><a name="15">15</a>And the kyng of the north schal come, and schal bere togidere erthe, he schal take strongeste citees; and the armes of the south schulen not susteyne. And the chosun men therof schulen rise togidere, to ayenstonde, and strengthe schal not be.</span> <span class="verse"><a name="16">16</a>And he schal come on hym, and schal do bi his wille; and noon schal be, that schal stonde ayens his face. And he schal stonde in the noble lond, and it schal be wastid in his hond.</span> <span class="verse"><a name="17">17</a>And he schal sette his face, that he come to holde al the rewme of him, and he schal do riytful thingis with hym. And he schal yyue to hym the douyter of wymmen, to distrie hym; and it schal not stonde, and it schal not be his.</span> <span class="verse"><a name="18">18</a>And he schal turne his face to ilis, and he schal take many ilis. And he schal make ceesse the prince of his schenschipe, and his schenschipe schal turne in to hym.</span> <span class="verse"><a name="19">19</a>And he schal turne his face to the lordschip of his loond, and he schal snapere, and falle doun, and he schal not be foundun.</span> <span class="verse"><a name="20">20</a>And the vilest and vnworthi to the kyngis onour schal stonde in the place of hym, and in fewe daies he schal be al to-brokun, not in woodnesse, nether in batel.</span> <span class="verse"><a name="21">21</a>And a dispisid man schal stonde in the place of hym, and the onour of a kyng schal not be youun to hym; and he schal come priueli, and he schal gete the rewme bi gile.</span> <span class="verse"><a name="22">22</a>And the armes of the fiytere schulen be ouercomun of his face, and schulen be al to-brokun, ferthermore and the duyk of boond of pees.</span> <span class="verse"><a name="23">23</a>And after  frenschipe with hym, he schal do gile. And he schal stie, and he schal ouercome with litil puple;</span> <span class="verse"><a name="24">24</a>and he schal entre in to grete and riche citees, and he schal do thingis which hise fadris and the fadris of hise fadris diden not. He schal distrie the raueyns, and prei, and richessis of hem, and ayens most stidfast thouytis he schal take counsel, and this `vn to a tyme.</span> <span class="verse"><a name="25">25</a>And the strengthe of hym, and the herte of hym schal be stirid ayens the kyng of the south with a greet oost. And the king of the south schal be stirid to batel with many helpis and ful stronge; and thei schulen not stonde, for thei schulen take counsels ayens hym.</span> <span class="verse"><a name="26">26</a>And thei that eeten breed with hym schulen al to-breke hym; and his oost schal be oppressid, and ful many men of hise schulen be slayn, and falle doun.</span> <span class="verse"><a name="27">27</a>And the herte of twei kyngis schal be, that thei do yuel, and at o boord thei schulen speke leesyng, and thei schulen not profite; for yit the ende schal be in to an other tyme.</span> <span class="verse"><a name="28">28</a>And he schal turne ayen in to his lond with many richessis, and his herte schal be ayens the hooli testament, and he schal do, and schal turne ayen in to his lond.</span> <span class="verse"><a name="29">29</a>In tyme ordeyned he schal turne ayen, and schal come to the south, and the laste schal not be lijk the formere.</span> <span class="verse"><a name="30">30</a>And schippis with three ordris of ooris, and Romayns, schulen come on hym, and he schal be smytun. And he schal turne ayen, and schal haue indignacioun ayens the testament of seyntuarie, and he schal do. And he schal turne ayen, and he schal thenke ayens hem that forsoken the testament of seyntuarie.</span> <span class="verse"><a name="31">31</a>And armes of hym schulen stonde, and schulen defoule the seyntuarie, and schulen take awei the contynuel sacrifice, and schulen yyue abhomynacioun in to desolacioun.</span> <span class="verse"><a name="32">32</a>And wickid men schulen feyne testament gilefuli; but the puple that knowith her God schal holde, and do.</span> <span class="verse"><a name="33">33</a>And tauyt men  in the puple schulen teche ful many men, and schulen falle in swerd, and in flawme, and in to caitifte, and in to raueyn of daies.</span> <span class="verse"><a name="34">34</a>And whanne thei han feld doun, thei schulen be reisid bi a litil help; and ful many men schulen be applied to hym gilefuli.</span> <span class="verse"><a name="35">35</a>And of lerud men schulen falle, that thei be wellid togidere, and be chosun, and be maad whijt til to a tyme determyned; for yit another tyme schal be.</span> <span class="verse"><a name="36">36</a>And the kyng schal do bi his wille, and he schal be reisid, and magnefied ayens ech god, and ayens God of goddis he schal speke grete thingis; and he schal be dressid, til wrathfulnesse be fillid. For the determynynge is perfitli maad.</span> <span class="verse"><a name="37">37</a>And he schal not arette the God of hise fadris, and he schal be in the coueitisis of wymmen, and he schal not charge ony of goddis, for he schal rise ayens alle thingis.</span> <span class="verse"><a name="38">38</a>Forsothe he schal onoure god of Maosym in his place, and he schal worschipe god, whom hise fadris knewen not, with gold, and siluer, and preciouse stoon, and preciouse thingis.</span> <span class="verse"><a name="39">39</a>And he schal do that he make strong Moosym, with the alien god which he knew. And he schal multiplie glorie, and schal yyue power to hem in many thingis, and schal departe the lond at his wille.</span> <span class="verse"><a name="40">40</a>And in the tyme determyned the kyng of the south schal fiyte ayens hym, and the  kyng of the north schal come as a tempest ayens hym, in charis, and with knyytis, and in greet nauei.</span> <span class="verse"><a name="41">41</a>And he schal entre in to londis, and schal defoule hem; and he schal passe, and schal entre in to the gloriouse lond, and many schulen falle. Forsothe these londis aloone schulen be sauyd fro his hond, Edom, and Moab, and princes of the sones of Amon.</span> <span class="verse"><a name="42">42</a>And he schal sende his hond in to londis, and the lond of Egipt schal not ascape.</span> <span class="verse"><a name="43">43</a>And he schal be lord of tresouris of gold, and of siluer, and in alle preciouse thingis of Egipt; also he schal passe bi Libie and Ethiopie.</span> <span class="verse"><a name="44">44</a>And fame fro the eest and fro the north schal disturble hym; and he schal come with a greet multitude, to al to-breke, and to sle ful many men.</span> <span class="verse"><a name="45">45</a>And he schal sette his tabernacle in Apheduo, bitwixe the sees, on the noble hil and hooli; and he schal come til to the heiythe therof, and no man schal helpe hym.</span> </p></div</div></div></body></html>