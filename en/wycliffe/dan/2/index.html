<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/dan/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/dan">Daniel</a> &gt <strong>Chapter 2</strong></div><p><span class="verse"><a name="1">1</a>In the secounde yeer of the rewme of Nabugodonosor, Nabugodonosor siy a dreem; and his spirit was aferd, and his dreem fledde awei fro hym.</span> <span class="verse"><a name="2">2</a>Therfor the kyng comaundide, that the dyuynours, and astronomyens, and witchis, and Caldeis schulden be clepid togidere, that thei schulden telle to the kyng hise dremys; and whanne thei weren comun, thei stoden bifor the king.</span> <span class="verse"><a name="3">3</a>And the king seide to hem, Y siy a dreem, and Y am schent in mynde, and Y knowe not what Y siy.</span> <span class="verse"><a name="4">4</a>And Caldeis answeriden the kyng bi Sirik langage, Kyng, liue thou with outen ende; seie thi dreem to thi seruauntis, and we schulen schewe to thee the expownyng therof.</span> <span class="verse"><a name="5">5</a>And the kyng answeride, and seide to Caldeis, The word is goen awei fro me; if ye schewen not to me the dreem, and expownyng therof, ye schulen perische, and youre housis schulen be forfetid.</span> <span class="verse"><a name="6">6</a>Forsothe if ye tellen the dreem, and the expownyng therof, ye schulen take of me meedis and yiftis, and myche  onour; therfor schewe ye to me the dreem, and the interpretyng therof.</span> <span class="verse"><a name="7">7</a>Thei answeriden the secounde tyme, and seiden, The kyng seie the dreem to hise seruauntis, and we schulen schewe the interpretyng therof.</span> <span class="verse"><a name="8">8</a>The kyng answeride, and seide, Certis Y woot, that ye ayenbien the tyme, and witen that the word is goen awei fro me.</span> <span class="verse"><a name="9">9</a>Therfor if ye schewen not to me the dreem, o sentence is of you, for ye maken an interpretyng bothe fals and ful of disseit, that ye speke to me til the tyme passe; therfor seie ye the dreem to me, that Y wite, that ye speke also the veri interpretyng therof.</span> <span class="verse"><a name="10">10</a>Therfor Caldeis answeriden bifor the kyng, and seiden, Kyng, no man is on erthe, that mai fille thi word; but nether ony greet man and myyti of kyngis axith siche a word of ony dyuynour, and astronomyen, and of a man of Caldee.</span> <span class="verse"><a name="11">11</a>For the word which thou, kyng, axist, is greuouse, nether ony schal be foundun, that schal schewe it in the siyt of the king, outakun goddis, whos lyuyng is not with men.</span> <span class="verse"><a name="12">12</a>And whanne this word was herd, the kyng comaundide, in woodnesse and in greet ire, that alle the wise men of Babiloyne schulden perische.</span> <span class="verse"><a name="13">13</a>And bi the sentence goon out, the wise men weren slayn; and Danyel and hise felows weren souyt, that thei schulden perische.</span> <span class="verse"><a name="14">14</a>Thanne Danyel axide of the lawe and sentence, of Ariok, prynce of chyualrie of the kyng, that was gon out to sle the wise men of Babiloyne.</span> <span class="verse"><a name="15">15</a>And he axide hym, that hadde take power of the kyng, for what cause so cruel a sentence yede out fro the face of the kyng. Therfor whanne Ariok hadde schewid the thing to Danyel,</span> <span class="verse"><a name="16">16</a>Danyel entride, and preyede the kyng, that he schulde yyue tyme to hym to schewe the soilyng to the kyng.</span> <span class="verse"><a name="17">17</a>And he entride in to his hous, and schewide the nede to Ananye, and to Misael, and Asarie,</span> <span class="verse"><a name="18">18</a>hise felowis, that thei schulden axe merci of the face of God of heuene on  this sacrament; and that Danyel and hise felowis schulden not perische with othere wise men of Babiloyne.</span> <span class="verse"><a name="19">19</a>Thanne the priuyte was schewid to Danyel bi a visioun in nyyt. And Danyel blesside God of heuene, and seide,</span> <span class="verse"><a name="20">20</a>The name of the Lord be blessid fro the world, and til in to the world, for wisdom and strengthe ben hise;</span> <span class="verse"><a name="21">21</a>and he chaungith tymes and ages, he translatith rewmes and ordeyneth; he yyueth wisdom to wise men, and kunnyng to hem that vndurstonden techyng, ether chastisyng;</span> <span class="verse"><a name="22">22</a>he schewith deepe thingis and hid, and he knowith thingis set in derknessis, and liyt is with hym.</span> <span class="verse"><a name="23">23</a>God of oure fadris, Y knowleche to thee, and Y herie thee, for thou hast youe wisdom and strengthe to me; and now thou hast schewid to me tho thingis, whiche we preieden thee, for thou hast openyd to vs the word of the kyng.</span> <span class="verse"><a name="24">24</a>Aftir these thingis Danyel entride to Ariok, whom the kyng hadde ordeyned, that he schulde leese the wise men of Babiloyne, and thus he spak to hym, Leese thou not the wise men of Babiloyne; leede thou me in bifor the siyt of the kyng, and Y schal telle the soilyng to the kyng.</span> <span class="verse"><a name="25">25</a>Thanne Ariok hastynge ledde in Danyel to the kyng, and seide to him, Y haue foundun a man of the sones of passyng ouer of Juda, that schal telle the soilyng to the kyng.</span> <span class="verse"><a name="26">26</a>The kyng answeride, and seide to Danyel, to whom the name was Balthasar, Whethir gessist thou, that thou maist verili schewe to me the dreem which Y siy, and the interpretyng therof?</span> <span class="verse"><a name="27">27</a>And Danyel answeride bifore the king, and seide, The priuytee which the kyng axith, wise men, and astronomyens, and dyuynours, and lokeris of auteris, moun not schewe to the kyng.</span> <span class="verse"><a name="28">28</a>But God is in heuene, that schewith priuytees, which hath schewid to thee, thou king Nabugodonosor, what thingis schulen come in the laste tymes. Thi dreem and visiouns of thin heed, in thi bed, ben sich.</span> <span class="verse"><a name="29">29</a>Thou, kyng, bigunnest to thenke in thi bed, what was to comynge aftir these thingis; and he that schewith priuetees, schewide to thee what thingis schulen come.</span> <span class="verse"><a name="30">30</a>And this sacrament is schewid to me, not bi wisdom which is in me more than in alle lyuynge men, but that the interpretyng schulde be maad opyn to the kyng, and thou schuldist knowe the thouytis of thi soule.</span> <span class="verse"><a name="31">31</a>Thou, kyng, siyest, and lo! as o greet ymage; thilke ymage was greet, and hiy in stature, and stood bifore thee, and the loking therof was ferdful.</span> <span class="verse"><a name="32">32</a>The heed of this ymage was of best gold, but the brest and armes weren of siluer; certis the wombe and thies weren of bras,</span> <span class="verse"><a name="33">33</a>but the leggis weren of irun; forsothe sum part of the feet was of irun, sum was of erthe.</span> <span class="verse"><a name="34">34</a>Thou siyest thus, til a stoon was kit doun of the hil, with outen hondis, and smoot the ymage in the irun feet therof and erthene feet, and al to-brak tho.</span> <span class="verse"><a name="35">35</a>Thanne the irun, tijl stoon, ether erthene vessel, bras, siluer, and gold, weren al to-brokun togidere, and dryuun as in to a deed sparcle of a large somer halle, that ben rauyschid of wynd, and no place is foundun to tho; forsothe the stoon, that smoot the ymage, was maad a greet hil, and fillide al erthe.</span> <span class="verse"><a name="36">36</a>This is the dreem. Also, thou kyng, we schulen seie bifor thee the interpretyng therof.</span> <span class="verse"><a name="37">37</a>Thou art kyng of kyngis, and God of heuene yaf to thee rewme, strengthe, and empire, and glorie;</span> <span class="verse"><a name="38">38</a>and he yaf in thin hond alle thingis, in whiche the sones of men, and the beestis of the feeld, and the briddis of the eir dwellen, and ordeynede alle thingis vndur thi lordschip; therfor thou art the goldun heed.</span> <span class="verse"><a name="39">39</a>And another rewme lesse than thou schal rise aftir thee; and the thridde rewme, an other of bras, that schal haue the empire of al erthe.</span> <span class="verse"><a name="40">40</a>And the fourthe rewme schal be as irun, as irun makith lesse, and makith tame alle thingis, so it schal make lesse,  and schal al to-breke alle these rewmes.</span> <span class="verse"><a name="41">41</a>Forsothe that thou siest a part of the feet and fyngris of erthe of a pottere, and a part of irun, the rewme shal be departid; which netheles schal rise of the plauntyng of irun, `bi that that thou siest irun meynd with a tijl stoon of clei,</span> <span class="verse"><a name="42">42</a>and the toos of the feet in parti of irun, and in parti of erthe, in parti the rewme schal be sad, and in parti to-brokun.</span> <span class="verse"><a name="43">43</a>Forsothe that thou siest irun meynd with a tiel stoon of clei, sotheli tho schulen be meynd togidere with mannus seed; but tho schulen not cleue to hem silf, as irun mai not be meddlid with tyel stoon.</span> <span class="verse"><a name="44">44</a>Forsothe in the daies of tho rewmes, God of heuene shal reise a rewme, that schal not be distried with outen ende, and his rewme schal not be youun to another puple; it schal make lesse, and schal waste alle these rewmes, and it schal stonde with outen ende,</span> <span class="verse"><a name="45">45</a>bi this that thou siest, that a stoon was kit doun of the hil with outen hondis, and maad lesse the tiel stoon, and irun, and bras, and siluer, and gold. Greet God hath schewid to the kyng, what thingis schulen come aftirward; and the dreem is trewe, and the interpretyng therof is feithful.</span> <span class="verse"><a name="46">46</a>Thanne king Nabugodonosor felle doun on his face, and worschipide Danyel, and comaundide sacrifices and encense to be brouyt, that tho schulden be sacrifised to hym.</span> <span class="verse"><a name="47">47</a>Therfor the kyng spak, and seide to Danyel, Verili youre God is God of goddis, and Lord of kyngis, that schewith mysteries, for thou miytist opene this sacrament.</span> <span class="verse"><a name="48">48</a>Thanne the kyng reiside Danyel an hiy, and yaf many yiftis and grete to hym; and ordeynede hym prince and prefect, ether cheef iustise, ouer alle the prouynces of Babiloyne, and maister ouer alle the wise men of Babiloyne.</span> <span class="verse"><a name="49">49</a>Forsothe Danyel axide of the kyng, and ordeynede Sidrac, Misaac, and Abdenago ouer alle the werkis of the prouynce of Babiloyne;  but Danyel hym silf was in the yatis of the kyng.</span> </p></div</div></div></body></html>