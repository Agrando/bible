<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/jas/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/jas">James</a> &gt <strong>Chapter 3</strong></div><p><span class="verse"><a name="1">1</a>Mi britheren, nyle ye be maad many maistris, witynge that ye taken the more doom.</span> <span class="verse"><a name="2">2</a>For alle we offenden in many thingis. If ony man offendith not in word, this is a perfit man; for also he may lede aboute al the bodi with a bridil.</span> <span class="verse"><a name="3">3</a>For if we putten bridlis `in to horsis mouthis, for to consente to vs, and we leden aboute al the bodi of hem.</span> <span class="verse"><a name="4">4</a>And lo! schippis, whanne thei ben grete, and ben dryuun of stronge wyndis, yit thei ben borun about of a litil gouernaile, where the meuyng of the gouernour wole.</span> <span class="verse"><a name="5">5</a>So also the tunge is but a litil membre, and reisith grete thingis. Lo! hou litil fier brenneth a ful greet wode.</span> <span class="verse"><a name="6">6</a>And oure tunge is fier, the vniuersite of wickidnesse. The tunge is ordeyned in oure membris, which defoulith al the bodi; and it is enflawmed of helle, and enflawmeth the wheel of oure birthe.</span> <span class="verse"><a name="7">7</a>And al the kynde of beestis, and of foulis, and of serpentis, and of othere is chastisid, and tho ben maad tame of mannus kinde; but no man mai chastise the tunge,</span> <span class="verse"><a name="8">8</a>for it is an vnpesible yuel, and ful of deedli venym.</span> <span class="verse"><a name="9">9</a>In it we blessen God, the fadir, and in it we cursen men, that ben maad to the licnesse of God.</span> <span class="verse"><a name="10">10</a>Of the same mouth passith forth blessing and cursing. My britheren, it bihoueth not that these thingis be don so.</span> <span class="verse"><a name="11">11</a>Whether a welle of the same hoole bringith forth swete and salt watir?</span> <span class="verse"><a name="12">12</a>My britheren, whether a fige tre may make grapis, ethir a vyne figus? So nethir salt watir mai make swete watir.</span> <span class="verse"><a name="13">13</a>Who is wijs, and tauyt among you? schewe he of good lyuyng his worching, in myldenesse of his wisdom.</span> <span class="verse"><a name="14">14</a>That if ye han bitter enuye, and stryuyngis ben in youre hertis, nyle ye haue glorye, and be lyeris ayens the treuthe.</span> <span class="verse"><a name="15">15</a>For this wisdom is not fro aboue comynge doun, but ertheli, and beestli, and feendli.</span> <span class="verse"><a name="16">16</a>For where is enuye and strijf, there is vnstidfastnesse and al schrewid werk.</span> <span class="verse"><a name="17">17</a>But wisdom that is from aboue, first it is chast, aftirward pesible, mylde, able to be counseilid, consentinge to goode thingis, ful of merci and of goode fruytis, demynge with out feynyng.</span> <span class="verse"><a name="18">18</a>And the fruyt of riytwisnesse is sowun in pees, to men that maken pees.</span> </p></div</div></div></body></html>