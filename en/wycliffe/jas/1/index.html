<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/jas/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/jas">James</a> &gt <strong>Chapter 1</strong></div><p><span class="verse"><a name="1">1</a>James, the seruaunt of God, and of oure Lord Jhesu Crist, to the twelue kinredis, that ben in scatering abrood, helthe.</span> <span class="verse"><a name="2">2</a>My britheren, deme ye al ioye, whanne ye fallen in to diuerse temptaciouns, witynge,</span> <span class="verse"><a name="3">3</a>that the preuyng of youre feith worchith pacience;</span> <span class="verse"><a name="4">4</a>and pacience hath a perfit werk, that ye be perfit and hole, and faile in no thing.</span> <span class="verse"><a name="5">5</a>And if ony of you nedith wisdom, axe he of God, which yyueth to alle men largeli, and vpbreidith not; and it schal be youun to hym.</span> <span class="verse"><a name="6">6</a>But axe he in feith, and doute no thing; for he that doutith, is lijk to a wawe of the see, which is moued and borun a boute of wynde.</span> <span class="verse"><a name="7">7</a>Therfor gesse not the ilke man, that he schal take ony thing of the Lord.</span> <span class="verse"><a name="8">8</a>A man dowble in soule is vnstable in alle hise weies.</span> <span class="verse"><a name="9">9</a>And a meke brother haue glorie in his enhaunsyng,</span> <span class="verse"><a name="10">10</a>and a riche man in his lownesse; for as the flour of gras he schal passe.</span> <span class="verse"><a name="11">11</a>The sunne roos vp with heete, and driede the gras, and the flour of it felde doun, and the fairnesse of his chere perischide; and so a riche man welewith in hise weies.</span> <span class="verse"><a name="12">12</a>Blessid is the man, that suffrith temptacioun; for whanne he schal be preued, he schal resseyue the coroun of lijf, which God biheyte to men that louen hym.</span> <span class="verse"><a name="13">13</a>No man whanne he is temptid, seie, that he is temptid of God; for whi God is not a temptere of yuele thingis, for he temptith no man.</span> <span class="verse"><a name="14">14</a>But ech man is temptid, drawun and stirid of his owne coueiting.</span> <span class="verse"><a name="15">15</a>Aftirward coueityng, whanne it hath conseyued, bringith forth synne; but synne, whanne it is fillid, gendrith deth.</span> <span class="verse"><a name="16">16</a>Therfor, my most dereworthe britheren, nyle ye erre.</span> <span class="verse"><a name="17">17</a>Ech good yifte, and ech perfit yifte is from aboue, and cometh doun fro the fadir of liytis, anentis whom is noon other chaungyng, ne ouerschadewyng of reward.</span> <span class="verse"><a name="18">18</a>For wilfulli he bigat vs bi the word of treuthe, that we be a bigynnyng of his creature.</span> <span class="verse"><a name="19">19</a>Wite ye, my britheren moost loued, be ech man swift to here, but slow to speke, and slow to wraththe;</span> <span class="verse"><a name="20">20</a>for the wraththe of man worchith not the riytwisnesse of God.</span> <span class="verse"><a name="21">21</a>For which thing caste ye awei al vnclennesse, and plentee of malice, and in myldenesse resseyue ye the word that is plauntid, that may saue youre soulis.</span> <span class="verse"><a name="22">22</a>But be ye doeris of the word, and not hereris oneli, disseiuynge you silf.</span> <span class="verse"><a name="23">23</a>For if ony man is an herere of the word, and not a doere, this schal be licned to a man that biholdith the cheer of his birthe in a mirour;</span> <span class="verse"><a name="24">24</a>for he bihelde hym silf, and wente awei, and anoon he foryat which he was.</span> <span class="verse"><a name="25">25</a>But he that biholdith in the lawe of perfit fredom, and dwellith in it, and is not maad a foryetful herere, but a doere of werk, this schal be blessid in his dede.</span> <span class="verse"><a name="26">26</a>And if ony man gessith hym silf to be religiouse, and refreyneth not his tunge, but disseyueth his herte, the religioun of him is veyn.</span> <span class="verse"><a name="27">27</a>A clene religioun, and an vnwemmed anentis God and the fadir, is this, to visite fadirles and modirles children, and widewis in her tribulacioun, and to kepe hym silf vndefoulid fro this world.</span> </p></div</div></div></body></html>