<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/1tim/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/1tim">1 Timothy</a> &gt <strong>Chapter 4</strong></div><p><span class="verse"><a name="1">1</a>But the spirit seith opynli, that in the laste tymes summen schulen departe fro the feith, yyuynge tent to spiritis of errour, and to techingis of deuelis; that speken leesing in ipocrisie,</span> <span class="verse"><a name="2">2</a>and haue her conscience corrupt,</span> <span class="verse"><a name="3">3</a>forbedinge to be weddid, to absteyne fro metis, whiche God made to take with doyng of thankingis, to feithful men, and hem that han knowe the treuthe.</span> <span class="verse"><a name="4">4</a>For ech creature of God is good, and no thing is to be cast awei, which is takun with doyng of thankyngis;</span> <span class="verse"><a name="5">5</a>for it is halewid bi the word of God, and bi preyer.</span> <span class="verse"><a name="6">6</a>Thou puttynge forth these thingis to britheren, schalt be a good mynystre of Crist Jhesu; nurschid with wordis of feith and of good doctryne, which thou hast gete.</span> <span class="verse"><a name="7">7</a>But eschewe thou vncouenable fablis, and elde wymmenus fablis; haunte thi silf to pitee.</span> <span class="verse"><a name="8">8</a>For bodili exercitation is profitable to litle thing; but pitee is profitable to alle thingis, that hath a biheest of lijf that now is, and that is to come.</span> <span class="verse"><a name="9">9</a>A trewe word, and worthi al acceptacioun.</span> <span class="verse"><a name="10">10</a>And in this thing we trauelen, and ben cursid, for we hopen in lyuyng God, that is sauyour of alle men, moost of feithful men.</span> <span class="verse"><a name="11">11</a>Comaunde thou this thing, and teche.</span> <span class="verse"><a name="12">12</a>No man dispise thi yongthe, but be thou ensaumple of feithful men in word, in lyuyng, in charite, in feith, in chastite.</span> <span class="verse"><a name="13">13</a>Tyl Y come, take tent to redyng, to exortacioun and teching.</span> <span class="verse"><a name="14">14</a>Nyle thou litil charge the grace which is in thee, that is youun to thee bi profecie, with putting on of the hondis of preesthod.</span> <span class="verse"><a name="15">15</a>Thenke thou these thingis, in these be thou, that thi profiting be schewid to alle men.</span> <span class="verse"><a name="16">16</a>Take tent to thi silf and to doctryn; be bisi in hem. For thou doynge these thingis, schalt `make bothe thi silf saaf, and hem that heren thee.</span> </p></div</div></div></body></html>