<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/1tim/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/1tim">1 Timothy</a> &gt <strong>Chapter 1</strong></div><p><span class="verse"><a name="1">1</a>Poul, apostle `of Jhesu Crist, bi the comaundement of God oure sauyour, and of Jhesu Crist oure hope,</span> <span class="verse"><a name="2">2</a>to Tymothe, bilouyd sone in the feith, grace and merci and pees, of God the fadir, and of Jhesu Crist, oure Lord.</span> <span class="verse"><a name="3">3</a>As Y preyede thee, that thou schuldist dwelle at Effesi, whanne Y wente into Macedonye, that thou schuldist denounce to summe men, that thei schulden not teche othere weie,</span> <span class="verse"><a name="4">4</a>nether yyue tent to fablis and genologies that ben vncerteyn, whiche yyuen questiouns, more than edificacioun of God, that is in the feith.</span> <span class="verse"><a name="5">5</a>For the ende of comaundement is charite of clene herte, and good conscience, and of feith not feyned.</span> <span class="verse"><a name="6">6</a>Fro whiche thingis sum men han errid, and ben turned in to veyn speche;</span> <span class="verse"><a name="7">7</a>and willith to be techeris of the lawe, and vndurstonden not what thingis thei speken, nether of what thingis thei affermen.</span> <span class="verse"><a name="8">8</a>And we witen that the lawe is good, if ony man vse it lawefulli;</span> <span class="verse"><a name="9">9</a>and witinge this thing, that the lawe is not set to a iust man, but to vniust men and not suget, to wickid men and to synneris, to cursid men and defoulid, to sleeris of fadir, and sleeris of modir, to `men sleeris and lechouris,</span> <span class="verse"><a name="10">10</a>to hem that don letcherie with men, lesingmongeris and forsworun, and if ony othere thing is contrarie to the hoolsum teching,</span> <span class="verse"><a name="11">11</a>that is aftir the euangelie of the glorie of blessid God, which is bitakun to me.</span> <span class="verse"><a name="12">12</a>Y do thankingis to hym, that coumfortide me in Crist Jhesu oure Lord, for he gesside me feithful, and putte me in mynystrie,</span> <span class="verse"><a name="13">13</a>that first was a blasfeme, and a pursuere, and ful of wrongis. But Y haue getun the merci of God, for Y vnknowinge dide in vnbileue.</span> <span class="verse"><a name="14">14</a>But the grace of oure Lord ouer aboundide, with feith and loue that is in Crist Jhesu.</span> <span class="verse"><a name="15">15</a>A trewe word and worthi al resseyuyng, for Crist Jhesu cam in to this world to make synful men saaf, of whiche Y am the firste.</span> <span class="verse"><a name="16">16</a>But therfor Y haue getun merci, that Crist Jhesu schulde schewe in me first al pacience, to the enfourmyng of hem that schulen bileue to hym in to euerlastinge lijf.</span> <span class="verse"><a name="17">17</a>And to the king of worldis, vndeedli and vnvysible God aloone, be onour and glorie in to worldis of worldis. Amen.</span> <span class="verse"><a name="18">18</a>I bitake this comaundement to thee, thou sone Timothe, after the prophecies that han be hertofore in thee, that thou traueile in hem a good trauel,</span> <span class="verse"><a name="19">19</a>hauynge feith and good conscience, which summen casten awei, and perischiden aboute the feith.</span> <span class="verse"><a name="20">20</a>Of whiche is Ymeneus and Alisaundre, which Y bitook to Sathanas, that thei lerne `to not blasfeme.</span> </p></div</div></div></body></html>