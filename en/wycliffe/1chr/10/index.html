<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/1chr/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/1chr">1 Chronicles</a> &gt <strong>Chapter 10</strong></div><p><span class="verse"><a name="1">1</a>Forsothe Filisteis fouyten ayens Israel, and the sones of Israel fledden Palestyns, and felden doun woundid in the hil of Gelboe.</span> <span class="verse"><a name="2">2</a>And whanne Filisteis hadde neiyed pursuynge Saul and hise sones, thei killiden Jonathan, and Abynadab, and Melchisue, the sones of Saul.</span> <span class="verse"><a name="3">3</a>And the batel was agreggid ayens Saul; and men archeris foundun hym, and woundiden hym with dartis.</span> <span class="verse"><a name="4">4</a>And Saul seide to his squiere, Drawe out thi swerd, and sle me, leste these vncircumcidid men come, and scorne me. Sothli his squyer was aferd bi drede, and nolde do this; therfor Saul took a swerd, and felde on it.</span> <span class="verse"><a name="5">5</a>And whanne his squyer hadde seyn this, that is, that Saul was deed, he felde also on his swerd, and was deed.</span> <span class="verse"><a name="6">6</a>Therfor Saul perischide, and hise thre sones, and al his hows felde doun togidere.</span> <span class="verse"><a name="7">7</a>And whanne the men of Israel, that dwelliden in feeldi places, hadden seyn this, thei fledden; and whanne Saul and hise sones weren deed, thei forsoken her citees, and weren scaterid hidur and thidur; and Filisteis camen, and dwelliden in tho.</span> <span class="verse"><a name="8">8</a>Therfor in the tother day Filisteis drowen awei the spuylis of slayn men, and founden Saul and hise sones liggynge in the hil of Gelboe.</span> <span class="verse"><a name="9">9</a>And whanne thei hadden spuylid hym, and hadden gird of the heed, and hadden maad hym nakid of armeris, thei senten in to her lond, that it schulde be borun aboute, and schulde be schewid in the templis of idols and to puplis;</span> <span class="verse"><a name="10">10</a>forsothe thei halewiden his armeris in the temple of her god, and thei settiden the heed in the temple of Dagon.</span> <span class="verse"><a name="11">11</a>Whanne men of Jabes of Galad hadden herd this, that is, alle thingis whiche the Filisteis diden on Saul,</span> <span class="verse"><a name="12">12</a>alle stronge men risiden togidere, and took the deed bodies of Saul and of hise sones, and brouyten tho in to Jabes; and thei birieden the boonus of hem vndur an ook, that was in Jabes; and thei fastiden seuene daies.</span> <span class="verse"><a name="13">13</a>Therfor Saul was deed for hise wickidnessis, for he brak the comaundement of the Lord, whiche he comaundide, and kepte not it, but ferthirmore also he took counsel at a womman hauynge a feend spekynge in the wombe, and he hopide not in the Lord;</span> <span class="verse"><a name="14">14</a>for which thing both the Lord killide hym, and translatide his rewme to Dauid, sone of Ysay.</span> </p></div</div></div></body></html>