<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/jonah/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/jonah">Jonah</a> &gt <strong>Chapter 4</strong></div><p><span class="verse"><a name="1">1</a>And Jonas was turmentid with greet turment, and was wrooth.</span> <span class="verse"><a name="2">2</a>And he preiede the Lord, and seide, Lord, Y biseche, whether this is not my word, whanne Y was yit in my lond? For this thing Y purposide, for to fle in to Tharsis; for Y woot, that thou, God, art meke and merciful, pacient, and of merciful doyng, and foryyuynge on malice.</span> <span class="verse"><a name="3">3</a>And now, Lord, Y preie, take my soule fro me; for deth is betere to me than lijf.</span> <span class="verse"><a name="4">4</a>And the Lord seide, Gessist thou, whether thou art wel wrooth?</span> <span class="verse"><a name="5">5</a>And Jonas wente out of the citee, and sat ayens the eest of the citee, and made to hym a schadewyng place there; and sat vndur it in schadewe, til he sai what bifelle to the citee.</span> <span class="verse"><a name="6">6</a>And the Lord God made redy an yuy, and it stiede vp on the heed of Jonas, that schadewe were on his heed, and kyueride hym; for he hadde trauelid. And Jonas was glad on the yuy, with greet gladnesse.</span> <span class="verse"><a name="7">7</a>And God made redi a worm, in stiyng up of grei dai on the morewe; and it smoot the yuy, and it driede up.</span> <span class="verse"><a name="8">8</a>And whanne the sunne was risun, the Lord comaundide to the hoot wynd and brennyng; and the sunne smoot on the heed of Jonas, and he swalide. And he axide to his soule that he schulde die, and seide, It is betere to me for to die, than for to lyue.</span> <span class="verse"><a name="9">9</a>And the Lord seide to Jonas, Gessist thou, whether thou art wel wrooth on the yuy? And he seide, Y am wel wrooth, til to the deth.</span> <span class="verse"><a name="10">10</a>And the Lord seide, Thou art sori on the yuy, in which thou trauelidist not, nether madist that it wexide, which was growun vndur o nyyt, and perischide in o nyyt.</span> <span class="verse"><a name="11">11</a>And schal Y not spare the grete citee Nynyue, in which ben more than sixe score thousynde of men, which witen not what is betwixe her riyt half and left, and many beestis?</span> </p></div</div></div></body></html>