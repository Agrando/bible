<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/john/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/john">John</a> &gt <strong>Chapter 8</strong></div><p><span class="verse"><a name="1">1</a>But Jhesus wente in to the mount of Olyuete.</span> <span class="verse"><a name="2">2</a>And eerli eft he cam in to the temple; and al the puple cam to hym; and he sat, and tauyte hem.</span> <span class="verse"><a name="3">3</a>And scribis and Fariseis bryngen a womman takun in auoutrye, and thei settiden hir in the myddil,</span> <span class="verse"><a name="4">4</a>and seiden to hym, Maystir, this womman is now takun in auoutrie.</span> <span class="verse"><a name="5">5</a>And in the lawe Moises comaundide vs to stoone suche; therfor what seist thou?</span> <span class="verse"><a name="6">6</a>And thei seiden this thing temptynge hym, that thei myyten accuse hym. And Jhesus bowide hym silf doun, and wroot with his fyngur in the erthe.</span> <span class="verse"><a name="7">7</a>And whanne thei abiden axynge hym, he reiside hym silf, and seide to hem, He of you that is without synne, first caste a stoon in to hir.</span> <span class="verse"><a name="8">8</a>And eft he bowide hym silf, and wroot in the erthe.</span> <span class="verse"><a name="9">9</a>And thei herynge these thingis, wenten awei oon aftir anothir, and thei bigunnen fro the eldre men; and Jhesus dwelte aloone, and the womman stondynge in the myddil.</span> <span class="verse"><a name="10">10</a>And Jhesus reiside hym silf, and seide to hir, Womman, where ben thei that accusiden thee? no man hath dampned thee.</span> <span class="verse"><a name="11">11</a>Sche seide, No man, Lord. Jhesus seide `to hir, Nethir Y schal dampne thee; go thou, and now aftirward nyle thou synne more.</span> <span class="verse"><a name="12">12</a>Therfor eft Jhesus spak to hem, and seide, Y am the liyt of the world; he that sueth me, walkith not in derknessis, but schal haue the liyt of lijf.</span> <span class="verse"><a name="13">13</a>Therfor the Fariseis seiden, Thou berist witnessyng of thi silf; thi witnessyng is not trewe.</span> <span class="verse"><a name="14">14</a>Jhesus answerde, and seide to hem, And if Y bere witnessyng of my silf, my witnessyng is trewe; for Y woot fro whennus Y cam, and whidur Y go.</span> <span class="verse"><a name="15">15</a>But ye witen not fro whennus Y cam, ne whidur Y go. For ye demen aftir the fleisch, but Y deme no man;</span> <span class="verse"><a name="16">16</a>and if Y deme, my doom is trewe, for Y am not aloone, but Y and the fadir that sente me.</span> <span class="verse"><a name="17">17</a>And in youre lawe it is writun, that the witnessyng of twei men is trewe.</span> <span class="verse"><a name="18">18</a>Y am, that bere witnessyng of my silf, and the fadir that sente me, berith witnessyng of me.</span> <span class="verse"><a name="19">19</a>Therfor thei seiden to hym, Where is thi fadir? Jhesus answeride, Nether ye knowen me, nethir ye knowen my fadir; if ye knewen me, perauenture ye schulden knowe also my fadir.</span> <span class="verse"><a name="20">20</a>Jhesus spak these wordis in the tresorie, techynge in the temple; and no man took hym, for his our cam not yit.</span> <span class="verse"><a name="21">21</a>Therfor eft Jhesus seide to hem, Lo! Y go, and ye schulen seke me, and ye schulen die in youre synne; whidur Y go, ye moun not come.</span> <span class="verse"><a name="22">22</a>Therfor the Jewis seiden, Whether he schal sle hym silf, for he seith, Whidur Y go, ye moun not come?</span> <span class="verse"><a name="23">23</a>And he seide to hem, Ye ben of bynethe, Y am of aboue; ye ben of this world, Y am not of this world.</span> <span class="verse"><a name="24">24</a>Therfor Y seide to you, that ye schulen die in youre synnes; for if ye bileuen not that Y am, ye schulen die in youre synne.</span> <span class="verse"><a name="25">25</a>Therfor thei seiden to hym, Who art thou? Jhesus seide to hem, The bigynnyng, which also speke to you.</span> <span class="verse"><a name="26">26</a>Y haue many thingis to speke, and deme of you, but he that sente me is sothefast; and Y speke in the world these thingis, that Y herde of hym.</span> <span class="verse"><a name="27">27</a>And thei knewen not, that he clepide his fadir God.</span> <span class="verse"><a name="28">28</a>Therfor Jhesus seith to hem, Whanne ye han areisid mannus sone, thanne ye schulen knowe, that Y am, and of my silf Y do no thing; but as my fadir tauyte me, Y speke these thingis.</span> <span class="verse"><a name="29">29</a>And he that sente me is with me, and lefte me not aloone; for Y do euermore tho thingis, that ben plesynge to hym.</span> <span class="verse"><a name="30">30</a>Whanne he spak these thingis, manye bileueden in hym.</span> <span class="verse"><a name="31">31</a>Therfor Jhesus seide to the Jewis, that bileueden in hym, If ye dwellen in my word, verili ye schulen be my disciplis;</span> <span class="verse"><a name="32">32</a>and ye schulen knowe the treuthe, and the treuthe schal make you fre.</span> <span class="verse"><a name="33">33</a>Therfor the Jewis answeriden to hym, We ben the seed of Abraham, and we serueden neuere to man; hou seist thou, That ye schulen be fre?</span> <span class="verse"><a name="34">34</a>Jhesus answeride to hem, Treuli, treuli, Y seie to you, ech man that doith synne, is seruaunt of synne.</span> <span class="verse"><a name="35">35</a>And the seruaunt dwellith not in the hows with outen ende, but the sone dwellith with outen ende.</span> <span class="verse"><a name="36">36</a>Therfor if the sone make you fre, verili ye schulen be fre.</span> <span class="verse"><a name="37">37</a>Y woot that ye ben Abrahams sones, but ye seken to sle me, for my word takith not in you.</span> <span class="verse"><a name="38">38</a>Y speke tho thingis, that Y say at my fadir; and ye doen tho thingis, that ye sayn at youre fadir.</span> <span class="verse"><a name="39">39</a>Thei answerden, and seiden to hym, Abraham is oure fadir. Jhesus seith to hem, If ye ben the sones of Abraham, do ye the werkis of Abraham.</span> <span class="verse"><a name="40">40</a>But now ye seken to sle `me, a man that haue spoken to you treuthe, that Y herde of God; Abraham dide not this thing.</span> <span class="verse"><a name="41">41</a>Ye doen the werkis of youre fadir. Therfor thei seiden to hym, We ben not borun of fornycacioun; we han o fadir, God.</span> <span class="verse"><a name="42">42</a>But Jhesus seith to hem, If God were youre fadir, sotheli ye schulden loue me; for Y passide forth of God, and cam; for nether Y cam of my silf, but he sente me.</span> <span class="verse"><a name="43">43</a>Whi knowen ye not my speche? for ye moun not here my word.</span> <span class="verse"><a name="44">44</a>Ye ben of the fadir, the deuel, and ye wolen do the desyris of youre fadir. He was a mansleere fro the bigynnyng, and he stood not in treuthe; for treuthe is not in hym. Whanne he spekith lesyng, he spekith of his owne; for he is a liere, and fadir of it.</span> <span class="verse"><a name="45">45</a>But for Y seie treuthe, ye bileuen not to me.</span> <span class="verse"><a name="46">46</a>Who of you schal repreue me of synne? if Y sey treuthe, whi bileuen ye not to me?</span> <span class="verse"><a name="47">47</a>He that is of God, herith the wordis of God; therfor ye heren not, for ye ben not of God.</span> <span class="verse"><a name="48">48</a>Therfor the Jewis answeriden, and seiden, Whether we seien not wel, that thou art a Samaritan, and hast a deuel?</span> <span class="verse"><a name="49">49</a>Jhesus answerde, and seide, Y haue not a deuel, but Y onoure my fadir, and ye han vnhonourid me.</span> <span class="verse"><a name="50">50</a>For Y seke not my glorye; there is he, that sekith, and demeth.</span> <span class="verse"><a name="51">51</a>Treuli, treuli, Y seie to you, if ony man kepe my word, he schal not taste deth with outen ende.</span> <span class="verse"><a name="52">52</a>Therfor the Jewis seiden, Now we han knowun, that thou hast a deuel. Abraham is deed, and the prophetis, and thou seist, If ony man kepe my word, he schal not taste deth withouten ende.</span> <span class="verse"><a name="53">53</a>Whether thou art grettere than oure fader Abraham, that is deed, and the prophetis ben deed; whom makist thou thi silf?</span> <span class="verse"><a name="54">54</a>Jhesus answeride, If Y glorifie my silf, my glorie is nouyt; my fadir, is that glorifieth me, whom ye seien, that he is youre God.</span> <span class="verse"><a name="55">55</a>And ye han not knowun hym, but Y haue knowun hym; and if Y seie that Y knowe hym not, Y schal be a liere lich to you; but Y knowe hym, and Y kepe his word.</span> <span class="verse"><a name="56">56</a>Abraham, youre fadir, gladide to se my dai; and he saiy, and ioyede.</span> <span class="verse"><a name="57">57</a>Thanne the Jewis seiden to hym, Thou hast not yit fifti yeer, and hast thou seien Abraham?</span> <span class="verse"><a name="58">58</a>Therfor Jhesus seide to hem, Treuli, treuli, Y seie to you, bifor that Abraham schulde be, Y am.</span> <span class="verse"><a name="59">59</a>Therfor thei token stonys, to caste to hym; but Jhesus hidde hym, and wente out of the temple.</span> </p></div</div></div></body></html>