<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/john/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/john">John</a> &gt <strong>Chapter 17</strong></div><p><span class="verse"><a name="1">1</a>These thingis Jhesus spak, and whanne he hadde cast vp hise iyen in to heuene, he seide, Fadir, the our cometh, clarifie thi sone, that thi sone clarifie thee.</span> <span class="verse"><a name="2">2</a>As thou hast youun to hym power on ech fleisch, that al thing that thou hast youun to hym, he yyue to hem euerlastynge lijf.</span> <span class="verse"><a name="3">3</a>And this is euerlastynge lijf, that thei knowe thee very God aloone, and whom thou hast sent, Jhesu Crist.</span> <span class="verse"><a name="4">4</a>Y haue clarified thee on the erthe, Y haue endid the werk, that thou hast youun to me to do.</span> <span class="verse"><a name="5">5</a>And now, fadir, clarifie thou me at thi silf, with the clerenesse that Y hadde at thee, bifor the world was maad.</span> <span class="verse"><a name="6">6</a>Y haue schewid thi name to tho men, whiche thou hast youun to me of the world; thei weren thine, and thou hast youun hem to me, and thei han kept thi word.</span> <span class="verse"><a name="7">7</a>And now thei han knowun, that alle thingis that thou hast youun to me, ben of thee.</span> <span class="verse"><a name="8">8</a>For the wordis that thou hast youun to me, Y yaf to hem; and thei han takun, and han knowun verili, that Y wente out fro thee; and thei bileueden, that thou sentist me.</span> <span class="verse"><a name="9">9</a>Y preie for hem, Y preye not for the world, but for hem that thou hast youun to me, for thei ben thine.</span> <span class="verse"><a name="10">10</a>And alle my thingis ben thine, and thi thingis ben myne; and Y am clarified in hem.</span> <span class="verse"><a name="11">11</a>And now Y am not in the world, and these ben in the world, and Y come to thee. Hooli fadir, kepe hem in thi name, whiche thou yauest to me, that thei ben oon, as we ben.</span> <span class="verse"><a name="12">12</a>While Y was with hem, Y kepte hem in thi name; thilke that thou yauest to me, Y kepte, and noon of hem perischide, but the sone of perdicioun, that the scripture be fulfillid.</span> <span class="verse"><a name="13">13</a>But now Y come to thee, and Y speke these thingis in the world, that thei haue my ioie fulfillid in hem silf.</span> <span class="verse"><a name="14">14</a>Y yaf to hem thi word, and the world hadde hem in hate; for thei ben not of the world, as Y am not of the world.</span> <span class="verse"><a name="15">15</a>Y preye not, that thou take hem awei fro the world, but that thou kepe hem fro yuel.</span> <span class="verse"><a name="16">16</a>They ben not of the world, as Y am not of the world.</span> <span class="verse"><a name="17">17</a>Halewe thou hem in treuth; thi word is treuthe.</span> <span class="verse"><a name="18">18</a>As thou sentist me in to the world, also Y sente hem `in to the world.</span> <span class="verse"><a name="19">19</a>And Y halewe my silf for hem, that also thei ben halewid in treuthe.</span> <span class="verse"><a name="20">20</a>And Y preye not oneli for hem, but also for hem that schulden bileue in to me bi the word of hem;</span> <span class="verse"><a name="21">21</a>that all ben oon, as thou, fadir, in me, and Y in thee, that also thei in vs be oon; that the world bileue, that thou hast sent me.</span> <span class="verse"><a name="22">22</a>And Y haue youun to hem the clerenesse, that thou hast youun to me, that thei ben oon,</span> <span class="verse"><a name="23">23</a>as we ben oon; Y in hem, and thou in me, that thei be endid in to oon; and that the world knowe, that thou sentist me, and hast loued hem, as thou hast loued also me.</span> <span class="verse"><a name="24">24</a>Fadir, thei whiche thou yauest to me, Y wole that where Y am, that thei be with me, that thei see my clerenesse, that thou hast youun to me; for thou louedist me bifor the makyng of the world.</span> <span class="verse"><a name="25">25</a>Fadir, riytfuli the world knew thee not, but Y knew thee, and these knewen, that thou sentist me.</span> <span class="verse"><a name="26">26</a>And Y haue maad thi name knowun to hem, and schal make knowun; that the loue bi which thou `hast loued me, be in hem, and Y in hem.</span> </p></div</div></div></body></html>