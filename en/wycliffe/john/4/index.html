<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/john/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/john">John</a> &gt <strong>Chapter 4</strong></div><p><span class="verse"><a name="1">1</a>Therfor as Jhesu knew, that the Farisees herden, that Jhesu makith and baptisith mo disciplis than Joon,</span> <span class="verse"><a name="2">2</a>thouy Jhesus baptiside not, but hise disciplis, he lefte Judee,</span> <span class="verse"><a name="3">3</a>and wente ayen in to Galilee.</span> <span class="verse"><a name="4">4</a>And it bihofte hym to passe bi Samarie.</span> <span class="verse"><a name="5">5</a>Therfor Jhesus cam in to a citee of Samarie, that is seid Sicar, bisidis the place, that Jacob yaf to Joseph, his sone.</span> <span class="verse"><a name="6">6</a>And the welle of Jacob was there; and Jhesus was weri of the iourney, and sat thus vpon the welle. And the our was, as it were the sixte.</span> <span class="verse"><a name="7">7</a>And a womman cam fro Samarie, to drawe watir. And Jhesus seith to hir, Yyue me drynk.</span> <span class="verse"><a name="8">8</a>And hise disciplis weren gon in to the citee, to bie mete.</span> <span class="verse"><a name="9">9</a>Therfor thilke womman of Samarie seith to him, Hou thou, `whanne thou art a Jewe, axist of me drynk, that am a womman of Samarie? for Jewis vsiden not to dele with Samaritans.</span> <span class="verse"><a name="10">10</a>Jhesus answerde, and seide to hir, If thou wistist the yifte of God, and who `he is, that seith to thee, Yyue me drynk, thou perauenture woldist haue axid of hym, and he schulde haue youun to thee quyk watir.</span> <span class="verse"><a name="11">11</a>The womman seith to him, Sire, thou hast not where ynne to drawe, and the pit is deep; wherof thanne hast thou quik watir?</span> <span class="verse"><a name="12">12</a>Whethir thou art grettere than oure fadir Jacob, that yaf to vs the pit? and he drank therof, and hise sones, and hise beestis.</span> <span class="verse"><a name="13">13</a>Jhesus answerde, and seide to hir, Eche man that drynkith of this watir, schal thirste efte soone; but he that drynkith of the watir that Y schal yyue hym, schal not thirste with outen ende; but the watir that Y schal yyue hym,</span> <span class="verse"><a name="14">14</a>schal be maad in hym a welle `of watir, spryngynge vp in to euerlastynge lijf.</span> <span class="verse"><a name="15">15</a>The womman seith to hym, Sire, yyue me this watir, that Y thirste not, nether come hidur to drawe.</span> <span class="verse"><a name="16">16</a>Jhesus seith to hir, Go, clepe thin hosebonde, and come hidir.</span> <span class="verse"><a name="17">17</a>The womman answerde, and seide, Y haue noon hosebonde. Jhesus seith to hir, Thou seidist wel, That Y haue noon hosebonde;</span> <span class="verse"><a name="18">18</a>for thou hast hadde fyue hosebondis, and he that thou hast, is not thin hosebonde. This thing thou seidist sotheli.</span> <span class="verse"><a name="19">19</a>The womman seith to hym, Lord, Y se, that thou art a prophete.</span> <span class="verse"><a name="20">20</a>Oure fadris worschipiden in this hil, and ye seien, that at Jerusalem is a place, where it bihoueth to worschipe.</span> <span class="verse"><a name="21">21</a>Jhesus seith to hir, Womman, bileue thou to me, for the our schal come, whanne nether in this hil, nethir in Jerusalem, ye schulen worschipe the fadir.</span> <span class="verse"><a name="22">22</a>Ye worschipen that ye knowen not; we worschipen that that we knowen; for helthe is of the Jewis.</span> <span class="verse"><a name="23">23</a>But the tyme is comun, and now it is, whanne trewe worschiperis schulen worschipe the fadir in spirit and treuthe; for also the fadir sekith suche, that worschipen hym.</span> <span class="verse"><a name="24">24</a>God is a spirit, and it bihoueth hem that worschipen hym, to worschipe in spirit and treuthe.</span> <span class="verse"><a name="25">25</a>The womman seith to hym, Y woot that Messias is comun, that is seid Crist; therfor whanne he cometh, he schal telle vs alle thingis.</span> <span class="verse"><a name="26">26</a>Jhesus seith to hir, Y am he, that spekith with thee.</span> <span class="verse"><a name="27">27</a>And anoon hise disciplis camen, and wondriden, that he spak with the womman; netheles no man seide to hym, What sekist thou, or, What spekist thou with hir?</span> <span class="verse"><a name="28">28</a>Therfor the womman lefte hir watir pot, and wente in to the citee, and seide to tho men,</span> <span class="verse"><a name="29">29</a>Come ye, and se ye a man, that seide to me alle thingis that Y haue don; whether he be Crist?</span> <span class="verse"><a name="30">30</a>And thei wenten out of the citee, and camen to hym.</span> <span class="verse"><a name="31">31</a>In the mene while hise disciplis preieden hym, and seiden, Maistir, ete.</span> <span class="verse"><a name="32">32</a>But he seide to hem, Y haue mete to ete, that ye knowen not.</span> <span class="verse"><a name="33">33</a>Therfor disciplis seiden togidir, Whether ony man hath brouyt him mete to ete?</span> <span class="verse"><a name="34">34</a>Jhesus seith to hem, My mete is, that Y do the wille of hym that sente me, that Y perfourme the werk of hym.</span> <span class="verse"><a name="35">35</a>Whether ye seien not, that yit foure monethis ben, and rype corn cometh? Lo! Y seie to you, lifte vp youre iyen, and se ye the feeldis, for now thei ben white to repe.</span> <span class="verse"><a name="36">36</a>And he that repith takith hire, and gaderith fruyt in to euerlastynge lijf; that bothe he that sowith, and he that repith, haue ioye togidere.</span> <span class="verse"><a name="37">37</a>In this thing is the word trewe, for anothir is that sowith, and anothir that repith.</span> <span class="verse"><a name="38">38</a>Y sente you to repe, that that ye `haue not trauelid; `othere men han trauelid, and ye han entrid `in to her trauels.</span> <span class="verse"><a name="39">39</a>And of that citee many Samaritans bileueden in hym, for the word of the womman, that bare witnessyng, That he seide to me alle thingis that Y haue don.</span> <span class="verse"><a name="40">40</a>Therfor whanne Samaritans camen to hym, thei preieden hym to dwelle there; and he dwelte there twey daies.</span> <span class="verse"><a name="41">41</a>And many mo bileueden for his word,</span> <span class="verse"><a name="42">42</a>and seiden to the womman, That now not for thi speche we bileuen; for we han herd, and we witen, that this is verili the sauyour of the world.</span> <span class="verse"><a name="43">43</a>And aftir twei daies he wente out fro thennus, and wente in to Galilee.</span> <span class="verse"><a name="44">44</a>And he bar witnessyng, that a profete in his owne cuntre hath noon onour.</span> <span class="verse"><a name="45">45</a>Therfor whanne he cam in to Galilee, men of Galilee resseyueden hym, whanne thei hadden seyn alle thingis that he hadde don in Jerusalem in the feeste dai; for also thei hadden comun to the feeste dai.</span> <span class="verse"><a name="46">46</a>Therfor he cam eftsoone in to the Cane of Galile, where he made the watir wiyn. And `a litil kyng was, whos sone was sijk at Cafarnaum.</span> <span class="verse"><a name="47">47</a>Whanne this hadde herd, that Jhesu schulde come fro Judee in to Galilee, he wente to hym, and preiede hym, that he schulde come doun, and heele his sone; for he bigan to die.</span> <span class="verse"><a name="48">48</a>Therfor Jhesus seide to him, But ye se tokenes and grete wondris, ye bileuen not.</span> <span class="verse"><a name="49">49</a>The litil kyng seith to hym, Lord, come doun, bifor that my sone die.</span> <span class="verse"><a name="50">50</a>Jhesus seith to hym, Go, thi sone lyueth. The man bileuede to the word, that Jhesus seide to hym, and he wente.</span> <span class="verse"><a name="51">51</a>And now whanne he cam doun, the seruauntis camen ayens hym, and telden to hym, and seiden, That his sone lyuede.</span> <span class="verse"><a name="52">52</a>And he axide of hem the our, in which he was amendid. And thei seiden to hym, For yistirdai in the seuenthe our the feuer lefte him.</span> <span class="verse"><a name="53">53</a>Therfor the fadir knewe, that thilke our it was, in which Jhesus seide to hym, Thi sone lyueth; and he bileuede, and al his hous.</span> <span class="verse"><a name="54">54</a>Jhesus dide eft this secounde tokene, whanne he cam fro Judee in to Galilee.</span> </p></div</div></div></body></html>