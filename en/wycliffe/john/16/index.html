<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/john/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/john">John</a> &gt <strong>Chapter 16</strong></div><p><span class="verse"><a name="1">1</a>These thingis Y haue spokun to you, that ye be not sclaundrid.</span> <span class="verse"><a name="2">2</a>Thei schulen make you with outen the synagogis, but the our cometh, that ech man that sleeth you, deme that he doith seruyce to God.</span> <span class="verse"><a name="3">3</a>And thei schulen do to you these thingis, for thei han not knowun the fadir, nether me.</span> <span class="verse"><a name="4">4</a>But these thingis Y spak to you, that whanne the our `of hem schal come, ye haue mynde, that Y seide to you.</span> <span class="verse"><a name="5">5</a>Y seide not to you these thingis fro the bigynnyng, for Y was with you. And now Y go to hym that sente me, and no man of you axith me, Whidur `thou goist?</span> <span class="verse"><a name="6">6</a>but for Y haue spokun to you these thingis, heuynesse hath fulfillid youre herte.</span> <span class="verse"><a name="7">7</a>But Y seie to you treuthe, it spedith to you, that Y go; for if Y go not forth, the coumfortour schal not come to you; but if Y go forth, Y schal sende hym to you.</span> <span class="verse"><a name="8">8</a>And whanne he cometh, he schal repreue the world of synne, and of riytwisnesse, and of doom.</span> <span class="verse"><a name="9">9</a>Of synne, for thei han not bileued in me;</span> <span class="verse"><a name="10">10</a>and of riytwisnesse, for Y go to the fadir, and now ye schulen not se me;</span> <span class="verse"><a name="11">11</a>but of doom, for the prince of this world is now demed.</span> <span class="verse"><a name="12">12</a>Yit Y haue many thingis for to seie to you, but ye moun not bere hem now.</span> <span class="verse"><a name="13">13</a>But whanne thilke spirit of treuthe cometh, he schal teche you al trewthe; for he schal not speke of hym silf, but what euer thinges he schal here, he schal speke; and he schal telle to you tho thingis that ben to come.</span> <span class="verse"><a name="14">14</a>He schal clarifie me, for of myne he schal take, and schal telle to you.</span> <span class="verse"><a name="15">15</a>Alle thingis `whiche euer the fadir hath, ben myne; therfor Y seide to you, for of myne he schal take, and schal telle to you.</span> <span class="verse"><a name="16">16</a>A litil, and thanne ye schulen not se me; and eftsoone a litil, and ye schulen se me, for Y go to the fadir.</span> <span class="verse"><a name="17">17</a>Therfor summe of hise disciplis seiden togidere, What is this thing that he seith to vs, A litil, and ye schulen not se me; and eftsoone a litil, and ye schulen se me, for Y go to the fadir?</span> <span class="verse"><a name="18">18</a>Therfor thei seiden, What is this that he seith to vs, A litil? we witen not what he spekith.</span> <span class="verse"><a name="19">19</a>And Jhesus knew, that thei wolden axe hym, and he seide to hem, Of this thing ye seken among you, for Y seide, A litil, and ye schulen not se me; and eftsoone a litil, and ye schulen se me.</span> <span class="verse"><a name="20">20</a>Treuli, treuli, Y seie to you, that ye schulen mourne and wepe, but the world schal haue ioye; and ye schulen be soreuful, but youre sorewe schal turne in to ioye.</span> <span class="verse"><a name="21">21</a>A womman whanne sche berith child, hath heuynesse, for hir tyme is comun; but whanne sche hath borun a sone, now sche thenkith not on the peyne, for ioye, for a man is borun in to the world.</span> <span class="verse"><a name="22">22</a>And therfor ye han now sorew, but eftsoone Y schal se you, and youre herte schal haue ioie, and no man schal take fro you youre ioie.</span> <span class="verse"><a name="23">23</a>And in that day ye schulen not axe me ony thing; treuli, treuli, `Y seie to you, if ye axen the fadir ony thing in my name, he schal yyue to you.</span> <span class="verse"><a name="24">24</a>`Til now ye axiden no thing in my name; `axe ye, `and ye schulen take, that youre ioie be ful.</span> <span class="verse"><a name="25">25</a>Y haue spokun to you these thingis in prouerbis; the our cometh, whanne now Y schal not speke to you in prouerbis, but opynli of my fadir Y schal telle to you.</span> <span class="verse"><a name="26">26</a>In that dai ye schulen axe in my name; and Y seie not to you, that Y schal preye the fadir of you;</span> <span class="verse"><a name="27">27</a>for the fadir hym silf loueth you, for ye han loued me, and han bileued, that Y wente out fro God.</span> <span class="verse"><a name="28">28</a>Y wente out fro the fadir, and Y cam in to the world; eftsoone Y leeue the world, and Y go to the fadir.</span> <span class="verse"><a name="29">29</a>Hise disciplis seiden to hym, Lo! now thou spekist opynli, and thou seist no prouerbe.</span> <span class="verse"><a name="30">30</a>Now we witen, that thou wost alle thingis; and it is not nede to thee, that ony man axe thee. In this thing we bileuen, that thou wentist out fro God.</span> <span class="verse"><a name="31">31</a>Jhesus answeride to hem, Now ye bileuen.</span> <span class="verse"><a name="32">32</a>Lo! the our cometh, and now it cometh, that ye be disparplid, ech in to hise owne thingis, and that ye leeue me aloone; and Y am not aloone, for the fadir is with me.</span> <span class="verse"><a name="33">33</a>These thingis Y haue spokun to you, that ye haue pees in me; in the world ye schulen haue disese, but trust ye, Y haue ouercomun the world.</span> </p></div</div></div></body></html>