<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/john/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/john">John</a> &gt <strong>Chapter 14</strong></div><p><span class="verse"><a name="1">1</a>Be not youre herte afraied, ne drede it; ye bileuen in God, and bileue ye in me.</span> <span class="verse"><a name="2">2</a>In the hous of my fadir ben many dwellyngis; if ony thing lesse, Y hadde seid to you, for Y go to make redi to you a place.</span> <span class="verse"><a name="3">3</a>And if Y go, and make redi to you a place, eftsoones Y come, and Y schal take you to my silf, that where Y am, ye be.</span> <span class="verse"><a name="4">4</a>And whidur Y go, ye witen, and ye witen the weie.</span> <span class="verse"><a name="5">5</a>Thomas seith to hym, Lord, we witen not whidur thou goist, and hou moun we wite the weie?</span> <span class="verse"><a name="6">6</a>Jhesus seith to hym, Y am weie, treuthe, and lijf; no man cometh to the fadir, but bi me.</span> <span class="verse"><a name="7">7</a>If ye hadden knowe me, sotheli ye hadden knowe also my fadir; and aftirward ye schulen knowe hym, and ye han seyn hym.</span> <span class="verse"><a name="8">8</a>Filip seith to hym, Lord, schewe to vs the fadir, and it suffisith to vs.</span> <span class="verse"><a name="9">9</a>Jhesus seith to hym, So long tyme Y am with you, and `han ye not knowun me? Filip, he that seeth me, seeth also the fadir. Hou seist thou, schewe to vs the fadir?</span> <span class="verse"><a name="10">10</a>Bileuest thou not, that Y am in the fadir, and the fadir is in me? The wordis that Y speke to you, Y speke not of my silf; but the fadir hym silf dwellynge in me, doith the werkis.</span> <span class="verse"><a name="11">11</a>Bileue ye not, that Y am in the fadir, and the fadir is in me?</span> <span class="verse"><a name="12">12</a>Ellis bileue ye for thilke werkis. Treuli, treuli, Y seie to you, if a man bileueth in me, also he schal do the werkis that Y do; and he schal do grettere werkis than these, for Y go to the fadir.</span> <span class="verse"><a name="13">13</a>And what euere thing ye axen the fadir in my name, Y schal do this thing, that the fadir be glorified in the sone.</span> <span class="verse"><a name="14">14</a>If ye axen ony thing in my name, Y schal do it.</span> <span class="verse"><a name="15">15</a>If ye louen me, kepe ye my comaundementis.</span> <span class="verse"><a name="16">16</a>And Y schal preye the fadir, and he schal yyue to you another coumfortour,</span> <span class="verse"><a name="17">17</a>the spirit of treuthe, to dwelle with you with outen ende; which spirit the world may not take, for it seeth hym not, nether knowith hym. But ye schulen knowe hym, for he schal dwelle with you, and he schal be in you.</span> <span class="verse"><a name="18">18</a>Y schal not leeue you fadirles, Y schal come to you.</span> <span class="verse"><a name="19">19</a>Yit a litil, and the world seeth not now me; but ye schulen se me, for Y lyue, and ye schulen lyue.</span> <span class="verse"><a name="20">20</a>In that dai ye schulen knowe, that Y am in my fadir, and ye in me, and Y in you.</span> <span class="verse"><a name="21">21</a>He that hath my comaundementis, and kepith hem, he it is that loueth me; and he that loueth me, schal be loued of my fadir, and Y schal loue hym, and Y schal schewe to hym my silf.</span> <span class="verse"><a name="22">22</a>Judas seith to hym, not he of Scarioth, Lord, what is don, that thou schalt schewe thi silf to vs, and not to the world?</span> <span class="verse"><a name="23">23</a>Jhesus answerde, and seide `to hym, If ony man loueth me, he schal kepe my word; and my fadir schal loue hym, and we schulen come to hym, and we schulen dwelle with hym.</span> <span class="verse"><a name="24">24</a>He that loueth me not, kepith not my wordis; and the word which ye han herd, is not myn, but the fadris, that sente me.</span> <span class="verse"><a name="25">25</a>These thingis Y haue spokun to you, dwellynge among you; but thilke Hooli Goost,</span> <span class="verse"><a name="26">26</a>the coumfortour, whom the fadir schal sende in my name, he schal teche you alle thingis, `and schal schewe to you alle thingis, what euere thingis Y schal seie to you.</span> <span class="verse"><a name="27">27</a>Pees Y leeue to you, my pees Y yyue to you; not as the world yyueth, Y yiue to you; be not youre herte affrayed, ne drede it.</span> <span class="verse"><a name="28">28</a>Ye han herd, that Y seide to you, Y go, and come to you. If ye loueden me, forsothe ye schulden haue ioye, for Y go to the fadir, for the fadir is grettere than Y.</span> <span class="verse"><a name="29">29</a>And now Y haue seid to you, bifor that it be don, that whanne it is don, ye bileuen.</span> <span class="verse"><a name="30">30</a>Now Y schal not speke many thingis with you; for the prince of this world cometh, and hath not in me ony thing.</span> <span class="verse"><a name="31">31</a>But that the world knowe, that Y loue the fadir; and as the fadir yaf a comaundement to me, so Y do. `Rise ye, go we hennus.</span> </p></div</div></div></body></html>