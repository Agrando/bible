<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/john/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/john">John</a> &gt <strong>Chapter 10</strong></div><p><span class="verse"><a name="1">1</a>Treuli, treuli, Y seie to you, he that cometh not in by the dore in to the foold of scheep, but stieth bi another weie, is a nyyt theef and a dai theef.</span> <span class="verse"><a name="2">2</a>But he that entrith bi the dore, is the scheepherde of the scheep.</span> <span class="verse"><a name="3">3</a>To this the porter openeth, and the scheep heren his vois, and he clepith his owne scheep bi name, and ledith hem out.</span> <span class="verse"><a name="4">4</a>And whanne he hath don out his owne scheep, he goith bifor hem, and the scheep suen hym; for thei knowun his vois.</span> <span class="verse"><a name="5">5</a>But thei suen not an alien, but fleen from hym; for thei han not knowun the vois of aliens.</span> <span class="verse"><a name="6">6</a>Jhesus seide to hem this prouerbe; but thei knewen not what he spak to hem.</span> <span class="verse"><a name="7">7</a>Therfor Jhesus seide to hem eftsoone, Treuli, treuli, Y seie to you, that Y am the dore of the scheep.</span> <span class="verse"><a name="8">8</a>As many as han come, weren nyyt theues and day theues, but the scheep herden not hem.</span> <span class="verse"><a name="9">9</a>Y am the dore. If ony man schal entre bi me, he schal be sauyd; and he schal go ynne, and schal go out, and he schal fynde lesewis.</span> <span class="verse"><a name="10">10</a>A nyyt theef cometh not, but that he stele, sle, and leese; and Y cam, that thei han lijf, and haue more plenteousli.</span> <span class="verse"><a name="11">11</a>I am a good scheepherde; a good scheepherde yyueth his lijf for hise scheep.</span> <span class="verse"><a name="12">12</a>But an hirid hyne, and that is not the scheepherde, whos ben not the scheep his owne, seeth a wolf comynge, and he leeueth the scheep, and fleeth; and the wolf rauyschith, and disparplith the scheep.</span> <span class="verse"><a name="13">13</a>And the hirid hyne fleeth, for he is an hirid hyne, and it parteyneth not to hym of the scheep.</span> <span class="verse"><a name="14">14</a>Y am a good scheepherde, and Y knowe my scheep, and my scheep knowen me.</span> <span class="verse"><a name="15">15</a>As the fadir hath knowun me, Y knowe the fadir; and Y putte my lijf for my scheep.</span> <span class="verse"><a name="16">16</a>Y haue othere scheep, that ben not of this foolde, and it bihoueth me to brynge hem togidir, and thei schulen here my vois; and it schal be maad o foolde and o scheepherde.</span> <span class="verse"><a name="17">17</a>Therfor the fadir loueth me, for Y putte my lijf, that eftsoone Y take it.</span> <span class="verse"><a name="18">18</a>No man takith it fro me, but Y putte it of my silf. Y haue power to putte it, and Y haue power to take it ayen. This maundement Y haue takun of my fadir.</span> <span class="verse"><a name="19">19</a>Eft dissencioun was maad among the Jewis for these wordis.</span> <span class="verse"><a name="20">20</a>And many of hem seiden, He hath a deuel, and maddith; what heren ye hym?</span> <span class="verse"><a name="21">21</a>Othere men seiden, These wordis ben not of a man that hath a feend. Whether the deuel may opene the iyen of blynde men?</span> <span class="verse"><a name="22">22</a>But the feestis of halewyng of the temple weren maad in Jerusalem, and it was wyntir.</span> <span class="verse"><a name="23">23</a>And Jhesus walkide in the temple, in the porche of Salomon.</span> <span class="verse"><a name="24">24</a>Therfor the Jewis camen aboute hym, and seiden to hym, Hou long takist thou awei oure soule? if thou art Crist, seie thou to vs opynli.</span> <span class="verse"><a name="25">25</a>Jhesus answerde to hem, Y speke to you, and ye bileuen not; the werkis that Y do in the name of my fadir, beren witnessyng of me.</span> <span class="verse"><a name="26">26</a>But ye bileuen not, for ye ben not of my scheep.</span> <span class="verse"><a name="27">27</a>My scheep heren my vois, and Y knowe hem, and thei suen me.</span> <span class="verse"><a name="28">28</a>And Y yyue to hem euerelastynge lijf, and thei schulen not perische with outen ende, and noon schal rauysche hem fro myn hoond.</span> <span class="verse"><a name="29">29</a>That thing that my fadir yaf to me, is more than alle thingis; and no man may rauysche fro my fadris hoond.</span> <span class="verse"><a name="30">30</a>Y and the fadir ben oon.</span> <span class="verse"><a name="31">31</a>The Jewis token vp stoonys, to stoone hym.</span> <span class="verse"><a name="32">32</a>Jhesus answerde to hem, Y haue schewide to you many good werkis of my fadir, for which werk of hem stonen ye me?</span> <span class="verse"><a name="33">33</a>The Jewis answerden to hym, We stoonen thee not of good werk, but of blasfemye, and for thou, sithen thou art a man, makist thi silf God.</span> <span class="verse"><a name="34">34</a>Jhesus answerde to hem, Whether it is not writun in youre lawe, That Y seide, Ye ben goddis?</span> <span class="verse"><a name="35">35</a>Yf he seide that thei weren goddis, to whiche the word of God was maad, and scripture may not be vndon,</span> <span class="verse"><a name="36">36</a>thilke that the fadir hath halewid, and hath sent in to the world, ye seien, That `thou blasfemest, for Y seide, Y am Goddis sone?</span> <span class="verse"><a name="37">37</a>Yf Y do not the werkis of my fadir, nyle ye bileue to me;</span> <span class="verse"><a name="38">38</a>but if Y do, thouy ye wolen not bileue to me, bileue ye to the werkis; that ye knowe and bileue, that the fadir is in me, and Y in the fadir.</span> <span class="verse"><a name="39">39</a>Therfor thei souyten to take hym, and he wente out of her hondis.</span> <span class="verse"><a name="40">40</a>And he wente eftsoone ouer Jordan, in to that place where Joon was firste baptisynge, and he dwelte there.</span> <span class="verse"><a name="41">41</a>And manye camen to hym, and seiden, For Joon dide no myracle;</span> <span class="verse"><a name="42">42</a>and alle thingis what euer Joon seide of this, weren sothe. And many bileueden in hym.</span> </p></div</div></div></body></html>