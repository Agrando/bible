<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/john/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/john">John</a> &gt <strong>Chapter 6</strong></div><p><span class="verse"><a name="1">1</a>Aftir these thingis Jhesus wente ouere the see of Galilee, that is Tiberias.</span> <span class="verse"><a name="2">2</a>And a greet multitude suede hym; for thei sayn the tokenes, that he dide on hem that weren sijke.</span> <span class="verse"><a name="3">3</a>Therfor Jhesus wente in to an hil, and sat there with hise disciplis.</span> <span class="verse"><a name="4">4</a>And the paske was ful niy, a feeste dai of the Jewis.</span> <span class="verse"><a name="5">5</a>Therfor whanne Jhesus hadde lift vp hise iyen, and hadde seyn, that a greet multitude cam to hym, he seith to Filip, Wherof schulen we bie looues, that these men ete?</span> <span class="verse"><a name="6">6</a>But he seide this thing, temptynge hym; for he wiste what he was to do.</span> <span class="verse"><a name="7">7</a>Filip answerde to hym, The looues of tweyn hundrid pans sufficen not to hem, that ech man take a litil what.</span> <span class="verse"><a name="8">8</a>Oon of hise disciplis, Andrew, the brothir of Symount Petre,</span> <span class="verse"><a name="9">9</a>seith to him, A child is here, that hath fyue barli looues and twei fischis; but what ben these among so manye?</span> <span class="verse"><a name="10">10</a>Therfor Jhesus seith, Make ye hem sitte to the mete. And there was myche hey in the place. And so men saten to the mete, as `fyue thousynde in noumbre.</span> <span class="verse"><a name="11">11</a>And Jhesus took fyue looues, and whanne he hadde do thankyngis, he departide to men that saten to the mete, and also of the fischis, as myche as thei wolden.</span> <span class="verse"><a name="12">12</a>And whanne thei weren fillid, he seide to hise disciplis, Gadir ye the relifs that ben left, that thei perischen not.</span> <span class="verse"><a name="13">13</a>And so thei gadriden, and filliden twelue cofyns of relif of the fyue barli looues and twei fischis, that lefte to hem that hadden etun.</span> <span class="verse"><a name="14">14</a>Therfor tho men, whanne thei hadden seyn the signe that he hadde don, seiden, For this is verili the profete, that is to come in to the world.</span> <span class="verse"><a name="15">15</a>And whanne Jhesus hadde knowun, that thei weren to come to take hym, and make hym kyng, he fleiy `aloone eft in to an hille.</span> <span class="verse"><a name="16">16</a>And whanne euentid was comun, his disciplis wenten doun to the see.</span> <span class="verse"><a name="17">17</a>And thei wenten vp in to a boot, and thei camen ouer the see in to Cafarnaum. And derknessis weren maad thanne, and Jhesus was not come to hem.</span> <span class="verse"><a name="18">18</a>And for a greet wynde blew, the see roos vp.</span> <span class="verse"><a name="19">19</a>Therfor whanne thei hadden rowid as fyue and twenti furlongis or thretti, thei seen Jhesus walkynge on the see, and to be neiy the boot; and thei dredden.</span> <span class="verse"><a name="20">20</a>And he seide to hem, Y am; nyle ye drede.</span> <span class="verse"><a name="21">21</a>Therfor thei wolden take hym in to the boot, and anoon the boot was at the loond, to which thei wenten.</span> <span class="verse"><a name="22">22</a>On `the tother dai the puple, that stood ouer the see, say, that ther was noon other boot there but oon, and that Jhesu entride not with hise disciplis in to the boot, but hise disciplis aloone wenten.</span> <span class="verse"><a name="23">23</a>But othere bootis camen fro Tiberias bisidis the place, where thei hadden eetun breed, and diden thankyngis to God.</span> <span class="verse"><a name="24">24</a>Therfor whanne the puple hadde seyn, that Jhesu was not there, nether hise disciplis, thei wenten vp in to bootis, and camen to Cafarnaum, sekynge Jhesu.</span> <span class="verse"><a name="25">25</a>And whanne thei hadden foundun hym ouer the see, thei seiden to hym, Rabi, hou come thou hidur?</span> <span class="verse"><a name="26">26</a>Jhesus answerde to hem, and seide, Treuli, treuli, Y seie to you, ye seken me, not for ye sayn the myraclis, but for ye eten of looues, and weren fillid.</span> <span class="verse"><a name="27">27</a>Worche ye not mete that perischith, but that dwellith in to euerlastynge lijf, which mete mannys sone schal yyue to you; for God the fadir hath markid hym.</span> <span class="verse"><a name="28">28</a>Therfor thei seiden to hym, What schulen we do, that we worche the werkis of God?</span> <span class="verse"><a name="29">29</a>Jhesus answerde, and seide to hem, This is the werk of God, that ye bileue to hym, whom he sente.</span> <span class="verse"><a name="30">30</a>Therfor thei seiden to hym, What tokene thanne doist thou, that we seen, and bileue to thee? what worchist thou?</span> <span class="verse"><a name="31">31</a>Oure fadris eeten manna in desert, as it is writun, He yaf to hem breed fro heuene to ete.</span> <span class="verse"><a name="32">32</a>Therfor Jhesus seith to hem, Treuli, treuli, Y seie to you, Moyses yaf you not breed fro heuene, but my fadir yyueth you veri breed fro heuene;</span> <span class="verse"><a name="33">33</a>for it is very breed that cometh doun fro heuene, and yyueth lijf to the world.</span> <span class="verse"><a name="34">34</a>Therfor thei seiden to hym, Lord, euere yyue vs this breed.</span> <span class="verse"><a name="35">35</a>And Jhesus seide to hem, Y am breed of lijf; he that cometh to me, schal not hungur; he that bileueth in me, schal neuere thirste.</span> <span class="verse"><a name="36">36</a>But Y seid to you, that ye han seyn me, and ye bileueden not.</span> <span class="verse"><a name="37">37</a>Al thing, that the fadir yyueth to me, schal come to me; and Y schal not caste hym out, that cometh to me.</span> <span class="verse"><a name="38">38</a>For Y cam doun fro heuene, not that Y do my wille, but the wille of hym that sente me.</span> <span class="verse"><a name="39">39</a>And this is the wille of the fadir that sente me, that al thing that the fadir yaf me, Y leese not of it, but ayen reise it in the laste dai.</span> <span class="verse"><a name="40">40</a>And this is the wille of my fadir that sente me, that ech man that seeth the sone, and bileueth in hym, haue euerlastynge lijf; and Y schal ayen reyse hym in the laste dai.</span> <span class="verse"><a name="41">41</a>Therfor Jewis grutchiden of hym, for he hadde seid, Y am breed that cam doun fro heuene.</span> <span class="verse"><a name="42">42</a>And thei seiden, Whether this is not Jhesus, the sone of Joseph, whos fadir and modir we han knowun. Hou thanne seith this, That Y cam doun fro heuene?</span> <span class="verse"><a name="43">43</a>Therfor Jhesus answerde, and seide to hem, Nyle ye grutche togidere.</span> <span class="verse"><a name="44">44</a>No man may come to me, but if the fadir that sente me, drawe hym; and Y schal ayen reise hym in the laste dai. It is writun in prophetis,</span> <span class="verse"><a name="45">45</a>And alle men schulen be able for to be tauyt `of God. Ech man that herde of the fadir, and hath lerned, cometh to me.</span> <span class="verse"><a name="46">46</a>Not for ony man hath sey the fadir, but this that is of God, hath sey the fadir.</span> <span class="verse"><a name="47">47</a>Sotheli, sotheli, Y seie to you, he that bileueth in me, hath euerlastynge lijf.</span> <span class="verse"><a name="48">48</a>Y am breed of lijf.</span> <span class="verse"><a name="49">49</a>Youre fadris eeten manna in desert, and ben deed.</span> <span class="verse"><a name="50">50</a>This is breed comynge doun fro heuene, that if ony man ete therof, he die not.</span> <span class="verse"><a name="51">51</a>Y am lyuynge breed, that cam doun fro heuene.</span> <span class="verse"><a name="52">52</a>If ony man ete of this breed, he schal lyue withouten ende. And the breed that Y schal yyue, is my fleisch for the lijf of the world.</span> <span class="verse"><a name="53">53</a>Therfor the Jewis chidden togidere, and seiden, Hou may this yyue to vs his fleisch to ete?</span> <span class="verse"><a name="54">54</a>Therfor Jhesus seith to hem, Treuli, treuli, Y seie to you, but ye eten the fleisch of mannus sone, and drenken his blood, ye schulen not haue lijf in you.</span> <span class="verse"><a name="55">55</a>He that etith my fleisch, and drynkith my blood, hath euerlastynge lijf, and Y schal ayen reise hym in the laste dai.</span> <span class="verse"><a name="56">56</a>For my fleisch is veri mete, and my blood is very drynk.</span> <span class="verse"><a name="57">57</a>He that etith my fleisch, and drynkith my blood, dwellith in me, and Y in hym.</span> <span class="verse"><a name="58">58</a>As my fadir lyuynge sente me, and Y lyue for the fadir, and he that etith me, he schal lyue for me.</span> <span class="verse"><a name="59">59</a>This is breed, that cam doun fro heuene. Not as youre fadris eten manna, and ben deed; he that etith this breed, schal lyue withouten ende.</span> <span class="verse"><a name="60">60</a>He seide these thingis in the synagoge, techynge in Cafarnaum.</span> <span class="verse"><a name="61">61</a>Therfor many of hise disciplis herynge, seiden, This word is hard, who may here it?</span> <span class="verse"><a name="62">62</a>But Jhesus witynge at hym silf, that hise disciplis grutchiden of this thing, seide to hem, This thing sclaundrith you?</span> <span class="verse"><a name="63">63</a>Therfor if ye seen mannus sone stiynge, where he was bifor?</span> <span class="verse"><a name="64">64</a>It is the spirit that quykeneth, the fleisch profitith no thing; the wordis that Y haue spokun to you, ben spirit and lijf.</span> <span class="verse"><a name="65">65</a>But ther ben summe of you that bileuen not. For Jhesus wiste fro the bigynnynge, which weren bileuynge, and who was to bitraye hym.</span> <span class="verse"><a name="66">66</a>And he seide, Therfor Y seide to you, that no man may come to me, but it were youun to hym of my fadir.</span> <span class="verse"><a name="67">67</a>Fro this tyme many of hise disciplis wenten abak, and wenten not now with hym.</span> <span class="verse"><a name="68">68</a>Therfor Jhesus seide to the twelue, Whether ye wolen also go awei?</span> <span class="verse"><a name="69">69</a>And Symount Petre answeride to hym, Lord, to whom schulen we gon? Thou hast wordis of euerlastynge lijf;</span> <span class="verse"><a name="70">70</a>and we bileuen, and han knowun, that thou art Crist, the sone of God.</span> <span class="verse"><a name="71">71</a>Therfor Jhesus answerde to hem, Whether Y chees not you twelue, and oon of you is a feend?</span> <span class="verse"><a name="72">72</a>And he seide this of Judas of Symount Scarioth, for this was to bitraye hym, whanne he was oon of the twelue.</span> </p></div</div></div></body></html>