<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/john/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/john">John</a> &gt <strong>Chapter 9</strong></div><p><span class="verse"><a name="1">1</a>And Jhesus passynge, seiy a man blynd fro the birthe.</span> <span class="verse"><a name="2">2</a>And hise disciplis axiden hym, Maistir, what synnede this man, or hise eldris, that he schulde be borun blynd?</span> <span class="verse"><a name="3">3</a>Jhesus answeride, Nether this man synnede, nether hise eldris; but that the werkis of God be schewid in hym.</span> <span class="verse"><a name="4">4</a>It bihoueth me to worche the werkis of hym that sente me, as longe as the dai is; the nyyt schal come, whanne no man may worche.</span> <span class="verse"><a name="5">5</a>As longe as Y am in the world, Y am the liyt of the world.</span> <span class="verse"><a name="6">6</a>Whanne he hadde seid these thingis, he spette in to the erthe, and made cley of the spotil, and anoyntide the cley on hise iyen,</span> <span class="verse"><a name="7">7</a>and seide to hym, Go, and be thou waisschun in the watir of Siloe, that is to seie, Sent. Thanne he wente, and waisschide, and cam seynge.</span> <span class="verse"><a name="8">8</a>And so neiyboris, and thei that hadden seyn him bifor, for he was a beggere, seiden, Whether this is not he, that sat, and beggide?</span> <span class="verse"><a name="9">9</a>Othere men seiden, That this it is; othere men seyden, Nai, but he is lijc hym.</span> <span class="verse"><a name="10">10</a>But he seide, That Y am. Therfor thei seiden to hym, Hou ben thin iyen openyd?</span> <span class="verse"><a name="11">11</a>He answerde, Thilke man, that is seid Jhesus, made clei, and anoyntide myn iyen, and seide to me, Go thou to the watre of Siloe, and wassche; and Y wente, and wasschide, and say.</span> <span class="verse"><a name="12">12</a>And thei seiden to hym, Where is he? He seide, Y woot not.</span> <span class="verse"><a name="13">13</a>Thei leden hym that was blynd to the Farisees.</span> <span class="verse"><a name="14">14</a>And it was sabat, whanne Jhesus made cley, and openyde hise iyen.</span> <span class="verse"><a name="15">15</a>Eft the Farisees axiden hym, hou he hadde seyn. And he seide to hem, He leide to me cley on the iyen; and Y wasschide, and Y se.</span> <span class="verse"><a name="16">16</a>Therfor summe of the Fariseis seiden, This man is not of God, that kepith not the sabat. Othere men seiden, Hou may a synful man do these signes. And strijf was among hem.</span> <span class="verse"><a name="17">17</a>Therfor thei seien eftsoone to the blynd man, What seist thou of hym, that openyde thin iyen? And he seide, That he is a prophete.</span> <span class="verse"><a name="18">18</a>Therfor Jewis bileueden not of hym, that he was blynd, and hadde seyn, til thei clepiden his fadir and modir, that hadde seyn.</span> <span class="verse"><a name="19">19</a>And thei axiden hem, and seiden, Is this youre sone, which ye seien was borun blynd? hou thanne seeth he now?</span> <span class="verse"><a name="20">20</a>His fadir and modir answeriden to hem, and seiden, We witen, that this is oure sone, and that he was borun blynd;</span> <span class="verse"><a name="21">21</a>but hou he seeth now, we witen neuer, or who openyde hise iyen, we witen nere; axe ye hym, he hath age, speke he of hym silf.</span> <span class="verse"><a name="22">22</a>His fader and modir seiden these thingis, for thei dredden the Jewis; for thanne the Jewis hadden conspirid, that if ony man knoulechide hym Crist, he schulde be don out of the synagoge.</span> <span class="verse"><a name="23">23</a>Therfor his fadir and modir seiden, That he hath age, axe ye hym.</span> <span class="verse"><a name="24">24</a>Therfor eftsoone thei clepiden the man, that was blynd, and seiden to hym, Yyue thou glorie to God; we witen, that this man is a synnere.</span> <span class="verse"><a name="25">25</a>Thanne he seide, If he is a synnere, Y woot neuer; o thing Y woot, that whanne Y was blynd, now Y se.</span> <span class="verse"><a name="26">26</a>Therfor thei seiden to hym, What dide he to thee? hou openyde he thin iyen?</span> <span class="verse"><a name="27">27</a>He answerde to hem, Y seide to you now, and ye herden; what wolen ye eftsoone here? whether ye wolen be maad hise discyplis?</span> <span class="verse"><a name="28">28</a>Therfor thei cursiden hym, and seiden, Be thou his disciple; we ben disciplis of Moises.</span> <span class="verse"><a name="29">29</a>We witen, that God spak to Moises; but we knowen not this, of whennus he is.</span> <span class="verse"><a name="30">30</a>Thilke man answeride, and seide to hem, For in this is a wondurful thing, that ye witen not, of whennus he is, and he hath openyd myn iyen.</span> <span class="verse"><a name="31">31</a>And we witen, that God herith not synful men, but if ony `man is worschypere of God, and doith his wille, he herith hym.</span> <span class="verse"><a name="32">32</a>Fro the world it is not herd, that ony man openyde the iyen of a blynd borun man; but this were of God,</span> <span class="verse"><a name="33">33</a>he myyt not do ony thing.</span> <span class="verse"><a name="34">34</a>Thei answeriden, and seiden to hym, Thou art al borun in synnes, and techist thou vs? And thei putten hym out.</span> <span class="verse"><a name="35">35</a>Jhesus herd, that thei hadden putte hym out; and whanne he hadde founde hym, he seide to hym, Bileuest thou in the sone of God?</span> <span class="verse"><a name="36">36</a>He answerde, and seide, Lord, who is he, that Y bileue in hym?</span> <span class="verse"><a name="37">37</a>And Jhesus seide to hym, And thou hast seyn him, and he it is, that spekith with thee.</span> <span class="verse"><a name="38">38</a>And he seide, Lord, Y byleue. And he felle doun, and worschipide hym.</span> <span class="verse"><a name="39">39</a>Therfore Jhesus seide to hym, Y cam in to this world, `in to doom, that thei that seen not, see, and thei that seen, be maad blynde.</span> <span class="verse"><a name="40">40</a>And summe of the Faryseis herden, that weren with hym, and thei seiden to hym, Whether we ben blynde?</span> <span class="verse"><a name="41">41</a>Jhesus seide to hem, If ye weren blynde, ye schulden not haue synne; but now ye seien, That we seen, youre synne dwellith stille.</span> </p></div</div></div></body></html>