<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/john/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/john">John</a> &gt <strong>Chapter 3</strong></div><p><span class="verse"><a name="1">1</a>And there was a man of the Farisees, Nychodeme bi name, a prince of the Jewis.</span> <span class="verse"><a name="2">2</a>And he cam to Jhesu bi niyt, and seide to hym, Rabi, we witen, that thou art comun fro God maister; for no man may do these signes, that thou doist, but God be with hym.</span> <span class="verse"><a name="3">3</a>Jhesus answerde, and seide to hym, Treuli, treuli, Y seie to thee, but a man be borun ayen, he may not se the kyngdom of God.</span> <span class="verse"><a name="4">4</a>Nychodeme seide to hym, Hou may a man be borun, whanne he is eeld? whether he may entre ayen in to his modris wombe, and be borun ayen?</span> <span class="verse"><a name="5">5</a>Jhesus answeride, Treuli, treuli, Y seie to thee, but a man be borun ayen of watir, and of the Hooli Goost, he may not entre in to the kyngdom of God.</span> <span class="verse"><a name="6">6</a>`That that is borun of the fleisch, is fleisch; and `that that is borun of spirit, is spirit.</span> <span class="verse"><a name="7">7</a>Wondre thou not, for Y seide to thee, It bihoueth you to be borun ayen.</span> <span class="verse"><a name="8">8</a>The spirit brethith where he wole, and thou herist his vois, but thou wost not, fro whennus he cometh, ne whidir he goith; so is ech man that is borun of the spirit.</span> <span class="verse"><a name="9">9</a>Nychodeme answeride, and seide to hym, Hou moun these thingis be don?</span> <span class="verse"><a name="10">10</a>Jhesus answeride, and seide to hym, Thou art a maister in Israel, and knowist not these thingis?</span> <span class="verse"><a name="11">11</a>Treuli, treuli, Y seie to thee, for we speken that that we witen, and we witnessen that that we han seyn, and ye taken not oure witnessyng.</span> <span class="verse"><a name="12">12</a>If Y haue seid to you ertheli thingis, and ye bileuen not, hou if Y seie to you heueneli thingis, schulen ye bileue?</span> <span class="verse"><a name="13">13</a>And no man stieth in to heuene, but he that cam doun fro heuene, mannys sone that is in heuene.</span> <span class="verse"><a name="14">14</a>And as Moises areride a serpent in desert, so it bihoueth mannys sone to be reisid,</span> <span class="verse"><a name="15">15</a>that ech man that bileueth in hym, perische not, but haue euerlastynge lijf.</span> <span class="verse"><a name="16">16</a>For God louede so the world, that he yaf his `oon bigetun sone, that ech man that bileueth in him perische not, but haue euerlastynge lijf.</span> <span class="verse"><a name="17">17</a>For God sente not his sone in to the world, that he iuge the world, but that the world be saued bi him.</span> <span class="verse"><a name="18">18</a>He that bileueth in hym, is not demed; but he that bileueth not, is now demed, for he bileueth not in the name of the `oon bigetun sone of God.</span> <span class="verse"><a name="19">19</a>And this is the dom, for liyt cam in to the world, and men loueden more derknessis than liyt; for her werkes weren yuele.</span> <span class="verse"><a name="20">20</a>For ech man that doith yuele, hatith the liyt; and he cometh not to the liyt, that hise werkis be not repreued.</span> <span class="verse"><a name="21">21</a>But he that doith treuthe, cometh to the liyt, that hise werkis be schewid, that thei ben don in God.</span> <span class="verse"><a name="22">22</a>Aftir these thingis Jhesus cam, and hise disciplis, in to the loond of Judee, and there he dwellide with hem, and baptiside.</span> <span class="verse"><a name="23">23</a>And Joon was baptisinge in Ennon, bisidis Salym, for many watris weren there; and thei camen, and weren baptisid.</span> <span class="verse"><a name="24">24</a>And Joon was not yit sent in to prisoun.</span> <span class="verse"><a name="25">25</a>Therfor a questioun was maad of Jonys disciplis with the Jewis, of the purificacioun.</span> <span class="verse"><a name="26">26</a>And thei camen to Joon, and seiden `to hym, Maister, he that was with thee biyonde Jordan, to whom thou hast borun witnessyng, lo! he baptisith, and alle men comen to hym.</span> <span class="verse"><a name="27">27</a>Joon answerde, and seide, A man may not take ony thing, but it be youun to hym fro heuene.</span> <span class="verse"><a name="28">28</a>Ye you silf beren witnessyng to me, that Y seide, Y am not Crist, but that Y am sent bifore hym.</span> <span class="verse"><a name="29">29</a>He that hath a wijf, is the hosebonde; but the freend of the spouse that stondith, and herith hym, ioieth with ioye, for the vois of the spouse. Therfor in this thing my ioye is fulfillid.</span> <span class="verse"><a name="30">30</a>It bihoueth hym to wexe, but me to be maad lesse.</span> <span class="verse"><a name="31">31</a>He that cam from aboue, is aboue alle; he that is of the erthe, spekith of the erthe; he that cometh from heuene, is aboue alle.</span> <span class="verse"><a name="32">32</a>And he witnessith that thing that he hath seie, and herde, and no man takith his witnessing.</span> <span class="verse"><a name="33">33</a>But he that takith his witnessyng, hath confermyd that God is sothefast.</span> <span class="verse"><a name="34">34</a>But he whom God hath sent, spekith the wordis of God; for not to mesure God yyueth the spirit.</span> <span class="verse"><a name="35">35</a>The fadir loueth the sone, and he hath youun alle thingis in his hoond.</span> <span class="verse"><a name="36">36</a>He that bileueth in the sone, hath euerlastynge lijf; but he that is vnbileueful to the sone, schal not se euerlastynge lijf, but the wraththe of God dwellith on hym.</span> </p></div</div></div></body></html>