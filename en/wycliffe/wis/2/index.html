<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/wis/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/wis">Wisdom</a> &gt <strong>Chapter 2</strong></div><p><span class="verse"><a name="1">1</a>Forsothe wickid men seiden, thenkynge anentis hem silf not riytfuli, The tyme of oure lijf is litil, and with anoye; no refreisching is in the ende of a man, and noon is, that is knowun, that turnede ayen fro hellis.</span> <span class="verse"><a name="2">2</a>For we weren borun of nouyt, and aftir this tyme we schulen be, as if we hadden not be; forwhi smoke is blowun out in oure nose thirlis, and a word of sparcle to stire oure herte.</span> <span class="verse"><a name="3">3</a>For oure bodi schal be quenchid aische, and the spirit schal be scaterid abrood as soft eir; and oure lijf schal passe as the step of a cloude, and it schal be departid as a myst, which is dryuun awey of the beemys of the sunne, and is greued of the heete therof.</span> <span class="verse"><a name="4">4</a>And oure name schal take foryeting bi tyme; and no man schal haue mynde of oure werkis.</span> <span class="verse"><a name="5">5</a>Forwhi oure tyme is the passyng of a schadewe, and no turnyng ayen of oure ende is; for it is aseelid, and no man turneth ayen.</span> <span class="verse"><a name="6">6</a>Therfor come ye, and vse we the goodis that ben, and vse we a creature, as in yongthe, swiftli.</span> <span class="verse"><a name="7">7</a>Fille we vs with preciouse wyn and oynementis; and the flour of tyme passe not vs.</span> <span class="verse"><a name="8">8</a>Corowne we vs with roosis, bifor that tho welewen; no medewe be, `bi which oure letcherie passe not.</span> <span class="verse"><a name="9">9</a>No man of vs be with out part of oure letcherie; euery where leeue we the signes of gladnesse; for this is oure part, and this is oure eritage.</span> <span class="verse"><a name="10">10</a>Oppresse we a pore iust man, and spare we not a widewe, nether reuerence we hoor heeris of an old man of myche tyme.</span> <span class="verse"><a name="11">11</a>But oure strengthe be the lawe of riytfulnesse; forwhi that that is feble, is foundun vnprofitable.</span> <span class="verse"><a name="12">12</a>Therfor disseyue we a iust man, for he is vnprofitable to vs, and he is contrarie to oure werkis; and he vpbreidith to vs the synnes of lawe, and he defameth on vs the synnes of oure techyng.</span> <span class="verse"><a name="13">13</a>He biheetith that he hath the kunnyng of God, and he nemeth hym silf the sone of God.</span> <span class="verse"><a name="14">14</a>He is maad to us in to schewyng of oure thouytis.</span> <span class="verse"><a name="15">15</a>He is greuouse to vs, yhe, to se; forwhi his lyf is vnlijk to other men, and hise weies ben chaungid.</span> <span class="verse"><a name="16">16</a>We ben gessid of hym to be triffleris, and he absteyneth hym silf fro oure weies, as fro vnclenessis; and he bifore settith the laste thingis of iust men, and he hath glorie, that he hath God a fadir.</span> <span class="verse"><a name="17">17</a>Therfor se we, if hise wordis ben trewe; and asaie we, what thingis schulen come to hym; and we schulen wite, what schulen be the laste thingis of hym.</span> <span class="verse"><a name="18">18</a>For if he is the very sone of God, he schal vp take hym, and schal delyuere hym fro the hondis of hem that ben contrarie.</span> <span class="verse"><a name="19">19</a>Axe we hym bi dispisyng and turment, that we knowe his reuerence, and that we preue his pacience.</span> <span class="verse"><a name="20">20</a>Bi fouleste deth condempne we hym; for whi biholdyng schal be of hise wordis.</span> <span class="verse"><a name="21">21</a>Thei thouyten these thingis, and thei erriden; for whi her malice blyndide hem.</span> <span class="verse"><a name="22">22</a>And thei knewen not the sacramentis of God, nethir thei hopiden the meede of riytfulnesse, nether thei demyden the onour of hooli soulis.</span> <span class="verse"><a name="23">23</a>For whi God made man vnable to be distried, and God made man to the ymage of his licnesse.</span> <span class="verse"><a name="24">24</a>But bi enuye of the deuel deth entride in to the world;</span> <span class="verse"><a name="25">25</a>for sothe thei suen hym, that ben of his part.</span> </p></div</div></div></body></html>