<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/wis/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/wis">Wisdom</a> &gt <strong>Chapter 7</strong></div><p><span class="verse"><a name="1">1</a>Forsothe and Y am a deedli man, lijk men, and of erthli kynde of hym that was maad first, and in the wombe of the modir Y was fourmed fleische.</span> <span class="verse"><a name="2">2</a>In the time of ten monethis Y was cruddid togidere in blood, of the seed of man, and bi acordynge delit of sleep.</span> <span class="verse"><a name="3">3</a>And Y was borun, and took comyn eir, and in lijk maner Y felle doun in to the erthe maad; and Y wepynge sente out the firste vois, lijk alle men.</span> <span class="verse"><a name="4">4</a>Y was nurschid in wrappyngis, and in greet bisynesses;</span> <span class="verse"><a name="5">5</a>for whi no man of kyngis hadde othere bigynnyng of birthe.</span> <span class="verse"><a name="6">6</a>Therfor oon entryng to lijf is to alle men, and lijk goyng out.</span> <span class="verse"><a name="7">7</a>Herfor Y desiride, and wit was youun to me; and Y inwardli clepide, and the spirit of wisdom cam in to me.</span> <span class="verse"><a name="8">8</a>And Y settide wisdom bifore rewmes, and seetis; and Y seide, that richessis ben nouyt in comparisoun therof,</span> <span class="verse"><a name="9">9</a>and Y comparisonede not a preciouse stoon to it; forwhi al gold in comparisoun therof is a litil grauel, and siluer schal be arettid as cley in the siyt therof.</span> <span class="verse"><a name="10">10</a>Y louyde wisdom more than helthe and fairnesse; and Y purposide to haue it for liyt, for the liyt therof may not be quenchid.</span> <span class="verse"><a name="11">11</a>Forsothe alle goodis camen togidere to me with it; and vnnoumbrable oneste is by the werkys therof.</span> <span class="verse"><a name="12">12</a>And Y was glad in alle thingis; for this wisdom yede bifore me, and Y knew not, for it is the modir of alle goodis.</span> <span class="verse"><a name="13">13</a>Which wisdom Y lernyde with out feynyng, and Y comyne without enuye; and Y hide not the oneste therof.</span> <span class="verse"><a name="14">14</a>For it is tresour with out noumbre to men, and thei, that vsiden that tresour, weren maad parceneris of Goddis frenschip, and weren preisid for the yiftis of kunnyng.</span> <span class="verse"><a name="15">15</a>Forsothe God yaf to me to seie of sentence, and to bifore take worthi thingis of these thingis that ben youun to me; for he is the ledere of wisdom, and amendere of wise men.</span> <span class="verse"><a name="16">16</a>For whi bothe we, and oure wordis, and al wisdom, and lernyng of kunnyng of werkis ben in his hond.</span> <span class="verse"><a name="17">17</a>Forsothe he yaf to me the veri kunnyng of these thingis that ben, that Y knowe the disposicioun of the world, and the vertues of elementis;</span> <span class="verse"><a name="18">18</a>the bigynnyng, and the endyng, and the myddil of tymes; the chaungyngis of whilis, and the endyngis of tymes; the chaungyngis of maneres, and departyngis of tymes; the coursis of the yeer,</span> <span class="verse"><a name="19">19</a>and the disposiciouns of sterris;</span> <span class="verse"><a name="20">20</a>the kyndis of beestis, and the wraththis of wielde beestis; the strengthe of wyndis, and the thouytis of men; the differences of trees, and the vertues of rootis.</span> <span class="verse"><a name="21">21</a>And Y lernede what euer thingis ben hid and vnpurueyed; for whi wisdom, the crafti maker of alle thingis, tauyte me.</span> <span class="verse"><a name="22">22</a>For in that wisdom vnmaad is the spirit of vndurstonding, hooli, many fold, oon aloone, sutil, temperat, wijs, mouable, vndefoulid, certeyn, swete, louynge a good dede, which spirit forbedith no thing to do wel;</span> <span class="verse"><a name="23">23</a>curteis, benynge, stable, sikur, hauynge al vertu, biholdynge alle thingis, and which takith alle spiritis able to vndurstonde, and he is clene, and sutil.</span> <span class="verse"><a name="24">24</a>For whi wisdom is more mouable than alle mouable thingis; forsothe it stretchith forth euery where, for his clennesse.</span> <span class="verse"><a name="25">25</a>For it is a brething of Goddis vertu, and it is sum cleene comyngforth of the clerenesse of Almiyti God;</span> <span class="verse"><a name="26">26</a>and therfor no defoulid thing renneth in to it. For it is briytnesse of euerlastynge liyt, and it is a myrrour with out wem of Goddis maieste, and it is an ymage of his goodnesse.</span> <span class="verse"><a name="27">27</a>And whanne it is oon, it may alle thingis; and it dwellith in it silf, and renulith alle thingis, and bi naciouns it berith ouer it silf in to hooli soulis; it makith the frendis of God and profetis.</span> <span class="verse"><a name="28">28</a>For God loueth no man, no but hym that dwellith with wisdom.</span> <span class="verse"><a name="29">29</a>Forwhi this wisdom is fairere than the sunne, and is aboue al the disposicioun of sterris; wisdom comparisound to liyt, is foundun the formere.</span> <span class="verse"><a name="30">30</a>Forwhi niyt cometh aftir that liyt; but wysdom ouercometh malice.</span> </p></div</div></div></body></html>