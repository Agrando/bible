<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/wis/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/wis">Wisdom</a> &gt <strong>Chapter 14</strong></div><p><span class="verse"><a name="1">1</a>Eft an other man thenkynge to seile in schip, and bigynnynge to make iournei thorouy ferse wawis, inwardli clepith a tre frelere than the tre that berith hym.</span> <span class="verse"><a name="2">2</a>For whi couetise to gete money foond that idol; and a crafti man made it bi his wisdom.</span> <span class="verse"><a name="3">3</a>But thou, fadir, gouernest bi puruyaunce, for thou yauest weie in the see, and a most stidfast path among wawis;</span> <span class="verse"><a name="4">4</a>schewynge that thou art miyti to make hool of alle thingis, yhe, if a man goith to the see with out schip;</span> <span class="verse"><a name="5">5</a>but that the werkis of thi wisdom schulden not be voide, for this thing men bitaken her lyues, yhe, to a litil tre, and thei passen the see, and ben delyuered bi a schip.</span> <span class="verse"><a name="6">6</a>But at the bigynnyng, whanne proude giauntis perischiden, the hope of the world fledde to a schip, and sente efte seed of birthe to the world, which was gouerned bi thin hond.</span> <span class="verse"><a name="7">7</a>For whi blessid is the tree, bi which riytfulnesse was maad.</span> <span class="verse"><a name="8">8</a>But the idol which is maad bi hond is cursid, bothe it, and he that made it, for sotheli he wrouyte grete trespas; sotheli that idol, whanne it was freel, was nemyd God.</span> <span class="verse"><a name="9">9</a>Forsothe in lijk maner the wickid man and his wickidnesse ben hateful to God.</span> <span class="verse"><a name="10">10</a>For whi that that is maad schal suffre turmentis, with hym that made it.</span> <span class="verse"><a name="11">11</a>For this thing and to the idols of naciouns schal not be biholdyng; for the creaturis of God ben maad in to hatrede, and in to temptacioun to the soule of men, and in to a trappe to the feet of vnwise men.</span> <span class="verse"><a name="12">12</a>For the bigynnyng of fornycacioun is the sekyng out of idols, and the fynding of tho idols is the corrupcioun of lijf.</span> <span class="verse"><a name="13">13</a>Forsothe tho weren not at the bigynnyng, nethir tho schulen be with out ende.</span> <span class="verse"><a name="14">14</a>For whi the voidnesse of men foond these idols in to the world; and therfor the ende of tho is foundun schort.</span> <span class="verse"><a name="15">15</a>For whi the fadir makinge sorewe with bittir morenyng, made soone to hym an ymage of the sone `that was rauyschid; and bigan to worschipe hym now as a god, that was deed thanne as a man; and he ordeynede hooli thingis and sacrifices among hise seruauntis.</span> <span class="verse"><a name="16">16</a>Aftirward in tyme comynge bitwixe, whanne the wickid custom was strong, this errour was kept as a lawe, and ymagis weren worschipid bi lordschip of tirauntis.</span> <span class="verse"><a name="17">17</a>The figure of hem was brouyt fro fer, whiche the men miyten not onoure in opyn, for thei weren fer; and thei maden an opyn ymage of the kyng, whom thei wolden onoure; that bi her bisynesse thei schulden worschipe hym as present, that was absent.</span> <span class="verse"><a name="18">18</a>Forsothe the noble diligence of a crafti man brouyte in also hem, that knewen not, to the worschipyng of thes kyngis.</span> <span class="verse"><a name="19">19</a>For he willynge more to plese that kyng, that took hym, trauelide perfitli bi his craft, to make a licnesse in to betere.</span> <span class="verse"><a name="20">20</a>Sotheli the multitude of men, disseyued bi the fairnesse of werk, gessiden hym now a god, that was onourid as a man bifore that tyme.</span> <span class="verse"><a name="21">21</a>And this was the disseit of mannys lijf; for whi men seruynge greetli, ethir to affeccioun, ethir to kyngis, puttiden to stoonys and trees the name that mai not be comynyd.</span> <span class="verse"><a name="22">22</a>And it suffiside not, that thei erriden aboute the kunnyng of God; but also thei lyuynge in greet batel of vnkunnyng, clepen so many and so grete yuels pees.</span> <span class="verse"><a name="23">23</a>For ethir thei sleynge her sones in sacrifice, ethir makynge derk sacrifices, ethir hauynge wakyngis ful of woodnesse,</span> <span class="verse"><a name="24">24</a>kepen now nether cleene lijf, nether cleene weddyngis; but also o man sleeth another man bi enuye, ethir doynge auowtrie makith sory his neiybore.</span> <span class="verse"><a name="25">25</a>And alle thingis ben medlid togidere, blood, mansleyng, thefte, and feynyng, corrupcioun, vnfeithfulnesse, disturblyng, and forsweryng,</span> <span class="verse"><a name="26">26</a>noise, foryetyng of goodis of the Lord, defoulyng of soulis, chaungyng of birthe, vnstidfastnesse of weddyngis, vnordeyning of letcherie and of vnchastite.</span> <span class="verse"><a name="27">27</a>For whi the worschipyng of cursid idols is the cause, and the bigynnyng, and the ende of al yuel.</span> <span class="verse"><a name="28">28</a>For whi ethir thei wexen woode, while thei ben glad; ether certis thei profecien false thingis, ethir thei lyuen vniustli, ethir thei forsweren soone.</span> <span class="verse"><a name="29">29</a>For the while thei tristen in idols, that ben with out soule, thei sweren yuele, and hopen not, that thei schulen be anoyed.</span> <span class="verse"><a name="30">30</a>Therfor euer eithir schulen come to hem worthili; for thei demeden yuele of God, and yauen tent to idols, and thei sworen vniustli in an idol, and thei dispisiden riytfulnesse.</span> <span class="verse"><a name="31">31</a>For whi an ooth is not vertu, but the peyne of synneris goith forth euere, in to the breking of iust thingis.</span> </p></div</div></div></body></html>