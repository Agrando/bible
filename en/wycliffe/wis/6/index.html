<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/wis/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/wis">Wisdom</a> &gt <strong>Chapter 6</strong></div><p><span class="verse"><a name="1">1</a>Wisdom is beter than strengthis, and a prudent man doith more than a strong man.</span> <span class="verse"><a name="2">2</a>Therfor, ye kyngis, here, and vndurstonde; and ye iugis of the coostis of erthe, lerne.</span> <span class="verse"><a name="3">3</a>Ye that holden togidere multitudis, and plesen you in the cumpenyes of naciouns, yyue eeris;</span> <span class="verse"><a name="4">4</a>forwhi power is youun of the Lord to you, and vertu is youun of the hiyeste, that schal axe youre werkis, and schal serche thouytis.</span> <span class="verse"><a name="5">5</a>For whanne ye weren mynystris of his rewme, ye demeden not riytfuli, nether ye kepten the lawe of riytfulnesse, nether ye yeden bi the wille of God.</span> <span class="verse"><a name="6">6</a>Hidousli and soone he schal appere to you; forwhi hardeste doom schal be maad in hem, that ben souereyns.</span> <span class="verse"><a name="7">7</a>Forsothe merci is grauntid to a litil man; but miyti men schulen suffre turmentis miytili.</span> <span class="verse"><a name="8">8</a>For the Lord, which is lord of alle thingis, schal not withdrawe the persoone of ony man, nether he schal drede the greetnesse of ony man; for he made the litil man and the greet man, and charge is to hym euenli of alle men.</span> <span class="verse"><a name="9">9</a>But strongere turment neiyeth to strongere men.</span> <span class="verse"><a name="10">10</a>Therfor, ye kyngis, these my wordis ben to you, that ye lerne wisdom, and that ye falle not doun.</span> <span class="verse"><a name="11">11</a>For thei that kepen riytfulnesse, schulen be deemed riytfuli; and thei, that lernen iust thingis, schulen fynde, what thei schulen answere.</span> <span class="verse"><a name="12">12</a>Therfor coueite ye my wordis, and loue ye tho; and ye schulen haue techyng.</span> <span class="verse"><a name="13">13</a>Wisdom is cleer, and that schal neuer fade; and it is seyn liytli of hem that louen it, and it is foundun of hem that seken it.</span> <span class="verse"><a name="14">14</a>It bifore ocupieth hem that coueyten it, that it schewe it silf the formere to hem.</span> <span class="verse"><a name="15">15</a>He that wakith bi liyt to it, schal not trauele; forsothe he schal fynde it sittynge nyy hise yatis.</span> <span class="verse"><a name="16">16</a>Therfor to thenke on wisdom is parfit wit, and he that wakith for it, schal soone be sikir.</span> <span class="verse"><a name="17">17</a>For whi it goith aboute, and sekith men worthi to it; and in her weies it schal schewe it silf gladli to hem, and in al puruyaunce it schal meete hem.</span> <span class="verse"><a name="18">18</a>For whi the bigynnyng of wisdom is the verieste coueytise of lernyng.</span> <span class="verse"><a name="19">19</a>Therfor the bisynesse of lernyng is loue; and loue is the kepyng of lawis therof. Sotheli the kepyng of lawis is perfeccioun of vncorrupcioun;</span> <span class="verse"><a name="20">20</a>forsothe vncorrupcioun makith to be next to God.</span> <span class="verse"><a name="21">21</a>Therfor the coueitise of wisdom schal brynge to euerlastynge rewme.</span> <span class="verse"><a name="22">22</a>Therfor if ye, kyngis of the puple, deliten in seetis, and in kyngis yerdis, `ether regaltees, loue ye wisdom, that ye regne with outen ende.</span> <span class="verse"><a name="23">23</a>Alle ye, that ben souereyns to puplis, loue the liyt of wisdom.</span> <span class="verse"><a name="24">24</a>Sotheli what is wisdom, and hou it is maad, Y schal telle; and Y schal not hide fro you the sacramentis of God; but fro the bigynnyng of birthe Y schal seke, and Y schal sette in to the liyt the kunnyng therof, and Y schal not passe treuthe.</span> <span class="verse"><a name="25">25</a>And Y schal not haue weye with enuye wexynge rotun; for siche a man schal not be parcener of wisdom.</span> <span class="verse"><a name="26">26</a>Forsothe the multitude of wise men is the helthe of the world; and a wijs kyng is the stablischyng of the puple.</span> <span class="verse"><a name="27">27</a>Therfor take ye techyng bi my wordis, and it schal profite to you.</span> </p></div</div></div></body></html>