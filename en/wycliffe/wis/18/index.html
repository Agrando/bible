<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/wis/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/wis">Wisdom</a> &gt <strong>Chapter 18</strong></div><p><span class="verse"><a name="1">1</a>But ful greet liyt was to thin hooli seruauntis, and sotheli enemyes herden the vois of hem, but thei sien not the figure, ethir schap; and for also thei suffriden not bi the same thingis, thei magnefieden thee.</span> <span class="verse"><a name="2">2</a>And for thei weren hirt bifore, thei diden thankyngis to thee, for thei weren not hirt; and that difference schulde be bitwixe hem and Egipcians, thei axiden thee, God.</span> <span class="verse"><a name="3">3</a>For which thing thei hadden a brennynge piler of fier, the ledere of vnknowun weie; and thou yauest the sunne, with out hirtyng of good herbore.</span> <span class="verse"><a name="4">4</a>Forsothe thei weren worthi to wante liyt, and to suffre the prisoun of derknessis, whiche helden thi sones enclosid; bi whiche sones the vncorrupt lijt of lawe bigan to be youun to the world.</span> <span class="verse"><a name="5">5</a>Whanne thei thouyten to sle the yonge children of iust men; and whanne o sone was put forth, and delyuered, thou tokist awei the multitude of sones, for the ledyng ouer of hem, and thou lostist hem togidere in strong watir.</span> <span class="verse"><a name="6">6</a>Forsothe thilke nyyt was knowun bifore of oure fadris, that thei witynge verili to whiche othis thei bileuyden, schulden be more paciente.</span> <span class="verse"><a name="7">7</a>Forsothe helthe of iust men was resseyued verili of thi puple, `and also distriyng of vniust men.</span> <span class="verse"><a name="8">8</a>For as thou hirtidist oure aduersaries, so thou excitidist also vs, and magnefiedist vs.</span> <span class="verse"><a name="9">9</a>For whi iust children of goode men maden sacrifice priueli, and disposiden the lawe of riytfulnesse in to acordyng; thei disposiden iust men to resseyue goodis and yuels in lijk maner, and sungen heriyngis to the fadir of alle men.</span> <span class="verse"><a name="10">10</a>But vnsemeli vois of enemyes sownede, and wepeful weilyng of biweperis of yonge children was herd.</span> <span class="verse"><a name="11">11</a>Forsothe the seruaunt was turmentid bi lijk peyne with the lord; and a man of the puple suffride thingis lijk the kyng.</span> <span class="verse"><a name="12">12</a>Therfor in lijk maner alle men bi o name of deth hadden deed men vnnoumbrable, for nether quyke men suffiseden to birie; for whi the nacioun of hem, that was clerere than othere, was destried in o moment.</span> <span class="verse"><a name="13">13</a>Forsothe of alle Egipcians men not bileuynge for benefices, bihiyten hem thanne to be Goddis puple, whanne the distriyng of the firste gendryd thingis was first.</span> <span class="verse"><a name="14">14</a>Forsothe whanne alle thingis helden restful silence, and the nyyt hadde the myddil weie in his cours,</span> <span class="verse"><a name="15">15</a>Lord, thi word almyyti comynge swiftli fro heuene, cam fro the kyngis seetis;</span> <span class="verse"><a name="16">16</a>a scharp swerd berynge thi comaundement not feyned, cam forth, ouercomere in to the myddil of the lond of destriyng; and it stood, and fillide alle thingis with deeth, and it stood in erthe, and stretchide forth til to heuene.</span> <span class="verse"><a name="17">17</a>Thanne anoon the siytis of yuel dremes disturbliden hem, and dredis not hopid camen aboue.</span> <span class="verse"><a name="18">18</a>And another man cast forth half quyk in an other place, schewide for what cause of deth he diede.</span> <span class="verse"><a name="19">19</a>For whi siytis that disturbliden hem, bifore warneden these thingis, that thei schulden perische not vnwityngli, why thei suffriden yuels.</span> <span class="verse"><a name="20">20</a>Forsothe temptacioun of deth touchide thanne also iust men, and mouyng togidere of multitude was maad in desert; but thin ire dwellide not longe.</span> <span class="verse"><a name="21">21</a>For a man without pleynt hastide to biseche for puplis, and he brouyte forth preier the scheld of his seruyce, and he aleggide preier bi encence, and ayen stood ire; and he settide an ende to the nede, and schewide that he was thi seruaunt.</span> <span class="verse"><a name="22">22</a>Forsothe he ouercam cumpenyes, not bi vertu of bodi, nether bi armure of power; but he remembride the othis, and the testament of fadris, and bi word he made hym suget, that trauelide hym silf.</span> <span class="verse"><a name="23">23</a>For whanne deed men fellen doun bi heepis, ech on other, he stood bitwixe `deed men and lyuynge, and kittide awei the feersnesse of brennyng, and departide that weie, that ledde to quyke men.</span> <span class="verse"><a name="24">24</a>For whi al the world was in the cloth lastynge to the heelis, which he hadde; and the grete thingis of fadris weren grauun in foure ordris of stoonys; and, Lord, thi magnyficence was writun in the diademe of his heed.</span> <span class="verse"><a name="25">25</a>Forsothe he that distriede, yaf stide to these thingis, and dredde these thingis; for whi the temptacioun aloone was sufficient to ire.</span> </p></div</div></div></body></html>