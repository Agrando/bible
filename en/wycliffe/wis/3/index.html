<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/wis/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/wis">Wisdom</a> &gt <strong>Chapter 3</strong></div><p><span class="verse"><a name="1">1</a>Forsothe the soulis of iust men ben in the hond of God; and the turment of deth schal not touche hem.</span> <span class="verse"><a name="2">2</a>Thei semyden to the iyen of vnwise men to die; and turment was demed the outgoyng of hem.</span> <span class="verse"><a name="3">3</a>And fro iust weie thei yeden in to distriyng, and that that is of vs the weie of distriyng; but thei ben in pees.</span> <span class="verse"><a name="4">4</a>Thouy thei sufriden turmentis bifore men, the hope of hem is ful of vndeedlynesse.</span> <span class="verse"><a name="5">5</a>Thei weren trauelid in a fewe thingis, and thei schulen be disposid wel in many thingis; for whi God asaiede hem, and foond hem worthi to hym silf.</span> <span class="verse"><a name="6">6</a>He preuede hem as gold in a furneis, and he took hem as the offryng of brent sacrifice; and the biholdyng of hem schal be in tyme of yelding.</span> <span class="verse"><a name="7">7</a>Iust men schulen schyne, and schulen renne aboute as sparclis in a place of rehed.</span> <span class="verse"><a name="8">8</a>Thei schulen deme naciouns, and schulen be lordis of puplis; and the Lord of hem schal regne with outen ende.</span> <span class="verse"><a name="9">9</a>Thei that trusten on hym, schulen vnderstonde treuthe; and feithful men in loue schulen assente to hym; for whi yifte and pees is to hise chosun men.</span> <span class="verse"><a name="10">10</a>But wickid men, bi tho thingis that thei thouyten, schulen haue punyschyng; whiche dispisiden iust thing, and yeden awei fro the Lord.</span> <span class="verse"><a name="11">11</a>For he that castith awei wisdom and lore, is cursid; and the hope of wickid men is voide, and her trauels ben without fruyt, and her werkis ben vnhabitable, and vnprofitable.</span> <span class="verse"><a name="12">12</a>The wymmen of hem ben vnwitti, and the sones of hem ben ful weiward.</span> <span class="verse"><a name="13">13</a>The creature of hem is cursid; for whi a womman bareyn and vndefoulid is blessid, that `knew not bed in trespas; sche schal haue fruyt in the biholdyng of holy soulis.</span> <span class="verse"><a name="14">14</a>And a man vnmyyti to gendre is blessid, that `wrouyte not wickidnesse bi hise hondis, nether thouyte moost weiward thingis ayens the Lord; for whi a chosun yifte of feith schal be youun to hym, and a most acceptable eritage in the temple of God.</span> <span class="verse"><a name="15">15</a>For whi the fruyt of good trauels is gloriouse, and the roote of wisdom that fallith not doun.</span> <span class="verse"><a name="16">16</a>But the sones of avowtreris schulen be in distriyng, and the seed of a wickid bed schal be destried.</span> <span class="verse"><a name="17">17</a>And sotheli thouy thei schulen be of long lijf, thei schulen be arettid in to nouyt; and the laste eelde of hem schal be withouten onour.</span> <span class="verse"><a name="18">18</a>And if thei ben deed swiftliere, thei schulen not haue hope, nether alowyng in the dai of knowyng.</span> <span class="verse"><a name="19">19</a>Forsothe wickide naciouns ben of hard ending.</span> </p></div</div></div></body></html>