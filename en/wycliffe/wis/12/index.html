<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/wis/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/wis">Wisdom</a> &gt <strong>Chapter 12</strong></div><p><span class="verse"><a name="1">1</a>Lord, hou good, and hou swete is thi Spirit in alle thingis;</span> <span class="verse"><a name="2">2</a>and therfor thou chastisist bi partis these men that erren; and thou monestist; of whiche thingis thei synnen, and thou spekist to hem, that whanne thei han forsake malice, thei bileue in thee, Lord.</span> <span class="verse"><a name="3">3</a>For thou woldist leese thilke elde dwelleris of thin hooli lond, whiche thou wlatidist;</span> <span class="verse"><a name="4">4</a>for thei diden werkis hateful to thee, bi medicynes, and vniust sacrifices;</span> <span class="verse"><a name="5">5</a>and the slears of her sones, with out merci, and eteris of entrailis of men,</span> <span class="verse"><a name="6">6</a>and deuowreris of blood; and bi the hondis of oure fadris thou woldist leese fro thi myddil sacrament fadris and modris, autours of soulis vnhelpid;</span> <span class="verse"><a name="7">7</a>that oure fadris schulden take the worthi pilgrymage of Goddis children, which is to thee the derewortheste lond of alle.</span> <span class="verse"><a name="8">8</a>But also thou sparidist these as men, and thou sentist waspis, the bifore goeris of thin oost, that tho schulden destrie hem litil and litil.</span> <span class="verse"><a name="9">9</a>Not for thou were vnmyyti to make wickid men suget to iust men in batel;</span> <span class="verse"><a name="10">10</a>but thou demydist bi partis, and yauest place to penaunce, and wistist, that the nacioun of hem was weiward, and her malice was kyndli, and that her thouyt myyte not be chaungid with outen ende.</span> <span class="verse"><a name="11">11</a>For it was a cursid seed at the bigynnyng. And thou not dredynge ony man, yauest foryyuenesse to the synnes of hem.</span> <span class="verse"><a name="12">12</a>For whi who schal seie to thee, What hast thou do? ether who schal stonde ayens thi doom? ethir who schal come in thi siyt, to be auengere of wickid men? ether who schal arette to thee, if naciouns perischen, whiche thou madist?</span> <span class="verse"><a name="13">13</a>For whi noon other than thou is God, to whom is charge of alle thingis, that thou schewe, that thou demest doom not vniustli.</span> <span class="verse"><a name="14">14</a>Nether king nether tiraunt in thi siyt schulen enquere of these men, whiche thou hast lost.</span> <span class="verse"><a name="15">15</a>Therfor sithen thou art iust, thou disposist iustli alle thingis; also, fadir, thou condempnest hym, that owith not to be punyschid, and thou gessist hym a straunger fro thi vertu.</span> <span class="verse"><a name="16">16</a>For whi thi vertu is the bigynnyng of riytfulnesse; and for this, that thou art lord of alle men, thou makist thee to spare alle men.</span> <span class="verse"><a name="17">17</a>For thou, that art not bileued to be perfit in vertu, schewist vertu; and thou ledist ouer these men, that knowen not thee, in hardynesse.</span> <span class="verse"><a name="18">18</a>But thou, lord of vertu, demest with pesiblenesse, and disposist vs with greet reuerence; for it is suget to thee to mow, whanne thou wolt.</span> <span class="verse"><a name="19">19</a>Forsothe thou hast tauyt thi puple bi siche werkis, that it bihoueth a iuge to be iust, and benygne; and thou madist thi sones of good hope, for thou demest, and yyuest place to penaunce in synnes.</span> <span class="verse"><a name="20">20</a>For if thou turmentidist the enemyes of thi seruauntis, and men due to deth with so greet perseyuyng, and delyueridist, and yauest tyme and place, bi which thei myyten be chaungid fro malice;</span> <span class="verse"><a name="21">21</a>with hou greet diligence demest thou thi sones, to whos fadris thou yauest othis and couenauntis of good biheestis?</span> <span class="verse"><a name="22">22</a>Therfor whanne thou yyuest chastisyng to vs, thou betist many fold oure enemyes, that we demynge thenke thi goodnesse; and whanne it is demyd of vs, that we hope thi merci.</span> <span class="verse"><a name="23">23</a>Wherfor and to hem, that lyueden vnwiseli, and vniustli in her lijf, thou yauest souereyn turmentis, bi these thingis whiche thei worschipiden.</span> <span class="verse"><a name="24">24</a>For thei erriden ful longe in the weie of errour, and gessiden goddis these thingis that ben superflu in beestis, and lyueden bi custom of yonge children vnwitti.</span> <span class="verse"><a name="25">25</a>For this thing thou yauest doom, in to scorn, as to children vnwitti;</span> <span class="verse"><a name="26">26</a>but thei, that weren not amendid bi scornyngis and blamyngis, feeliden the worthi doom of God.</span> <span class="verse"><a name="27">27</a>For thei baren heuyli in these thingis, whiche thei suffriden, in whiche thingis thei suffrynge hadden indignacioun; thei seynge hym, whom thei denyeden sum tyme hem to knowe, knewen hym veri God, bi these thingis whiche thei gessiden goddis among hem, whanne tho weren destried; for which thing and the ende of her condempnacioun schal come on hem.</span> </p></div</div></div></body></html>