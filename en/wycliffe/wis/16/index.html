<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/wis/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/wis">Wisdom</a> &gt <strong>Chapter 16</strong></div><p><span class="verse"><a name="1">1</a>For these thingis, and thingis lijk these, thei suffriden turmentis worthili, and thei weren destried bi multitude of beestis.</span> <span class="verse"><a name="2">2</a>For whiche turmentis thou disposidist wel thi puple, to whiche thou yauest coueitise of her delityng a new sauour, makynge redi mete to hem a curlew.</span> <span class="verse"><a name="3">3</a>That sotheli thei coueitynge mete, weren turned awei, yhe, fro nedeful coueityng, for tho thingis that weren schewid, and sent to hem; but these men maad pore in schort tyme, tastiden newe mete.</span> <span class="verse"><a name="4">4</a>For sotheli it bihofte perischyng to come on hem with outen excusyng, vsynge tirauntri; but to schewe oneli to these Ebries, hou her enemyes weren destried.</span> <span class="verse"><a name="5">5</a>Forsothe whanne the feers ire of beestis cam on hem, thei weren destried bi the bityngis of weiward serpentis.</span> <span class="verse"><a name="6">6</a>But, Lord, thin ire dwellide not with outen ende; but thei weren troblid in schort time to amendyng, and hadden a signe of helthe, to remembryng of the comaundement of thi lawe.</span> <span class="verse"><a name="7">7</a>For he that was conuertid, was heelid not bi that he siy, but bi thee, sauyour of alle men.</span> <span class="verse"><a name="8">8</a>Forsothe in this thou schewidist to oure enemyes, that thou it art, that delyuerist fro al yuel.</span> <span class="verse"><a name="9">9</a>Forsothe the bityngis of locustis and of flies killiden hem, and heelthe of her lijf was not foundun; for thei weren worthi to be destried of siche thingis.</span> <span class="verse"><a name="10">10</a>But nether the teeth of dragouns, nethir of venemouse beestis ouercamen thi children; for whi thi merci cam, and heelide hem.</span> <span class="verse"><a name="11">11</a>For thei weren turmentid in mynde of thi wordis, and thei weren heelid swiftli; lest thei fallynge in to deep foryetyng of God, miyten not vse thin help.</span> <span class="verse"><a name="12">12</a>For nethir eerbe, nethir plastere heelide hem; but, Lord, thi word, that heelith alle thingis.</span> <span class="verse"><a name="13">13</a>Lord, thou art, that hast power of lijf and of deth; and ledist forth to the yatis of deth, and ledist ayen.</span> <span class="verse"><a name="14">14</a>But sotheli a man sleeth his soule bi malice; and whanne the spirit is goen out, it schal not turne ayen, nether the bodi schal ayen clepe the soule, which is resseyued;</span> <span class="verse"><a name="15">15</a>but it is vnpossible to ascape thin hond.</span> <span class="verse"><a name="16">16</a>Forwhi wickid men, denying to knowe thee, weren turmentid bi strengthe of thin arm; thei suffriden persecusioun bi newe watris, and hailis, and reines, and weren wastid bi fier.</span> <span class="verse"><a name="17">17</a>For whi that was wondurful, the fier hadde more miyt in the watir, that quenchith alle thingis; for whi the world was veniere of iust men.</span> <span class="verse"><a name="18">18</a>For whi sum tyme the fier was mylde, lest the beestis schulden be brent, that weren sent to wickid men; but that thei seynge schulden wite, that thei suffren persecucioun bi the doom of God.</span> <span class="verse"><a name="19">19</a>And sum tyme the fier brente an hiy on ech side in the water, aboue the vertu of fier, to destrie the wickid nacioun of the lond.</span> <span class="verse"><a name="20">20</a>For whiche thingis thou nurischidist thi puple with mete of aungels, and thou yauest fro heuene breed maad redi to hem, with out trauel; hauynge al delityng in it silf, and the swetnesse of al sauour.</span> <span class="verse"><a name="21">21</a>For thou schewidist thi catel, and thi swetnesse, which thou hast, to sones; and the breed seruynge to the wille of eche man, was turned to that, that ech man wolde.</span> <span class="verse"><a name="22">22</a>Forsothe snow and iys suffriden the miyt of fier, and meltiden not; that thei schulden wite, that fier brennynge, in hail and reyn leytynge, destryede the fruytis of enemyes.</span> <span class="verse"><a name="23">23</a>Sotheli eft this was wondirful, also fier foryat his vertu, that iust men schulden be nurschid.</span> <span class="verse"><a name="24">24</a>For whi the creature seruynge to thee the makere, wexith whijt in to turment ayens vniust men, and is maad liytere to do wel, for hem that tristen in thee.</span> <span class="verse"><a name="25">25</a>For this thing and alle thingis transfigurid thanne seruyden to thi grace, nurischere of alle thingis, to the wille of hem, that ben desirid of thee;</span> <span class="verse"><a name="26">26</a>that, Lord, thi sones schulden wite, whiche thou louedist, that not the fruytis of birthe feeden men, but thi word kepeth hem, that bileuen in thee.</span> <span class="verse"><a name="27">27</a>For whi that that miyte not be distried of fier, meltide anoon as it was maad hoot of a litil beem of the sunne;</span> <span class="verse"><a name="28">28</a>that it were knowun to alle men, that it bihoueth to come bifore the sunne to thi blessing, and to worschipe thee at the risyng of the liyt.</span> <span class="verse"><a name="29">29</a>Forsothe the hope of an vnkynde man schal melte awei as iys of wyntir, and schal perische as superflu watir.</span> </p></div</div></div></body></html>