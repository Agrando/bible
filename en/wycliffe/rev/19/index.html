<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/rev/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/rev">Revelation</a> &gt <strong>Chapter 19</strong></div><p><span class="verse"><a name="1">1</a>Aftir these thingis Y herde as a greet vois of many trumpis in heuene, seiynge, Alleluya; heriynge, and glorie, and vertu is to oure God;</span> <span class="verse"><a name="2">2</a>for trewe and iust ben the domes of hym, whiche demede of the greet hoore, that defoulide the erthe in her letcherye, and vengide the blood of hise seruauntis, of the hondis of hir.</span> <span class="verse"><a name="3">3</a>And eft thei seiden, Alleluya. And the smoke of it stieth vp, in to worldis of worldis.</span> <span class="verse"><a name="4">4</a>And the foure and twenti senyouris and foure beestis felden doun, and worschipiden God sittynge on the trone, and seiden, Amen, Alleluya.</span> <span class="verse"><a name="5">5</a>And a vois wente out of the trone, and seide, Alle the seruauntis of oure God, seie ye heriyngus to oure God, and ye that dreden God, smale and grete.</span> <span class="verse"><a name="6">6</a>And Y herde a vois of a grete trumpe, as the vois of many watris, and as the vois of grete thundris, seiynge, Alleluya; for  oure Lord God almyyti hath regned.</span> <span class="verse"><a name="7">7</a>Ioye we, and make we myrthe, and yyue glorie to hym; for the weddingis of the lomb camen, and the wijf of hym made redy hir silf.</span> <span class="verse"><a name="8">8</a>And it is youun to hir, that sche kyuere hir with white bissyn schynynge; for whi bissyn is iustifiyngis of seyntis.</span> <span class="verse"><a name="9">9</a>And he seide to me, Write thou, Blessid ben thei that ben clepid to the soper of weddyngis of the lomb. And he seide to me, These wordis of God ben trewe.</span> <span class="verse"><a name="10">10</a>And Y felde doun bifore hise feet, to worschipe hym. And he seide to me, Se thou, that thou do not; Y am a seruaunt with thee, and of thi britheren, hauynge the witnessyng of Jhesu; worschipe thou God. For the witnessing of Jhesu is spirit of profesie.</span> <span class="verse"><a name="11">11</a>And Y say heuene openyd, and lo! a whit hors, and he that sat on hym was clepid Feithful and sothefast; and with riytwisnesse he demeth, and fiytith.</span> <span class="verse"><a name="12">12</a>And `the iyen of hym weren as flawme of fier, and in his heed many diademys; and he hadde a name writun, which no man knew, but he.</span> <span class="verse"><a name="13">13</a>And he was clothid in a cloth spreynt with blood; and the name of hym was clepid The sone of God.</span> <span class="verse"><a name="14">14</a>And the oostis that ben in heuene, sueden hym on white horsis, clothid with bissyn, white and clene.</span> <span class="verse"><a name="15">15</a>And a swerd scharp on ech side cam forth of his mouth, that with it he smyte folkis; and he shal reule hem with an yren yerde. And he tredith the pressour of wyn of stronge veniaunce of the wraththe of almyyti God.</span> <span class="verse"><a name="16">16</a>And he hath writun in his cloth, and in the hemme, Kyng of kyngis and Lord of lordis.</span> <span class="verse"><a name="17">17</a>And Y say an aungel, stondynge in the sunne; and he criede with  greet vois, and seide to alle briddis that flowen bi the myddil of heuene, Come ye, and be ye gaderid to the greet soper of God,</span> <span class="verse"><a name="18">18</a>that ye ete the fleisch of kingis, and fleisch of tribunes, and fleisch of stronge men, and fleisch of horsis, and of tho that sitten on hem, and the fleisch of alle fre men and bonde men, and of smale and of grete.</span> <span class="verse"><a name="19">19</a>And Y sai the beeste, and the kyngis of the erthe, and the oostis of hem gaderid, to make batel with hym, that sat on the hors, and with his oost.</span> <span class="verse"><a name="20">20</a>And the beeste was cauyt, and with hir the false prophete, that made signes bifor hir; in whiche he disseyuede hem that token the carect of the beeste, and that worschipiden the ymage of it. These tweyne weren sent quyke in to the pool of fier, brennynge with brymstoon.</span> <span class="verse"><a name="21">21</a>And the othere weren slayn of swerd of hym that sat on the hors, that cometh forth of the mouth of hym; and alle briddis weren fillid with the fleisch of hem.</span> </p></div</div></div></body></html>