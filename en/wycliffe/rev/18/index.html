<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/rev/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/rev">Revelation</a> &gt <strong>Chapter 18</strong></div><p><span class="verse"><a name="1">1</a>And aftir these thingis Y siy another aungel comynge doun fro heuene, hauynge greet power; and the erthe was liytned of his glorie.</span> <span class="verse"><a name="2">2</a>`And he criede with strong vois, `and seide, Greet Babiloyn felde doun, felde doun, and is maad the habitacioun of deuelis, and the keping of ech vnclene spirit, and `the  keping of ech vnclene foul, and hateful.</span> <span class="verse"><a name="3">3</a>For alle folkis drunkun of the wraththe of fornycacioun of hir, and kingis of the erthe, and marchauntis of the erthe, diden fornycacioun with hir; and thei ben maad riche of the vertu of delices of hir.</span> <span class="verse"><a name="4">4</a>And Y herde another vois of heuene, seiynge, My puple, go ye out of it, and be ye not parceneris of the trespassis of it, and ye schulen not resseyue of the woundis of it.</span> <span class="verse"><a name="5">5</a>For the synnes of it camen `til to heuene, and the Lord hadde mynde of the wickidnesse of it.</span> <span class="verse"><a name="6">6</a>Yelde ye to it, as sche yeldide to you; and double ye double thingis, aftir her werkis; in the drynke that she meddlid to you, mynge ye double to hir.</span> <span class="verse"><a name="7">7</a>As myche as sche glorifiede hir silf, and was in delicis, so myche turment yyue to hir, and weilyng; for in hir herte sche seith, Y sitte a queen, and Y am not a widewe, and Y schal not se weiling.</span> <span class="verse"><a name="8">8</a>And therfor in o day hir woundis schulen come, deth, and mornyng, and hungur; and sche schal be brent in fier, for God is strong, that schal deme hir.</span> <span class="verse"><a name="9">9</a>And the kingis of the erthe schulen biwepe, and biweile hem silf on hir, whiche diden fornicacioun with hir, and lyueden in delicis, whanne thei schulen se the smoke of the brennyng of it;</span> <span class="verse"><a name="10">10</a>stondynge fer, for drede of the turmentis of it, and seiynge, Wo! wo! wo! thilke greet citee Babiloyn, and thilke stronge citee; for in oon our thi dom cometh.</span> <span class="verse"><a name="11">11</a>And marchauntis of the erthe schulen wepe on it, and morne, for no man schal bie more the marchaundise of hem;</span> <span class="verse"><a name="12">12</a>the marchaundies of gold, and of siluer, and of preciouse stoon, and of peerl, and of  bies, and of purpur, and of silk, and coctyn, and ech tre tymus, and alle vessels of yuer, and alle vessels of preciouse stoon, and of bras, and of yrun, and of marbil,</span> <span class="verse"><a name="13">13</a>and canel, and amonye, and of swete smellinge thingis, and oynementis, and encense, and of wyn, and of oyle, and of flour, and of whete, and of werk beestis, and of scheep, and of horsis, and of cartis, and of seruauntis, and other lyues of men.</span> <span class="verse"><a name="14">14</a>And thin applis of the desire of thi lijf wenten awei fro thee, and alle fatte thingis, and ful clere perischiden fro thee.</span> <span class="verse"><a name="15">15</a>And marchaundis of these thingis schulen no more fynde tho thingis. Thei that ben maad riche of it, schulen stonde fer, for drede of turmentis of it, wepynge, and mornynge, and seiynge, Wo!</span> <span class="verse"><a name="16">16</a>wo! thilke greet citee, that was clothid with bijs, and purpur, and reed scarlet, and was ouergild with gold, and preciouse stoon, and margaritis,</span> <span class="verse"><a name="17">17</a>for in oon our so many richessis ben destitute. And ech gouernour, and alle that saylen bi schip in to place, and maryneris, and that worchen in the see, stoden fer,</span> <span class="verse"><a name="18">18</a>and crieden, seynge the place of the brennyng of it, seiynge, What is lijk this greet citee?</span> <span class="verse"><a name="19">19</a>And thei casten poudre on her heedis, and crieden, wepynge, and mornynge, and seiynge, Wo! wo! thilke greet citee, in which alle that han schippis in the see ben maad riche of pricis of it; for in oon our it is desolat.</span> <span class="verse"><a name="20">20</a>Heuene, and hooli apostlis, and prophetis, make ye ful out ioye on it, for God hath demed youre dom of it.</span> <span class="verse"><a name="21">21</a>And o stronge aungel took vp a stoon, as a greet mylne stoon, and keste in to the  see, and seide, In this bire thilke greet citee Babiloyn schal be sent, and now it schal no more be foundun.</span> <span class="verse"><a name="22">22</a>And the vois of harpis, and of men of musik, and syngynge with pipe and trumpe, schal no more be herd in it. And ech crafti man, and ech craft, schal no more be foundun in it. And the vois of mylne stoon schal no more be herde in thee,</span> <span class="verse"><a name="23">23</a>and the liyt of lanterne schal no more schyne to thee, and the vois of the hosebonde and of the wijf schal no more yit be herd in thee; for thi marchauntis weren princis of the erthe. For in thi witchecraftis alle folkis erriden.</span> <span class="verse"><a name="24">24</a>And the blood of prophetis and seyntis is foundun in it, and of alle men that ben slayn in erthe.</span> </p></div</div></div></body></html>