<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/rev/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/rev">Revelation</a> &gt <strong>Chapter 1</strong></div><p><span class="verse"><a name="1">1</a>Apocalips of Jhesu Crist, which God yaf to hym to make open to hise seruauntis, whiche thingis it bihoueth to be maad soone. And he signyfiede, sending bi his aungel to his seruaunt Joon,</span> <span class="verse"><a name="2">2</a>whiche bar witnessing to the word of God, and witnessing of Jhesu Crist, in these thingis, what euer thingis he say.</span> <span class="verse"><a name="3">3</a>Blessid is he that redith, and he that herith the wordis of this prophecie, and kepith tho thingis that ben writun in it; for the tyme is niy.</span> <span class="verse"><a name="4">4</a>Joon to seuene chirchis, that ben in Asie, grace and pees  to you, of him that is, and that was, and that is to comynge; and of the seuene spiritis, that ben in the siyt of his trone; and of Jhesu Crist,</span> <span class="verse"><a name="5">5</a>that is a feithful witnesse, the firste bigetun of deed men, and prince of kingis of the erthe; which louyde vs, and waischide vs fro oure synnes in his blood,</span> <span class="verse"><a name="6">6</a>and made vs a kyngdom, and preestis to God and to his fader; to hym be glorie and empire in to worldis of worldis.</span> <span class="verse"><a name="7">7</a>Amen. Lo! he cometh with clowdis, and ech iye schal se hym, and thei that prickiden hym; and alle the kynredis of the erthe schulen beweile hem silf on hym.</span> <span class="verse"><a name="8">8</a>Yhe, Amen! Y am alpha and oo, the bigynnyng and the ende, seith the Lord God, that is, and that was, and that is to comynge, almyyti.</span> <span class="verse"><a name="9">9</a>I, Joon, youre brothir, and partener in tribulacioun, and kingdom, and pacience in Crist Jhesu, was in an ile, that is clepid Pathmos, for the word of God, and for the witnessyng of Jhesu.</span> <span class="verse"><a name="10">10</a>Y was in spirit in the Lordis dai, and Y herde bihynde me a greet vois, as of a trumpe,</span> <span class="verse"><a name="11">11</a>seiynge to me, Write thou in a book that thing that thou seest, and sende to the seuene chirchis that ben in Asie; to Ephesus, to Smyrma, and to Pergamus, and to Tiatira, and to Sardis, and to Filadelfia, and to Loadicia.</span> <span class="verse"><a name="12">12</a>And Y turnede, that Y schulde se the vois that spak with me; and Y turnede, and Y say seuene candelstikis of gold,</span> <span class="verse"><a name="13">13</a>and in the myddil of the seuene goldun candelstikis oon lijk to the sone of man, clothid with a long garnement, and gird at the tetis with a goldun girdil.</span> <span class="verse"><a name="14">14</a>And the heed of hym and his heeris weren whijt, as whijt wolle, and as snow; and  the iyen of hym as flawme of fier,</span> <span class="verse"><a name="15">15</a>and hise feet lijk to latoun, as in a brennynge chymney; and the vois of hym as the vois of many watris.</span> <span class="verse"><a name="16">16</a>And he hadde in his riyt hoond seuene sterris, and a swerd scharp on euer ethir side wente out of his mouth; and his face as the sunne schyneth in his virtu.</span> <span class="verse"><a name="17">17</a>And whanne Y hadde seyn hym, Y felde doun at hise feet, as deed. And he puttide his riyt hond on me, and seide, Nyle thou drede; Y am the firste and the laste; and Y am alyue, and Y was deed;</span> <span class="verse"><a name="18">18</a>and lo! Y am lyuynge in to worldis of worldis, and Y haue the keyes of deth and of helle.</span> <span class="verse"><a name="19">19</a>Therfor write thou whiche thingis thou hast seyn, and whiche ben, and whiche it bihoueth to be don aftir these thingis.</span> <span class="verse"><a name="20">20</a>The sacrament of the seuene sterris, which thou seiyest in my riyt hond, and the seuene goldun candelstikis; the seuene sterris ben aungels of the seuene chirchis, and the seuene candelstikis ben seuene chirchis.</span> </p></div</div></div></body></html>