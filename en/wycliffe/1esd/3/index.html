<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/1esd/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/1esd">1 Esdras</a> &gt <strong>Chapter 3</strong></div><p><span class="verse"><a name="1">1</a>Kyng Darius made a gret soper to alle his seruauntis, and to alle the maister iuges of Medes and of Persis,</span> <span class="verse"><a name="2">2</a>and to alle that wereden purpre, and to gouernours, and to counselers, and to prefectis vndir him, fro Ynde vn to Ethiope, to an hundrid and seuen and twenty prouyncis.</span> <span class="verse"><a name="3">3</a>And whanne thei hadden eten and drunken, and weren fulfillid, thei turneden ayen. Thanne kyng Darius stiede vp in his litil bed place, and slepte, and was waken.</span> <span class="verse"><a name="4">4</a>Thanne thilke thre younge men, kepers of the bodi, the whiche kepten the bodi of the kyng, seiden oon to an oother,</span> <span class="verse"><a name="5">5</a>Sey we ech of us a word, that bifore passe in kunnyng; and whos euer word seme wiser than of an oother, kyng Darius schal yiue to him grete yiftis,</span> <span class="verse"><a name="6">6</a>and to be kouered with purpre, and to drynke in gold, and to slepe upon gold; and he schal yiue him a golden chare, with the bridil, and a mytre of bijs, and a bie aboute the necke;</span> <span class="verse"><a name="7">7</a>and he schal sitte in the secounde place fro Darius, for his wisdom; and he schal be clepid Daryus cosyn.</span> <span class="verse"><a name="8">8</a>Thanne ech of hem thre writinge his word, seleden, and putten tho vndir the pelewe of kyng Daryus;</span> <span class="verse"><a name="9">9</a>and seiden, Whanne the king hath risen, thei wil take to him her thingis writen, and what euer thing the kyng shall deme of thre, and the maistir iuges of Persis, forsothe the word of him is wiser than of the othere, to him schal be youen the victorie, as it is writen.</span> <span class="verse"><a name="10">10</a>Oon wrot, Wyn is strong.</span> <span class="verse"><a name="11">11</a>An oother wrot, The kyng is strenger.</span> <span class="verse"><a name="12">12</a>The thridde wrot, Wymmen ben strengiste; treuthe ouercomith forsothe ouer alle thingis.</span> <span class="verse"><a name="13">13</a>And whanne the kyng had resen up, thei token her thingis writen, and youen tho to him, and he radde.</span> <span class="verse"><a name="14">14</a>And he sende and clepede alle the maistre iuges of Persis, and of the lond Medis, and the clothid men in purpre, and the rewlers of prouynces, and prefectis;</span> <span class="verse"><a name="15">15</a>and thei seten in counsel, and the writingis weren red bifore hem.</span> <span class="verse"><a name="16">16</a>And the kyng seide, Clepeth the younge men, and thei schul schewe her wordis. And thei weren clepid, and thei camen yn.</span> <span class="verse"><a name="17">17</a>And Darius seide to hem, Schewe ye to us of thes thingis that ben writen. And the firste, that had seid of the strengthe of wyn, he biganne, and seide to hem, Men!</span> <span class="verse"><a name="18">18</a>ful passynge strong is wyn; to alle men that drynken it it berith doun the mynde; also it makith the mynde veyn,</span> <span class="verse"><a name="19">19</a>bothe of kyng and of the fadirles child; also of seruaunt and of fre men, of pore and of riche; and it turnith al the mynde in to sikirnesse,</span> <span class="verse"><a name="20">20</a>and to gladnesse; and it remembrith not ony serewe and dette;</span> <span class="verse"><a name="21">21</a>and it makith alle the entrailes honest; and it remembrith not kyng, ne maistir iuge; and alle thingis it makith speke bi talent;</span> <span class="verse"><a name="22">22</a>and whanne thei han drunken, thei remembren not frendschip ne brotherhed, and not longe aftir thei taken swerdis;</span> <span class="verse"><a name="23">23</a>and whanne thei han be drowned of wyn, and rijsen, thei han no mynde what thinges thei diden.</span> <span class="verse"><a name="24">24</a>O men! whether wyn is not passyngly strong, that thus constreynith men to do? And this thing seid, he hilde his pes.</span> </p></div</div></div></body></html>