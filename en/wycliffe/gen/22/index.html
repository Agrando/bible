<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/gen/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/gen">Genesis</a> &gt <strong>Chapter 22</strong></div><p><span class="verse"><a name="1">1</a>And aftir that these thingis weren don, God assaiede Abraham, and seide to hym, Abraham! Abraham! He answerde, Y am present.</span> <span class="verse"><a name="2">2</a>God seide to him, Take thi `sone oon gendrid, whom thou louest, Ysaac; and go into the lond of visioun, and offre thou hym there in to brent sacrifice, on oon of the hillis whiche Y schal schewe to thee.</span> <span class="verse"><a name="3">3</a>Therfor Abraham roos bi niyt, and sadlide his asse, and ledde with hym twey yonge men, and Ysaac his sone; and whanne he hadde hewe trees in to brent sacrifice, he yede to the place which God hadde comaundid to him.</span> <span class="verse"><a name="4">4</a>Forsothe in the thridde dai he reiside hise iyen, and seiy a place afer;</span> <span class="verse"><a name="5">5</a>and he seide to hise children, Abide ye here with the asse, Y and the child schulen go thidur; and aftir that we han worschipid, we schulen turne ayen to you.</span> <span class="verse"><a name="6">6</a>And he took the trees of brent sacrifice, and puttide on Ysaac his sone; forsothe he bar fier, and a swerd in hise hondis. And whanne thei tweyne yeden togidere, Isaac seide to his fadir, My fadir!</span> <span class="verse"><a name="7">7</a>And he answerde, What wolt thou, sone? He seide, Lo! fier and trees, where is the beeste of brent sacrifice?</span> <span class="verse"><a name="8">8</a>Abraham seide, My sone, God schal puruey to hym the beeste of brent sacrifice.</span> <span class="verse"><a name="9">9</a>Therfor thei yeden to gidere, and camen to the place whiche God hadde schewid to hym, in which place Abraham bildide an auter, and dresside trees a boue; and whanne he hadde bounde to gidere Ysaac, his sone, he puttide Ysaac in the auter, on the heep of trees.</span> <span class="verse"><a name="10">10</a>And he helde forth his hond, and took the swerd to sacrifice his sone.</span> <span class="verse"><a name="11">11</a>And lo! an aungel of the Lord criede fro heuene, and seide, Abraham! Abraham!</span> <span class="verse"><a name="12">12</a>Which answerde, I am present. And the aungel seide to hym, Holde thou not forth thin honde on the child, nether do thou ony thing to him; now Y haue knowe that thou dredist God, and sparidist not thin oon gendrid sone for me.</span> <span class="verse"><a name="13">13</a>Abraham reiside hise iyen, and he seiy `bihynde his bak a ram cleuynge bi hornes among breris, which he took, and offride brent sacrifice for the sone.</span> <span class="verse"><a name="14">14</a>And he clepide the name of that place, The Lord seeth; wherfore it is seyd, til to dai, The Lord schal see in the hil.</span> <span class="verse"><a name="15">15</a>Forsothe the aungel of the Lord clepide Abraham the secounde tyme fro heuene,</span> <span class="verse"><a name="16">16</a>and seide, The Lord seith, Y haue swore bi my silf, for thou hast do this thing, and hast not sparid thin oon gendrid for me,</span> <span class="verse"><a name="17">17</a>Y schal blesse thee, and Y schal multiplie thi seed as the sterris of heuene, and as grauel which is in the brynk of the see; thi seed schal gete the yatis of hise enemyes;</span> <span class="verse"><a name="18">18</a>and alle the folkis of erthe schulen be blessid in thi seed, for thou obeiedist to my vois.</span> <span class="verse"><a name="19">19</a>Abraham turnede ayen to hise children, and thei yeden to Bersabee to gidere, and he dwellide there.</span> <span class="verse"><a name="20">20</a>And so whanne these thingis weren don, it was teld to Abraham that also Melcha hadde bore sones to Nachor his brother;</span> <span class="verse"><a name="21">21</a>Hus the firste gendrid, and Buz his brothir, and Chamuhel the fadir of Sireis,</span> <span class="verse"><a name="22">22</a>and Cased, and Asan, and Feldas,</span> <span class="verse"><a name="23">23</a>and Jedlaf, and Batuhel, of whom Rebecca was borun; Melcha childide these eiyte to Nachor brother of Abraham.</span> <span class="verse"><a name="24">24</a>Forsothe his concubyn, Roma bi name, childide Thabee, and Gaon, and Thaas, and Maacha.</span> </p></div</div></div></body></html>