<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/gen/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/gen">Genesis</a> &gt <strong>Chapter 39</strong></div><p><span class="verse"><a name="1">1</a>Therfor Joseph was led in to Egipt, and Putifar, `chast and onest seruaunt of Farao, prince of the oost, a man of Egipt, bouyte hym of the hondis of Ismaelitis, of which he was brouyt.</span> <span class="verse"><a name="2">2</a>And the Lord was with hym, and he was a man doynge with prosperite in alle thingis. And Joseph dwellide in `the hows of his lord,</span> <span class="verse"><a name="3">3</a>which knew best that the Lord was with Joseph, and that alle thingis whiche he dide, weren dressid of the Lord in `the hond of hym.</span> <span class="verse"><a name="4">4</a>And Joseph foond grace bifor his lord, and `mynystride to hym, of whom Joseph was maad souereyn of alle thingis, and gouernede the hows bitaken to hym, and alle thingis that weren bitakun to hym.</span> <span class="verse"><a name="5">5</a>And the Lord blesside the `hows of Egipcian for Joseph, and multipliede al his catel, as wel in howsis as in feeldis;</span> <span class="verse"><a name="6">6</a>nether he knew ony other thing no but `breed which he eet. Forsothe Joseph was fair in face, and schapli in siyt.</span> <span class="verse"><a name="7">7</a>And so aftir many daies the ladi castide hir iyen in to Joseph, and seide, Slepe thou with me;</span> <span class="verse"><a name="8">8</a>which assentide not to the vnleueful werk, and seide to hir, Lo! while alle thingis ben bitakun to me, my lord woot not what he hath in his hows,</span> <span class="verse"><a name="9">9</a>nether ony thing is, which is not in my power, ether which `he hath not bitake to me, outakun thee, which art his wijf; how therfor may Y do this yuel, and do synne ayens my lord?</span> <span class="verse"><a name="10">10</a>Thei spaken siche wordis `bi alle daies, and the womman was diseseful to the yong waxynge man, and he forsook auoutrie.</span> <span class="verse"><a name="11">11</a>Forsothe it bifelde in a dai, that Joseph entride in to the hows, and dide sum werk with out witnessis.</span> <span class="verse"><a name="12">12</a>And sche took `the hem of his clooth, and sche seide, Slepe thou with me; and he lefte the mentil in hir hoond, and he fledde, and yede out.</span> <span class="verse"><a name="13">13</a>And whanne the womman hadde seyn the clooth in hir hondis, and that sche was dispisid,</span> <span class="verse"><a name="14">14</a>sche clepide to hir the men of hir hows, and seide to hem, Lo! my lord hath brouyt in an Ebrew man, that he schulde scorn vs; he entride to me to do leccherie with me, and whanne Y criede, and he herde my vois,</span> <span class="verse"><a name="15">15</a>he lefte the mentil which Y helde, and he fledde out.</span> <span class="verse"><a name="16">16</a>Therfor in to the preuyng of trouthe, sche schewide the mantil, holdun to the hosebonde turnynge ayen hoom.</span> <span class="verse"><a name="17">17</a>And she seide, The Ebrew seruaunt, whom thou brouytist, entride to me to scorne me; and whanne he siy me crye,</span> <span class="verse"><a name="18">18</a>he lefte the mentil which Y helde, and he fledde out.</span> <span class="verse"><a name="19">19</a>And whanne these thingis weren herd, the lord bileuyde ouer myche to the wordis of the wijf, and was ful wrooth;</span> <span class="verse"><a name="20">20</a>and he bitook Joseph in to prisoun, where the bounden men of the kyng weren kept, and he was closid there.</span> <span class="verse"><a name="21">21</a>Forsothe the Lord was with Joseph, and hadde mercy on hym, and yaf grace to hym in the siyt of the prince of the prisoun,</span> <span class="verse"><a name="22">22</a>which bitook in the hond of Joseph alle prisoneris that weren holdun in kepyng, and what euer thing was doon, it was vndur Joseph, nethir the prince knewe ony thing,</span> <span class="verse"><a name="23">23</a>for alle thingis weren bitakun to Joseph; for the Lord was with hym, and dresside alle his werkis.</span> </p></div</div></div></body></html>