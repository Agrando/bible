<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/gen/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/gen">Genesis</a> &gt <strong>Chapter 41</strong></div><p><span class="verse"><a name="1">1</a>Aftir twei yeer Farao seiy a dreem; he gesside that he stood on a flood,</span> <span class="verse"><a name="2">2</a>fro which seuene faire kiyn and ful fatte stieden, and weren fed in the places of mareis;</span> <span class="verse"><a name="3">3</a>and othere seuene, foule and leene, camen out of the flood, and weren fed in thilk brenke of the watir, in grene places;</span> <span class="verse"><a name="4">4</a>and tho deuoureden thilke kien of whiche the fairnesse and comelynesse of bodies was wondurful.</span> <span class="verse"><a name="5">5</a>Farao wakide, and slepte eft, and seiy another dreem; seuen eeris of corn ful and faire camen forth in o stalke,</span> <span class="verse"><a name="6">6</a>and othere as many eeris of corn, thinne and smytun with corrupcioun of brennynge wynd,</span> <span class="verse"><a name="7">7</a>camen forth, deuourynge al the fairenesse of the firste. Farao wakide aftir reste,</span> <span class="verse"><a name="8">8</a>and whanne morewtid was maad, he was aferd bi inward drede, and he sente to alle the expowneris of Egipt, and to alle wise men; and whanne thei weren clepid, he telde the dreem, and noon was that expownede.</span> <span class="verse"><a name="9">9</a>Thanne at the laste the maistir `of boteleris bithouyte, and seide, Y knowleche my synne;</span> <span class="verse"><a name="10">10</a>the kyng was wrooth to hise seruauntis, and comaundide me and the maister `of bakeris to be cast doun in to the prisoun of the prince of knyytis,</span> <span class="verse"><a name="11">11</a>where we bothe saien a dreem in o nyyt, biforeschewynge of thingis to comynge.</span> <span class="verse"><a name="12">12</a>An Ebrew child, seruaunt of the same duk of knyytis was there, to whom we telden the dremes,</span> <span class="verse"><a name="13">13</a>and herden what euer thing the bifallyng of thing preuede afterward; for Y am restorid to myn office, and he was hangid in a cros.</span> <span class="verse"><a name="14">14</a>Anoon at the comaundement of the kyng thei polliden Joseph led out of prisoun, and whanne `the clooth was chaungid, thei brouyten Joseph to the kyng.</span> <span class="verse"><a name="15">15</a>To whom the kyng seide, Y seiye dremes, and noon is that expowneth tho thingis that Y seiy, I haue herd that thou expownest moost prudentli.</span> <span class="verse"><a name="16">16</a>Joseph answerde, With out me, God schal answere prosperitees to Farao.</span> <span class="verse"><a name="17">17</a>Therfor Farao telde that that he seiy; Y gesside that Y stood on the brenke of the flood,</span> <span class="verse"><a name="18">18</a>and seuene kiyn, ful faire and with fleischis able to etyng, stieden fro the watir, whiche kiyn gaderiden grene seggis in the pasture of the marreis;</span> <span class="verse"><a name="19">19</a>and lo! seuene othere kiyn, so foule and leene, sueden these, that Y seiy neuere siche in the lond of Egipt;</span> <span class="verse"><a name="20">20</a>and whanne the formere kien weren deuourid and wastid, tho secounde yauen no steppe of fulnesse,</span> <span class="verse"><a name="21">21</a>but weren slowe bi lijk leenesse and palenesse. I wakide, and eft Y was oppressid bi sleep, and Y seiy a dreem;</span> <span class="verse"><a name="22">22</a>seuene eeris of corn, ful and faireste, camen forth in o stalke,</span> <span class="verse"><a name="23">23</a>and othere seuene, thinne and smytun with `corrupcioun of brennynge wynd, camen forth of the stobil,</span> <span class="verse"><a name="24">24</a>whiche deuouriden the fairenesse of the formere;</span> <span class="verse"><a name="25">25</a>Y telde the dreem to expowneris, and no man is that expowneth. Joseph answerde, The dreem of the king is oon; God schewide to Farao what thingis he schal do.</span> <span class="verse"><a name="26">26</a>Seuene faire kiyn, and seuene ful eeris of corn, ben seuene yeeris of plentee, and tho comprehenden the same strengthe of dreem;</span> <span class="verse"><a name="27">27</a>and seuene kiyn thinne and leene, that stieden aftir tho, and seuene thinne eeris of corn and smytun with brennynge wynd, ben seuene yeer of hungur to comynge,</span> <span class="verse"><a name="28">28</a>whiche schulen be fillid bi this ordre.</span> <span class="verse"><a name="29">29</a>Lo! seuene yeer of greet plentee in al the lond of Egipt schulen come,</span> <span class="verse"><a name="30">30</a>and seuene othre yeer of so greet bareynesse schulen sue tho, that al the abundaunce bifore be youun to foryetyng; for the hungur schal waste al the lond,</span> <span class="verse"><a name="31">31</a>and the greetnesse of pouert schal leese the greetnesse of plentee.</span> <span class="verse"><a name="32">32</a>Forsothe this that thou siyest the secunde tyme a dreem, perteynynge to the same thing, is a `schewyng of sadnesse, for the word of God schal be doon, and schal be fillid ful swiftli.</span> <span class="verse"><a name="33">33</a>Now therfor puruey the kyng a wijs man and a redi, and make the kyng hym souereyn to the lond of Egipt,</span> <span class="verse"><a name="34">34</a>which man ordeyne gouernouris bi alle cuntreis, and gadere he in to bernys the fyuethe part of fruytis bi seuene yeer of plentee,</span> <span class="verse"><a name="35">35</a>that schulen come now; and al the wheete be kept vndur the power of Farao, and be it kept in citees,</span> <span class="verse"><a name="36">36</a>and be it maad redi to the hungur to comynge of seuene yeer that schal oppresse Egipt, and the lond be not wastid bi pouert.</span> <span class="verse"><a name="37">37</a>The counsel pleside Farao,</span> <span class="verse"><a name="38">38</a>and alle his mynystris, and he spak to hem, Wher we moun fynde sich a man which is ful of Goddis spirit?</span> <span class="verse"><a name="39">39</a>Therfor Farao seide to Joseph, For God hath schewid to thee alle thingis whiche thou hast spoke, wher Y mai fynde a wisere man and lijk thee?</span> <span class="verse"><a name="40">40</a>Therfor thou schalt be ouer myn hous, and al the puple schal obeie to the comaundement of thi mouth; Y schal passe thee onely by o trone of the rewme.</span> <span class="verse"><a name="41">41</a>And eft Farao seide to Joseph, Lo! Y haue ordeyned thee on al the lond of Egipt.</span> <span class="verse"><a name="42">42</a>And Farao took the ryng fro his hond, and yaf it in the hond of Joseph, and he clothide Joseph with a stoole of bijs, and puttide a goldun wrethe aboute the necke;</span> <span class="verse"><a name="43">43</a>and Farao made Joseph to `stie on his secounde chare, while a bidele criede, that alle men schulden knele bifore hym, and schulden knowe that he was souereyn of al the lond of Egipt.</span> <span class="verse"><a name="44">44</a>And the kyng seide to Joseph, Y am Farao, without thi comaundement no man shal stire hond ether foot in al the lond of Egipt.</span> <span class="verse"><a name="45">45</a>And he turnede the name of Joseph, and clepide him bi Egipcian langage, the sauyour of the world; and he yaf to Joseph a wijf, Asenech, the douyter of Potifar, preest of Heliopoleos. And so Joseph yede out to the lond of Egipt.</span> <span class="verse"><a name="46">46</a>Forsothe Joseph was of thretti yeer, whanne he stood in the siyt of kyng Farao, and cumpasside alle the cuntreis of Egipt.</span> <span class="verse"><a name="47">47</a>And the plente of seuene yeer cam, and ripe corn weren bounden into handfuls, and weren gaderid into the bernys of Egipt,</span> <span class="verse"><a name="48">48</a>also al the aboundaunce of cornes weren kept in alle citeis,</span> <span class="verse"><a name="49">49</a>and so greet aboundaunce was of wheete, that it was maad euene to the grauel of the see, and the plente passide mesure.</span> <span class="verse"><a name="50">50</a>Sotheli twei sones were born to Joseph bifor that the hungur came, whiche Asenech, douytir of Putifar, preest of Heliopoleos, childide to hym.</span> <span class="verse"><a name="51">51</a>And he clepide the name of the firste gendrid sone, Manasses, and seide, God hath maad me to foryete alle my traueilis, and the hous of my fadir;</span> <span class="verse"><a name="52">52</a>and he clepide the name of the secunde sone Effraym, and seide, God hath maad me to encreesse in the lond of my pouert.</span> <span class="verse"><a name="53">53</a>Therfor whanne seuene yeer of plentee that weren in Egipt weren passid,</span> <span class="verse"><a name="54">54</a>seuene yeer of pouert bigunnen to come, whiche Joseph bifore seide, and hungur hadde the maistri in al the world; also hungur was in al the lond of Egipt;</span> <span class="verse"><a name="55">55</a>and whanne that lond hungride, the puple criede to Farao, and axide metis; to whiche he answeride, Go ye to Joseph, and do ye what euer thing he seith to you.</span> <span class="verse"><a name="56">56</a>Forsothe hungur encreesside ech dai in al the lond, and Joseph openyde alle the bernys, and seelde to Egipcians, for also hungur oppresside hem;</span> <span class="verse"><a name="57">57</a>and alle prouynces camen in to Egipt to bie metis, and to abate the yuel of nedynesse.</span> </p></div</div></div></body></html>