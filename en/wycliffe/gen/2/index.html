<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/gen/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/gen">Genesis</a> &gt <strong>Chapter 2</strong></div><p><span class="verse"><a name="1">1</a>Therfor heuenes and erthe ben maad perfit, and al the ournement of tho.</span> <span class="verse"><a name="2">2</a>And God fillide in the seuenthe dai his werk which he made; and he restide in the seuenthe dai fro al his werk which he hadde maad;</span> <span class="verse"><a name="3">3</a>and he blesside the seuenthe dai, and halewide it; for in that dai God ceesside of al his werk which he made of nouyt, that he schulde make.</span> <span class="verse"><a name="4">4</a>These ben the generaciouns of heuene and of erthe, in the day wherynne the Lord God made heuene and erthe,</span> <span class="verse"><a name="5">5</a>and ech litil tre of erthe bifore that it sprong out in erthe; and he made ech erbe of the feeld bifore that it buriownede. For the Lord God had not reyned on erthe, and no man was that wrouyte erthe;</span> <span class="verse"><a name="6">6</a>but a welle stiede out of the erthe, and moistide al the hiyere part of erthe.</span> <span class="verse"><a name="7">7</a>Therfor the Lord God formede man of the sliym of erthe, and brethide in to his face the brething of lijf; and man was maad in to a lyuynge soule.</span> <span class="verse"><a name="8">8</a>Forsothe the Lord God plauntide at the bigynnyng paradis of likyng, wherynne he settide man whom he hadde formed.</span> <span class="verse"><a name="9">9</a>And the Lord God brouyte forth of the erthe ech tre fair in siyt, and swete to ete; also he brouyte forth the tre of lijf in the middis of paradis, and the tre of kunnyng of good and of yuel.</span> <span class="verse"><a name="10">10</a>And a ryuer yede out fro the place of likyng to moyste paradis, which ryuer is departid fro thennus in to foure heedis.</span> <span class="verse"><a name="11">11</a>The name of the o ryuer is Fyson, thilke it is that cumpassith al the lond of Euilath, where gold cometh forth,</span> <span class="verse"><a name="12">12</a>and the gold of that lond is the beste, and there is foundun delium, that is, a tree of spicerie, and the stoon onychyn;</span> <span class="verse"><a name="13">13</a>and the name to the secounde ryuer is Gyon, thilke it is that cumpassith al the loond of Ethiopie;</span> <span class="verse"><a name="14">14</a>forsothe the name of the thridde ryuer is Tigris, thilke goith ayens Assiriens; sotheli the fourthe ryuer is thilke Eufrates.</span> <span class="verse"><a name="15">15</a>Therfor the Lord God took man, and settide hym in paradis of likyng, that he schulde worche and kepe it.</span> <span class="verse"><a name="16">16</a>And God comaundide to hym and seide, Ete thou of ech tre of paradis;</span> <span class="verse"><a name="17">17</a>forsothe ete thou not of the tre of kunnyng of good and of yuel; for in what euere dai thou schalt ete therof, thou schalt die bi deeth.</span> <span class="verse"><a name="18">18</a>And the Lord God seide, It is not good that a man be aloone, make we to hym an help lijk to hym silf.</span> <span class="verse"><a name="19">19</a>Therfor whanne alle lyuynge beestis of erthe, and alle the volatils of heuene weren formed of erthe, the Lord God brouyte tho to Adam, that he schulde se what he schulde clepe tho; for al thing that Adam clepide of lyuynge soule, thilke is the name therof.</span> <span class="verse"><a name="20">20</a>And Adam clepide bi her names alle lyuynge thingis, and alle volatils, and alle vnresonable beestis of erthe. Forsothe to Adam was not foundun an helpere lijk hym.</span> <span class="verse"><a name="21">21</a>Therfore the Lord God sente sleep in to Adam, and whanne he slepte, God took oon of hise ribbis, and fillide fleisch for it.</span> <span class="verse"><a name="22">22</a>And the Lord God bildide the rib which he hadde take fro Adam in to a womman, and brouyte hir to Adam.</span> <span class="verse"><a name="23">23</a>And Adam seide, This is now a boon of my boonys, and fleisch of my fleisch; this schal be clepid virago, `for she is takun of man.</span> <span class="verse"><a name="24">24</a>Wherfor a man schal forsake fadir and modir, and schal cleue to his wijf, and thei schulen be tweyne in o fleisch.</span> <span class="verse"><a name="25">25</a>Forsothe euer eithir was nakid, that is, Adam and his wijf, and thei weren not aschamed.</span> </p></div</div></div></body></html>