<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/gen/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/gen">Genesis</a> &gt <strong>Chapter 21</strong></div><p><span class="verse"><a name="1">1</a>Forsothe God visitide Sare, as he bihiyte, and fillide tho thingis, that he spak.</span> <span class="verse"><a name="2">2</a>And sche conseyuede, and childide a sone in hir eeld, in the tyme wherynne God biforseide to hir.</span> <span class="verse"><a name="3">3</a>And Abraham clepide the name of his sone, whom Sare childide to him, Ysaac.</span> <span class="verse"><a name="4">4</a>And Abraham circumcidide hym in the eiyte dai, as God comaundide to him,</span> <span class="verse"><a name="5">5</a>whanne he was of an hundrid yeer; for Ysaac was borun in this age of the fadir.</span> <span class="verse"><a name="6">6</a>And Sare seide, The Lord made leiyynge to me, and who euer schal here schal leiye with me.</span> <span class="verse"><a name="7">7</a>And eft sche seide, Who schulde here, and bileue to Abraham, that Sare schulde yyue soukyng to a sone, whom sche childide to him now an eld man?</span> <span class="verse"><a name="8">8</a>Therfor the child encreesside, and was wenyd; and Abraham made a greet feeste in the dai of his wenyng.</span> <span class="verse"><a name="9">9</a>And whanne Sare seiy the sone of Agar Egipcian pleiynge with Ysaac hir sone, sche seide to Abraham,</span> <span class="verse"><a name="10">10</a>Cast thou out the handmayde and hir sone; for the sone of the handmayde schal not be eir with my sone Ysaac.</span> <span class="verse"><a name="11">11</a>Abraham took this heuyli for his sone;</span> <span class="verse"><a name="12">12</a>and God seide to hym, Be it not seyn scharp to thee on the child, and on thin handmayde; alle thingis whiche Sare seith to thee, here thou hir vois, for in Isaac seed schal be clepid to thee;</span> <span class="verse"><a name="13">13</a>but also I schal make the sone of the handmaid in to a greet folk, for he is thi seed.</span> <span class="verse"><a name="14">14</a>And so Abraham roos eerli, and took breed, and a botel of watir, and puttide on hir schuldre, and bitook the child, and lefte hir; and whanne sche hadde go, sche yede out of the weie in the wildirnesse of Bersabee.</span> <span class="verse"><a name="15">15</a>And whanne the watir in the botel was endid, sche castide awei the child vndur a tre that was there;</span> <span class="verse"><a name="16">16</a>and sche yede awei, and sche sat euene ayens as fer as a bowe may caste; for sche seide, Y schal not se the child diynge; and sche sat ayens, and reiside hir vois, and wepte.</span> <span class="verse"><a name="17">17</a>Forsothe the Lord herde the vois of the child, and the aungel of the Lord clepide Agar fro heuene, and seide, What doist thou, Agar? nyle thou drede, for God hath herd the vois of the child fro the place where ynne he is.</span> <span class="verse"><a name="18">18</a>Rise thou, and take the child, and holde his hoond; for Y schal make hym in to a greet folc.</span> <span class="verse"><a name="19">19</a>And God openyde hir iyen, and sche seiy a pit of watir, and sche yede, and fillide the botel, and sche yaf drynk to the child;</span> <span class="verse"><a name="20">20</a>and was with him, and he encresside, and dwellide in wildernesse, and he was maad a yong man an archer,</span> <span class="verse"><a name="21">21</a>and dwellide in the deseert of Faran; and his modir took to him a wijf of the lond of Egipt.</span> <span class="verse"><a name="22">22</a>In the same tyme Abymelech, and Ficol, prince of his oost, seide to Abraham, God is with thee in alle thingis whiche thou doist;</span> <span class="verse"><a name="23">23</a>therfore swere thou bi God that thou noye not me, and myn eiris, and my kynrede; but bi the mersi whych Y dide to thee, do thou to me, and to the lond in which thou lyuedist a comelyng.</span> <span class="verse"><a name="24">24</a>And Abraham seide, Y schal swere.</span> <span class="verse"><a name="25">25</a>And he blamyde Abymelech for the pit of watir, which hise seruauntis token awey bi violence.</span> <span class="verse"><a name="26">26</a>And Abymelech answerde, I wiste not who dide this thing, but also thou schewidist not to me, and Y herde not outakun to dai.</span> <span class="verse"><a name="27">27</a>And so Abraham took scheep and oxun, and yaf to Abymalech, and bothe smyten a boond of pees.</span> <span class="verse"><a name="28">28</a>And Abraham settide seuene ewe lambren of the flok asidis half.</span> <span class="verse"><a name="29">29</a>And Abymelech seide to hym, What wolen these seuene ewe lambren to hem silf, whiche thou madist stonde asidis half?</span> <span class="verse"><a name="30">30</a>And he seide, Thou schalt take of myn hond seuene ewe lambren, that tho be in to witnessyng to me, for Y diggide this pit.</span> <span class="verse"><a name="31">31</a>Therfor thilke place was clepid Bersabee, for euere eithir swore there;</span> <span class="verse"><a name="32">32</a>and thei maden boond of pees for the pit of an ooth.</span> <span class="verse"><a name="33">33</a>Forsothe Abymelech roos, and Ficol, prince of his chyualrie, and thei turneden ayen in to the lond of Palestyns. Sotheli Abraham plauntide a wode in Bersabee, and inwardli clepide there the name of euerlastinge God;</span> <span class="verse"><a name="34">34</a>and he was an erthetiliere ether a comelynge of the lond of Palestynes in many dayes.</span> </p></div</div></div></body></html>