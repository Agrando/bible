<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/gen/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/gen">Genesis</a> &gt <strong>Chapter 16</strong></div><p><span class="verse"><a name="1">1</a>Therfor Sarai, wijf of Abram, hadde not gendrid fre children; but sche hadde a seruauntesse of Egipt, Agar bi name, and seide to hir hosebonde, Lo!</span> <span class="verse"><a name="2">2</a>the Lord hath closid me, that Y schulde not bere child; entre thou to my seruauntesse, if in hap Y schal take children, nameli of hir. And whanne he assentide to hir preiynge, sche took Agar Egipcian,</span> <span class="verse"><a name="3">3</a>hir seruauntesse, after ten yeer aftir that thei begunne to enhabite in the lond of Chanaan, and sche yaf Agar wiif to hir hosebonde.</span> <span class="verse"><a name="4">4</a>And Abram entride to Agar; and Agar seiy that sche hadde conseyued, and sche dispiside hir ladi.</span> <span class="verse"><a name="5">5</a>And Saray seide to Abram, Thou doist wickidli ayens me; I yaf my seruauntesse in to thi bosum, which seeth, that sche conseyuede, and dispisith me; the Lord deme betwixe me and thee.</span> <span class="verse"><a name="6">6</a>And Abram answerde and seide to hir, Lo! thi seruauntesse is in thin hond; vse thou hir as `it likith. Therfor for Sarai turmentide hir, sche fledde awei.</span> <span class="verse"><a name="7">7</a>And whanne the aungel of the Lord hadde founde hir bisidis a welle of watir in wildernesse, which welle is in the weie of Sur in deseert,</span> <span class="verse"><a name="8">8</a>he seide to hir, Fro whennus comest thou Agar, the seruauntesse of Sarai, and whidur goist thou? Which answerde, Y fle fro the face of Sarai my ladi.</span> <span class="verse"><a name="9">9</a>And the aungel of the Lord seide to hir, Turne thou ayen to thi ladi, and be thou mekid vndur hir hondis.</span> <span class="verse"><a name="10">10</a>And eft he seide, Y multipliynge schal multiplie thi seed, and it schal not be noumbrid for multitude.</span> <span class="verse"><a name="11">11</a>And aftirward he seide, Lo! thou hast conseyued, and thou schalt bere a sone, and thou schalt clepe his name Ismael, for the Lord hath herd thi turment;</span> <span class="verse"><a name="12">12</a>this schal be a wielde man; his hond schal be ayens alle men, and the hondis of alle men schulen be ayens him; and he schal sette tabernaclis euene ayens alle his britheren.</span> <span class="verse"><a name="13">13</a>Forsothe Agar clepide the name of the Lord that spak to hir, Thou God that seiyest me; for sche seide, Forsothe here Y seiy the hynderere thingis of him that siy me.</span> <span class="verse"><a name="14">14</a>Therfor sche clepide thilke pit, the pit of hym that lyueth and seeth me; thilk pit is bitwixe Cades and Barad.</span> <span class="verse"><a name="15">15</a>And Agar childide a sone to Abram, which clepide his name Ismael.</span> <span class="verse"><a name="16">16</a>Abram was of `eiyti yeere and sixe, whanne Agar childide Ysmael to hym.</span> </p></div</div></div></body></html>