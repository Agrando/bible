<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/gen/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/gen">Genesis</a> &gt <strong>Chapter 4</strong></div><p><span class="verse"><a name="1">1</a>Forsothe Adam knewe Eue his wijf, which conseyuede, and childide Cayn, and seide, Y haue gete a man bi God.</span> <span class="verse"><a name="2">2</a>And efte sche childide his brother Abel. Forsothe Abel was a kepere of scheep, and Cayn was an erthe tilyere.</span> <span class="verse"><a name="3">3</a>Sotheli it was don after many daies, that Cayn offride yiftis to the Lord of the fruytis of erthe;</span> <span class="verse"><a name="4">4</a>and Abel offride of the first gendrid of his floc, and of the fatnesse of tho. And the Lord bihelde to Abel and to the yiftis of hym;</span> <span class="verse"><a name="5">5</a>sotheli he bihelde not to Cayn and to hise yiftis. And Cayn was wrooth greetli, and his cheer felde doun.</span> <span class="verse"><a name="6">6</a>And the Lord seide to hym, Whi art thou wrooth, and whi felde doun thi face?</span> <span class="verse"><a name="7">7</a>Whether not if thou schalt do wel, thou schalt resseyue; but if thou doist yuele, thi synne schal be present anoon in the yatis? but the desir therof schal be vndur thee, and thou schalt be lord therof.</span> <span class="verse"><a name="8">8</a>And Cayn seide to Abel his brother, Go we out. And whanne thei weren in the feeld, Cayn roos ayens his brother Abel, and killide him.</span> <span class="verse"><a name="9">9</a>And the Lord seide to Cayn, Where is Abel thi brother? Which answerde, Y woot not; whether Y am the kepere of my brothir?</span> <span class="verse"><a name="10">10</a>And God seide to Cayn, What hast thou do? the vois of the blood of thi brother crieth to me fro erthe.</span> <span class="verse"><a name="11">11</a>Now therfor thou schalt be cursid on erthe, that openyde his mouth, and resseyuede of thin hond the blood of thi brothir.</span> <span class="verse"><a name="12">12</a>Whanne thou schalt worche the erthe, it schal not yyue his fruytis to thee; thou schalt be vnstable of dwellyng and fleynge aboute on erthe in alle the daies of thi lijf.</span> <span class="verse"><a name="13">13</a>And Cayn seide to the Lord, My wickidnesse is more than that Y disserue foryyuenesse; lo!</span> <span class="verse"><a name="14">14</a>to dai thou castist me out fro the face of the erthe; and Y schal be hid fro thi face, and Y schal be vnstable of dwellyng and fleynge aboute in erthe; therfore ech man that schal fynde me schal slee me.</span> <span class="verse"><a name="15">15</a>And the Lord seide to hym, It schal not be don so, but ech man that schal slee Cayn shal be punyschid seuenfold. And the Lord settide a signe in Cayn, that ech man that schulde fynde hym schulde not slee hym.</span> <span class="verse"><a name="16">16</a>And Cayn yede out fro the face of the Lord, and dwellide fleynge aboute in erthe, at the eest coost of Eden.</span> <span class="verse"><a name="17">17</a>Forsothe Cayn knewe his wiif, which conseyuede, and childide Enoth; and Cayn bildide a citee, and clepide the name therof of the name of hise sone Enoth.</span> <span class="verse"><a name="18">18</a>Forsothe Enoth gendride Irad, and Irad gendride Manyael, and Manyael gendride Matusael, and Matusael gendride Lameth;</span> <span class="verse"><a name="19">19</a>that took twei wyues, the name to o wijf was Ada, and the name to the tother was Sella.</span> <span class="verse"><a name="20">20</a>And Ada gendride Jabel, that was the fadir of dwellers in tentis and of shepherdis;</span> <span class="verse"><a name="21">21</a>and the name of his brother was Tubal, he was the fadir of syngeris in harpe and orgun.</span> <span class="verse"><a name="22">22</a>And Sella gendride Tubalcayn, that was an hamerbetere, and smyyt on alle werkis of bras and of yrun; forsothe the sistir of Tubalcayn was Neoma.</span> <span class="verse"><a name="23">23</a>And Lameth seide to his wyues Ada and Sella, Ye wyues of Lameth, here my vois, and herkne my word; for Y haue slayn a man bi my wounde, and a yong wexynge man bi my `violent betyng;</span> <span class="verse"><a name="24">24</a>veniaunce schal be youun seuenfold of Cayn, forsothe of Lameth seuentisithis seuensithis.</span> <span class="verse"><a name="25">25</a>Also yit Adam knewe his wijf, and sche childide a sone, and clepide his name Seth, and seide, God hath put to me another seed for Abel, whom Cayn killide.</span> <span class="verse"><a name="26">26</a>But also a sone was borun to Seth, which sone he clepide Enos; this Enos bigan to clepe inwardli the name of the Lord.</span> </p></div</div></div></body></html>