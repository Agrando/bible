<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/gen/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/gen">Genesis</a> &gt <strong>Chapter 32</strong></div><p><span class="verse"><a name="1">1</a>Forsothe Jacob wente forth in the weie in which he began, and the aungels of the Lord metten him.</span> <span class="verse"><a name="2">2</a>And whanne he hadde seyn hem, he seide, These ben the castels of God; and he clepide the name of that place Manaym, that is, castels.</span> <span class="verse"><a name="3">3</a>Sotheli Jacob sente bifore him also messangeris to Esau, his brother, in to the lond of Seir, in the cuntrey of Edom;</span> <span class="verse"><a name="4">4</a>and comaundide to hem, and seide, Thus speke ye to my lord Esau, Thi brothir Jacob seith these thingis, Y was a pilgrym at Laban, `and Y was `til in to present dai;</span> <span class="verse"><a name="5">5</a>Y haue oxun, and assis, and scheep, and seruauntis, and hand maydis, and Y sende now a message to my lord, that Y fynde grace in thi siyt.</span> <span class="verse"><a name="6">6</a>And the messageris turneden ayen to Jacob, and seiden, We camen to Esau, thi brother, and lo! he hastith in to thi comyng, with foure hundrid men.</span> <span class="verse"><a name="7">7</a>Jacob dredde greetli, and he was aferd, and departide the puple that was with hym, and he departide the flockis, and scheep, and oxun, and camels, in to twei cumpenyes;</span> <span class="verse"><a name="8">8</a>and seide, If Esau schal come to o cumpeny, and schal smyte it, the tothir cumpeny which is residue schal be saued.</span> <span class="verse"><a name="9">9</a>And Jacob seide, A! God of my fadir Abraham, and God of my fadir Isaac, A! Lord, that seidist to me, Turne thou ayen in to thi lond, and in to the place of thi birthe, and Y schal do wel to thee,</span> <span class="verse"><a name="10">10</a>Y am lesse than alle thi merciful doyngis, and than thi treuthe which thou hast fillid to thi seruaunt; with my staf Y passide this Jordan, and now Y go ayen with twei cumpanyes;</span> <span class="verse"><a name="11">11</a>delyuere thou me fro the hond of my brothir Esau, for Y drede him greetli, lest he come and sle the modris with the sones.</span> <span class="verse"><a name="12">12</a>Thou spakist that thou schuldist do wel to me, and shuldist alarge my seed as the grauel of the see, that mai not be noumbrid for mychilnesse.</span> <span class="verse"><a name="13">13</a>And whanne Jacob hadde slept there in that nyyt, he departide of tho thingis whiche he hadde yiftis to Esau, his brothir,</span> <span class="verse"><a name="14">14</a>two hundrid geet, and twenti buckis of geet, two hundrid scheep, and twenti rammys,</span> <span class="verse"><a name="15">15</a>camels fulle with her foolis thretti, fourti kyen, and twenti boolis, twenti sche assis, and ten foolis of hem.</span> <span class="verse"><a name="16">16</a>And he sente bi the hondis of his seruauntis alle flockis bi hem silf; and he seide to hise children, Go ye bifore me, and a space be betwixe flok and flok.</span> <span class="verse"><a name="17">17</a>And he comaundide to the formere, and seide, If thou schalt mete my brothir Esau, and he schal axe thee, whos man thou art, ether whidir thou goist, ether whos ben these thingis whiche thou suest,</span> <span class="verse"><a name="18">18</a>thou schalt answere, Of thi seruaunt Jacob, he hath sent yiftis to his lord Esau, and he cometh aftir vs.</span> <span class="verse"><a name="19">19</a>In lijk maner, he yaf comaundementis to the secounde, and to the thridde, and to alle that sueden flockis; and seide, Speke ye bi the same wordis to Esau,</span> <span class="verse"><a name="20">20</a>whanne ye fynden hym, and ye schulen adde, Also Jacob hym silf thi seruaunt sueth oure weie. For Jacob seide, Y schal plese Esau with yiftis that goon bifore, and aftirward Y schal se hym; in hap he schal be mercyful to me.</span> <span class="verse"><a name="21">21</a>And so the yiftis yeden bifore hym; sotheli he dwellide in that nyyt in the tentis.</span> <span class="verse"><a name="22">22</a>And whanne Jacob hadde arise auysseli, he took hise twei wyues, and so many seruauntessis with enleuen sones, and passide the forthe of Jaboth.</span> <span class="verse"><a name="23">23</a>And whanne alle thingis that perteyneden to hym weren led ouer, he dwellide aloone, and, lo!</span> <span class="verse"><a name="24">24</a>a man wrastlide with him til to the morwetid.</span> <span class="verse"><a name="25">25</a>And whanne the man seiy that he miyte not ouercome Jacob, he touchide the senewe of Jacobis hipe, and it driede anoon.</span> <span class="verse"><a name="26">26</a>And he seide to Jacob, Leeue thou me, for the morewtid stieth now. Jacob answeride, Y schal not leeue thee, no but thou blesse me.</span> <span class="verse"><a name="27">27</a>Therfore he seide, What name is to thee? He answeride, Jacob.</span> <span class="verse"><a name="28">28</a>And the man seide, Thi name schal no more be clepid Jacob, but Israel; for if thou were strong ayens God, hou miche more schalt thou haue power ayens men.</span> <span class="verse"><a name="29">29</a>Jacob axide him, Seie thou to me bi what name thou art clepid? He answerde, Whi axist thou my name, whiche is wondirful? And he blesside Jacob in the same place.</span> <span class="verse"><a name="30">30</a>And Jacob clepide the name of that place Fanuel, and seide, Y siy the Lord face to face, and my lijf is maad saaf.</span> <span class="verse"><a name="31">31</a>And anoon the sunne roos to hym, aftir that he passide Fanuel; forsothe he haltide in the foot.</span> <span class="verse"><a name="32">32</a>For which cause the sones of Israel eten not `til in to present day the senewe, that driede in the hipe of Jacob; for the man touchide the senewe of Jacobs hipe, and it driede.</span> </p></div</div></div></body></html>