<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/gen/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/gen">Genesis</a> &gt <strong>Chapter 27</strong></div><p><span class="verse"><a name="1">1</a>Forsothe Isaac wexe eld, and hise iyen dasewiden, and he miyte not se. And he clepide Esau, his more sone, and seide to hym, My sone! Which answerde, Y am present.</span> <span class="verse"><a name="2">2</a>To whom the fadir seide, Thou seest that Y haue woxun eld, and Y knowe not the dai of my deeth.</span> <span class="verse"><a name="3">3</a>Take thin armeres, `arewe caas, and a bowe, and go out; and whanne thou hast take ony thing bi huntyng,</span> <span class="verse"><a name="4">4</a>make to me a seew therof, as thou knowist that Y wole, and brynge that Y ete, and my soule blesse thee bifore that Y die.</span> <span class="verse"><a name="5">5</a>And whanne Rebecca hadde herd this thing, and he hadde go in to the feeld to fille the comaundment of the fadir,</span> <span class="verse"><a name="6">6</a>sche seide to hir sone Jacob, Y herde thi fadir spekynge with Esau, thi brothir, and seiynge to him, Brynge thou me of thin huntyng,</span> <span class="verse"><a name="7">7</a>and make thow metis, that Y ete, and that Y blesse thee bifor the Lord bifor that Y die.</span> <span class="verse"><a name="8">8</a>Now therfor, my sone, assent to my counsels,</span> <span class="verse"><a name="9">9</a>and go to the floc, and brynge to me tweyne the beste kidis, that Y make metis of tho to thi fadir, whiche he etith gladli;</span> <span class="verse"><a name="10">10</a>and that whanne thow hast brouyt in tho metis, and he hath ete, he blesse thee bifore that he die.</span> <span class="verse"><a name="11">11</a>To whom Jacob answerde, Thou knowist that Esau my brother is an heeri man, and Y am smethe; if my fadir `touchith and feelith me,</span> <span class="verse"><a name="12">12</a>Y drede lest he gesse that Y wolde scorne him, and lest he brynge in cursyng on me for blessyng.</span> <span class="verse"><a name="13">13</a>To whom the modir seide, My sone, this cursyng be in me; oonly here thou my vois, and go, and brynge that that Y seide.</span> <span class="verse"><a name="14">14</a>He yede, and brouyte, and yaf to his modir. Sche made redi metis, as sche knewe that his fadir wolde,</span> <span class="verse"><a name="15">15</a>and sche clothide Jacob in ful goode clothis of Esau, whiche sche hadde at home anentis hir silf.</span> <span class="verse"><a name="16">16</a>And sche `compasside the hondis with litle skynnys of kiddis, and kyuerede the `nakide thingis of the necke;</span> <span class="verse"><a name="17">17</a>and sche yaf seew, and bitook the loouys whiche sche hadde bake.</span> <span class="verse"><a name="18">18</a>And whanne these weren brouyt in, he seide, My fadir! And he answerde, Y here; who art thou, my sone?</span> <span class="verse"><a name="19">19</a>And Jacob seide, Y am Esau, thi first gendrid sone. Y haue do to thee as thou comaundist to me; rise thou, sitte, and ete of myn huntyng, that thi soule blesse me.</span> <span class="verse"><a name="20">20</a>Eft Ysaac seide to his sone, My sone, hou miytist thou fynde so soone? Which answerde, It was Goddis wille, that this that Y wolde schulde come soone to me.</span> <span class="verse"><a name="21">21</a>And Isaac seide, My sone, come thou hidir, that Y touche thee, and that Y preue wher thou art my sone Esau, ethir nay.</span> <span class="verse"><a name="22">22</a>He neiyede to the fadir; and whanne he hadde feelid hym, Isaac seide, Sotheli the vois is the vois of Jacob, but the hondis ben the hondis of Esau.</span> <span class="verse"><a name="23">23</a>And Isaac knew not Jacob, for the heery hondis expressiden the licnesse of the more sone.</span> <span class="verse"><a name="24">24</a>Therfor Isaac blesside him, and seide, Art thou my sone Esau? Jacob answerde, Y am.</span> <span class="verse"><a name="25">25</a>And Isaac seide, My sone, brynge thou to me metis of thin huntyng, that my soule blesse thee. And whanne Isaac hadde ete these metis brouyt, Jacob brouyte also wyn to Isaac, and whanne this was drunkun,</span> <span class="verse"><a name="26">26</a>Isaac seide to him, My sone, come thou hidir, and yyue to me a cos.</span> <span class="verse"><a name="27">27</a>Jacob neiyede, and kisside hym; and anoon as Isaac feelide the odour of hise clothis, he blesside him, and seide, Lo! the odour of my sone as the odour of a `feeld ful which the Lord hath blessid.</span> <span class="verse"><a name="28">28</a>God yyue to thee of the dewe of heuene, and of the fatnesse of erthe, aboundaunce of whete, and of wyn, and of oile;</span> <span class="verse"><a name="29">29</a>and puplis serue thee, and lynagis worschipe thee; be thou lord of thi britheren, and the sones of thi modir be bowid bifor thee; be he cursid that cursith thee, and he that blessith thee, be fillid with blessyngis.</span> <span class="verse"><a name="30">30</a>Vnnethis Isaac hadde fillid the word, and whanne Jacob was gon out,</span> <span class="verse"><a name="31">31</a>Esau cam, and brouyte in metis sodun of the huntyng to the fadir, and seide, My fadir, rise thou, and ete of the huntyng of thi sone, that thi soule blesse me.</span> <span class="verse"><a name="32">32</a>And Isaac seide, Who forsothe art thou? Which answerde, Y am Esau, thi firste gendrid sone.</span> <span class="verse"><a name="33">33</a>Isaac dredde bi a greet astonying; and he wondride more, than it mai be bileued, and seide, Who therfor is he which a while ago brouyte to me huntyng takun, and Y eet of alle thingis bifor that thou camest; and Y blesside him? and he schal be blessid.</span> <span class="verse"><a name="34">34</a>Whanne the wordis of the fadir weren herd, Esau rorid with a greet cry, and was astonyed, and seide, My fadir, blesse thou also me.</span> <span class="verse"><a name="35">35</a>Which seide, Thy brother cam prudentli, and took thi blessyng.</span> <span class="verse"><a name="36">36</a>And Esau addide, Justli his name is clepid Jacob, for lo! he supplauntide me another tyme; bifor he took awei `my firste gendride thingis, and now the secounde tyme he rauyschide priueli my blessyng. And eft he seide to the fadir, Wher thou hast not reserued a blessyng also to me?</span> <span class="verse"><a name="37">37</a>Ysaac answeride, Y haue maad him thi lord, and Y haue maad suget alle hise britheren to his seruage; Y haue stablischid him in whete, and wyn, and oile; and, my sone, what schal Y do to thee aftir these thingis?</span> <span class="verse"><a name="38">38</a>To whom Esau saide, Fadir, wher thou hast oneli o blessyng? Y biseche that also thou blesse me. And whanne Esau wepte with greet yellyng,</span> <span class="verse"><a name="39">39</a>Isaac was stirid, and seide to hym, Thi blessyng schal be in the fatnesse of erthe, and in the dew of heuene fro aboue;</span> <span class="verse"><a name="40">40</a>thou schalt lyue bi swerd, and thou schalt serue thi brothir, and tyme schal come whanne thou schalt shake awei, and vnbynde his yok fro thi nollis.</span> <span class="verse"><a name="41">41</a>Therfor Esau hatide euer Jacob for the blessyng bi which the fadir hadde blessid hym; and Esau seide in his herte, The daies of morenyng of my fadir schulen come, and Y schal sle Jacob, my brothir.</span> <span class="verse"><a name="42">42</a>These thingis weren teld to Rebecca, and sche sente, and clepide hir sone Jacob, and seide to hym, Lo ! Esau, thi brothir, manaasith to sle thee;</span> <span class="verse"><a name="43">43</a>now therfor, my sone, here thou my vois, and rise thou, and fle to Laban, my brother, in Aran;</span> <span class="verse"><a name="44">44</a>and thou schalt dwelle with hym a fewe daies, til the woodnesse of thi brother reste,</span> <span class="verse"><a name="45">45</a>and his indignacioun ceesse, and til he foryite tho thingis whiche thou hast don ayens hym. Aftirward Y schal sende, and Y schal brynge thee fro thennus hidir. Whi schal Y be maad soneles of euer eithir sone in o dai?</span> <span class="verse"><a name="46">46</a>And Rebecca seide to Isaac, It anoieth me of my lijf for the douytris of Heth; if Jacob takith a wijf of the kynrede of this lond, Y nyle lyue.</span> </p></div</div></div></body></html>