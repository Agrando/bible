<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 42</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/gen/42"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/gen">Genesis</a> &gt <strong>Chapter 42</strong></div><p><span class="verse"><a name="1">1</a>Forsothe Jacob herde that foodis weren seeld in Egipt, and he seide to hise sones, Whi ben ye necgligent?</span> <span class="verse"><a name="2">2</a>Y herde that wheete is seeld in Egipt, go ye doun, and bie ye necessaries to vs, that we moun lyue, and be not wastid bi nedynesse.</span> <span class="verse"><a name="3">3</a>Therfor ten britheren of Joseph yeden doun to bie wheete in Egipt,</span> <span class="verse"><a name="4">4</a>and Beniamyn was withholdun of Jacob at hoome, that seide to hise britheren, Lest perauenture in the weie he suffre ony yuel.</span> <span class="verse"><a name="5">5</a>Sotheli thei entriden in to the lond of Egipt, with othere men that yeden to bie; forsothe hungur was in the lond of Canaan.</span> <span class="verse"><a name="6">6</a>And Joseph was prince of Egipt, and at his wille whetis weren seeld to puplis. And whanne hise britheren hadden worschipid hym,</span> <span class="verse"><a name="7">7</a>and he hadde knowe hem, he spak hardere as to aliens, and axide hem, Fro whennus camen ye? Whiche answeriden, Fro the lond of Canaan, that we bie necessaries to lyiflode.</span> <span class="verse"><a name="8">8</a>And netheles he knewe the britheren, and he was not knowun of hem,</span> <span class="verse"><a name="9">9</a>and he bithouyte on the dremys whiche he seiy sumtyme. And he seide to hem, Ye ben aspieris, ye camen to se the feblere thingis of the lond.</span> <span class="verse"><a name="10">10</a>Whiche seiden, Lord, it is not so, but thi seruauntis camen to bie metis;</span> <span class="verse"><a name="11">11</a>alle we ben the sones of o man, we comen pesible, and thi seruauntis ymaginen not ony yuel.</span> <span class="verse"><a name="12">12</a>To `whiche he answeride, It is in other maner, ye camen to se the feble thingis of the lond.</span> <span class="verse"><a name="13">13</a>And thei seiden, `We twelue britheren, thi seruauntis, ben sones of o man in the lond of Canaan; the leeste is with oure fadir, an other is not `on erthe.</span> <span class="verse"><a name="14">14</a>This it is, he seide, that Y spak to you,</span> <span class="verse"><a name="15">15</a>ye ben aspieris, riyt now Y schal take experience of you, bi the helthe of Farao ye schulen not go fro hennus, til youre leeste brother come; sende ye oon of you,</span> <span class="verse"><a name="16">16</a>that he brynge hym, forsothe ye schulen be in boondis, til tho thingis that ye seiden ben preued, whether tho ben false ether trewe; ellis, bi the helthe of Farao, ye ben aspieris.</span> <span class="verse"><a name="17">17</a>Therfor he bitook hem to kepyng thre daies; sotheli in the thridde dai,</span> <span class="verse"><a name="18">18</a>whanne thei weren led out of prisoun, he seide, Do ye that that Y seide, and ye schulen lyue, for Y drede God;</span> <span class="verse"><a name="19">19</a>if ye ben pesible, o brother of you be boundun in prisoun; forsothe go ye, and bere wheetis, whiche ye bouyten,</span> <span class="verse"><a name="20">20</a>in to youre housis, and brynge ye youre leeste brother to me, that Y may preue youre wordis, and ye die not. Thei diden as he seide,</span> <span class="verse"><a name="21">21</a>and thei spaken togidere, Skilfuli we suffren these thingis, for we synneden ayens oure brother, and we seiyen the anguysch of his soule, while he preiede vs, and we herden not; herfore this tribulacioun cometh on vs.</span> <span class="verse"><a name="22">22</a>Of which oon, Ruben, seide, Whether Y seide not to yow, Nyle ye do synne ayens the child, and ye herden not me? lo! his blood is souyt.</span> <span class="verse"><a name="23">23</a>Sotheli thei wisten not that Joseph vndirstood, for he spak to hem by interpretour.</span> <span class="verse"><a name="24">24</a>And he turnede awei hym silf a litil and wepte; and he turnede ayen, and spak to hem.</span> <span class="verse"><a name="25">25</a>And he took Symeon, and boond hym, while thei weren present; and he comaundide the mynystris, that thei schulden fille her sackis with wheete, and that thei schulden putte the money `of alle in her baggis, and ouer this yyue metis in the weie; whiche diden so.</span> <span class="verse"><a name="26">26</a>And thei `baren wetis on her assis, and yeden forth,</span> <span class="verse"><a name="27">27</a>and whanne the sak of oon was opened that he schulde yyue meete to the werk beeste in the yn, he bihelde the money in the mouth of the bagge,</span> <span class="verse"><a name="28">28</a>and seide to his britheren, My monei is yoldun to me, lo! it is had in the bagge; and thei weren astonyed, and troblid, and seiden togidere, What thing is this that God hath doon to us.</span> <span class="verse"><a name="29">29</a>And thei camen to Jacob, her fadir, in the loond of Canaan, and telden to hym alle thingis that bifelden to hem, and seiden,</span> <span class="verse"><a name="30">30</a>The lord of the lond spak harde to vs, and gesside that we weren aspieris of the prouynce;</span> <span class="verse"><a name="31">31</a>to whom we answeriden, We ben pesible, nether we purposen ony tresouns;</span> <span class="verse"><a name="32">32</a>we ben twelue britheren, gendrid of o fadir, oon is not `on erthe, the leeste dwellith with the fadir in the lond of Canaan.</span> <span class="verse"><a name="33">33</a>And he seide to vs, Thus Y schal preue that ye ben pesible; leeffe ye o brother of you with me, and take ye metis nedeful to youre housis, and go ye, and brynge ye to me youre leeste brother,</span> <span class="verse"><a name="34">34</a>that Y wite that ye ben not aspieris, and that ye moun resseyue this brother which is holdun in boondis, and that fro thennus forth ye haue licence to bie what thingis ye wolen.</span> <span class="verse"><a name="35">35</a>While these thingis weren seide, whanne alle schedden out wheetis, thei founden money boundun in `the mouth of sackis. And whanne alle togidere weren aferd,</span> <span class="verse"><a name="36">36</a>the fadir Jacob seide, Ye han maad me to be with out children; Joseph is not alyue, Symeon is holdun in bondis, ye schulen take a wey fro me Beniamyn; alle these yuels felden in me.</span> <span class="verse"><a name="37">37</a>To whom Ruben answeride, Sle thou my twei sones, if Y shal not brynge hym ayen to thee; take thou hym in myn hond, and Y schal restore hym to thee.</span> <span class="verse"><a name="38">38</a>And Jacob seide, My sone schal not go doun with you; his brother is deed, he aloone is left; if ony aduersite schal bifalle `to hym in the lond to which ye schulen go, ye schulen lede forth myn hoore heeris with sorewe to hellis.</span> </p></div</div></div></body></html>