<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 46</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/gen/46"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/gen">Genesis</a> &gt <strong>Chapter 46</strong></div><p><span class="verse"><a name="1">1</a>And Israel yede forth with alle thingis that he hadde, and he cam to the pit of ooth; and whanne sacrifices weren slayn there to God of his fadir Isaac,</span> <span class="verse"><a name="2">2</a>he herde God bi a visioun in that nyyt clepynge hym, `and seiynge to hym, Jacob! Jacob! To whom he answeride, Lo! Y am present.</span> <span class="verse"><a name="3">3</a>God seide to hym, Y am the strongeste God of thi fadir; nyle thou drede, go doun in to Egipt, for Y schal make thee there in to a greet folk;</span> <span class="verse"><a name="4">4</a>Y schal go doun thidir with thee, and Y schal brynge thee turnynge ayen fro thennus, and Joseph schal sette his hond on thin iyen.</span> <span class="verse"><a name="5">5</a>Jacob roos fro the pit of ooth, and the sones token him, with her litle children, and wyues, in the waynes whiche Farao hadde sent to bere the eld man,</span> <span class="verse"><a name="6">6</a>and alle thingis whiche he weldide in the lond of Canaan; and he cam in to Egipt with his seed,</span> <span class="verse"><a name="7">7</a>hise sones, and her sones, and douytris, and al the generacioun togidere.</span> <span class="verse"><a name="8">8</a>Forsothe thes ben the names of the sones of Israel, that entriden in to Egipte; he with hise fre children. The firste gendrid Ruben;</span> <span class="verse"><a name="9">9</a>the sones of Ruben, Enoch, and Fallu, and Esrom, and Carmi.</span> <span class="verse"><a name="10">10</a>The sones of Symeon, Jemuhel, and Jamyn, and Ahoth, and Jachyn, and Sab, and Saber, and Saul, the sone of a womman of Canaan.</span> <span class="verse"><a name="11">11</a>The sones of Leuy, Gerson, Caath, and Merarie.</span> <span class="verse"><a name="12">12</a>The sones of Juda, Her and Onam, and Sela, and Fares, and Zara. Forsothe Her and Onam dieden in the lond of Canaan; and the sones of Fares weren borun, Esrom, and Amul.</span> <span class="verse"><a name="13">13</a>The sones of Isacar, Thola, and Fua, and Jobab, and Semron.</span> <span class="verse"><a name="14">14</a>The sones of Zabulon, Sared, and Thelom, and Jahel.</span> <span class="verse"><a name="15">15</a>These ben the sones of Lia, whiche sche childide in Mesopotanye of Sirie, with Dyna, hir douyter; alle the soules of hise sones and douytris, thre and thretti.</span> <span class="verse"><a name="16">16</a>The sones of Gad, Sefion, and Aggi, Suny, and Hesebon, Heri, and Arodi, and Areli.</span> <span class="verse"><a name="17">17</a>The sones of Aser, Jamne, and Jesua, and Jesui, and Beria; and Sara, the sister of hem. The sones of Beria, Heber and Melchiel.</span> <span class="verse"><a name="18">18</a>These weren the sones of Zelfa, whom Laban yaf to Lia, his douyter, and Jacob gendryde these sixtene persones.</span> <span class="verse"><a name="19">19</a>The sones of Rachel, `wijf of Jacob, weren Joseph and Beniamyn.</span> <span class="verse"><a name="20">20</a>And sones weren borun to Joseph in the loond of Egipt, Manasses and Effraym, whiche Asenech, `douytir of Putifar, preest of Helipoleos, childide to hym.</span> <span class="verse"><a name="21">21</a>The sones of Beniamin weren Bela, and Becor, and Asbel, Gera, and Naaman, and Jechi, `Ros, and Mofym, and Ofym, and Ared.</span> <span class="verse"><a name="22">22</a>These weren the sones of Rachel, whiche Jacob gendride; alle the persones weren fouretene.</span> <span class="verse"><a name="23">23</a>The sone of Dan, Vsym.</span> <span class="verse"><a name="24">24</a>The sones of Neptalym, Jasiel, and Guny, and Jeser, and Salem.</span> <span class="verse"><a name="25">25</a>These weren `the sones of Bala, whom Laban yaf to Rachel his douytir.</span> <span class="verse"><a name="26">26</a>And Jacob gendride these; alle the soules weren seuene. And alle the men that entriden with Jacob in to Egipt, and yeden out of his thiy, with out `the wyues of his sones, weren sixti and sixe.</span> <span class="verse"><a name="27">27</a>Forsothe the sones of Joseph, that weren borun to hym in `the loond of Egipt, weren two men. Alle the soulis of `the hows of Jacob, that entriden in to Egipt, weren seuenti.</span> <span class="verse"><a name="28">28</a>Forsothe Jacob sente Judas bifore hym to Joseph, that he schulde telle to hym, and he schulde `come in to Gessen.</span> <span class="verse"><a name="29">29</a>And whanne Jacob hadde come thidir, Joseph stiede in his chare to mete his fadir at the same place. And he siy Jacob, and felde on `his necke, and wepte bitwixe collyngis.</span> <span class="verse"><a name="30">30</a>And the fadir seide to Joseph, Now Y schal die ioiful, for Y siy thi face, and Y leeue thee lyuynge.</span> <span class="verse"><a name="31">31</a>And Joseph spak to hise brithren, and to al `the hows of his fadir, I schal stie, and `Y schal telle to Farao, and Y schal seie to hym, My britheren, and the hows of my fadir, that weren in the lond of Canaan, ben comun to me,</span> <span class="verse"><a name="32">32</a>and thei ben men kepers of scheep, and han bisynesse of flockis to be fed; thei brouyten with hem her scheep and grete beestis, and alle thingis whiche thei miyten haue.</span> <span class="verse"><a name="33">33</a>And whanne Farao schal clepe you, and schal seie, What is youre werk? ye schulen answere, We ben thi seruauntis, men scheepherdis, fro oure childhed til in to present tyme, bothe we and oure fadris. Sotheli ye schulen seye these thingis, that ye moun dwelle in the lond of Gessen, for Egipcians wlaten alle keperis of scheep.</span> </p></div</div></div></body></html>