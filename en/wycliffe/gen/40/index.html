<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/gen/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/gen">Genesis</a> &gt <strong>Chapter 40</strong></div><p><span class="verse"><a name="1">1</a>Whanne these thingis weren doon so, it bifelde that twei geldyngis, the boteler and the baker `of the kyng of Egipt, synneden to her lord.</span> <span class="verse"><a name="2">2</a>And Farao was wrooth ayens hem, for the toon was `souereyn to boteleris, the tother was `souereyn to bakeris.</span> <span class="verse"><a name="3">3</a>And he sente hem in to the prisoun of the prince of knyytis, in which also Joseph was boundun.</span> <span class="verse"><a name="4">4</a>And the keper of the prisoun bitook hem to Joseph, which also `mynystride to hem. Sumdel of tyme passide, and thei weren hooldun in kepyng, and bothe sien a dreem in o nyyt,</span> <span class="verse"><a name="5">5</a>bi couenable expownyng to hem.</span> <span class="verse"><a name="6">6</a>And whanne Joseph hadde entrid to hem eerli, and hadde seyn hem sori,</span> <span class="verse"><a name="7">7</a>he axide hem, and seide, Whi is youre `face soriere to dai than it ys wont?</span> <span class="verse"><a name="8">8</a>Whiche answeriden, We seiyen a dreem, and `noon is that expowneth to vs. And Joseph seide to hem, Whether expownyng is not of God? Telle ye to me what ye han seyn.</span> <span class="verse"><a name="9">9</a>The `souereyn of boteleris telde first his dreem; Y seiy that a vyne bifore me,</span> <span class="verse"><a name="10">10</a>in which weren thre siouns, wexide litil and litil in to buriounnyngis, and that aftir flouris grapys wexiden ripe,</span> <span class="verse"><a name="11">11</a>and the cuppe of Farao was in myn hond; therfor Y took the grapis, and presside out in to the cuppe which Y helde, and Y yaf drynk to Farao.</span> <span class="verse"><a name="12">12</a>Joseph answerde, This is the expownyng of the dreem; thre siouns ben yit thre daies,</span> <span class="verse"><a name="13">13</a>aftir whiche Farao schal haue mynde of thi seruyce, and he schal restore thee in to the firste degree, and thou schal yyue to hym the cuppe, bi thin office, as thou were wont to do bifore.</span> <span class="verse"><a name="14">14</a>Oneli haue thou mynde on me, whanne it is wel to thee, and thou schalt do merci with me, that thou make suggestioun to Farao, that he lede me out of this prisoun;</span> <span class="verse"><a name="15">15</a>for theefli Y am takun awei fro the lond of Ebrews, and here Y am sent innocent in to prisoun.</span> <span class="verse"><a name="16">16</a>The `maister of bakeris seiye that Joseph hadde expowned prudentli the dreem, and he seide, And Y seiy a dreem, that Y hadde thre panyeris of mele on myn heed,</span> <span class="verse"><a name="17">17</a>and Y gesside that Y bar in o panyere, that was heiyere, alle metis that ben maad bi craft of bakers, and that briddis eeten therof.</span> <span class="verse"><a name="18">18</a>Joseph answerde, This is the expownyng of the dreem; thre panyeris ben yit thre daies,</span> <span class="verse"><a name="19">19</a>aftir whiche Farao schal take awei thin heed, and he schal hange thee in a cros, and briddis schulen todrawe thi fleischis.</span> <span class="verse"><a name="20">20</a>Fro thennus the thridde dai was the dai of birthe of Farao, which made a greet feeste to hise children, and hadde mynde among metis on the maistir `of boteleris, and on the prince of bakeris;</span> <span class="verse"><a name="21">21</a>and he restoride the oon in to his place, that he schulde dresse cuppe to `the kyng,</span> <span class="verse"><a name="22">22</a>and he hangide `the tothir in a gebat, that the treuthe of `the expownere schulde be preued.</span> <span class="verse"><a name="23">23</a>And netheles whanne prosperitees bifelden, the `souereyn of boteleris foryat `his expownere.</span> </p></div</div></div></body></html>