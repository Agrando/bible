<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/gen/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/gen">Genesis</a> &gt <strong>Chapter 35</strong></div><p><span class="verse"><a name="1">1</a>Yn the mene tyme the Lord spak to Jacob, Ryse thou, and stie to Bethel, and dwelle thou there, and make thou an auter to the Lord, that apperide to thee whanne thou fleddist Esau, thi brother.</span> <span class="verse"><a name="2">2</a>Forsothe Jacob seide, whanne al his hous was clepid to gidere, Caste ye a wei alien goddis, that ben `in the myddis of you, and be ye clensid, and chaunge ye youre clothis;</span> <span class="verse"><a name="3">3</a>rise ye, and stie we into Bethel, that we make there an auter to the Lord, which herde me in the dai of my tribulacioun, and was felowe of my weie.</span> <span class="verse"><a name="4">4</a>Therfor thei yauen to hym alle alien goddis which thei hadden, and eere ryngis, that weren in `the eeris of hem; and he deluyde tho vndur a `tre, clepid therubynte, which is bihynde the citee of Sichem.</span> <span class="verse"><a name="5">5</a>And whanne thei yeden, drede assailide alle men by cumpas of the citee, and thei weren not hardi to pursue hem goynge a wei.</span> <span class="verse"><a name="6">6</a>Therfor Jacob cam to Lusa, which is in the lond of Canaan, bi `sire name Bethel, he and al his puple with hym.</span> <span class="verse"><a name="7">7</a>And he bildide there an auter to the Lord, and clepide the name of that place The hows of God, for God apperide there to hym, whanne he fledde his brothir.</span> <span class="verse"><a name="8">8</a>Delbora, the nurische of Rebecca, diede in the same tyme, and sche was biried at the roote of Bethel, vndir an ook, and the name of the place was clepid The ook of wepyng.</span> <span class="verse"><a name="9">9</a>Forsothe God apperide eft to Jacob, aftir that he turnede ayen fro Mesopotanye of Sirie, and cam into Bethel, and blesside hym,</span> <span class="verse"><a name="10">10</a>and seide, Thou schalt no more be clepid Jacob, but Israel schal be thi name. And God clepide hym Israel, and seide to hym,</span> <span class="verse"><a name="11">11</a>Y am God Almyyti, encreesse thou, and be thou multiplied, folkis and puplis of naciouns schulen be of thee, kyngis schulen go out of thi leendis;</span> <span class="verse"><a name="12">12</a>and Y shal yyue to thee, and to thi seed after thee, the lond which Y yaf to Abraham, and Ysaac.</span> <span class="verse"><a name="13">13</a>And God departide fro hym.</span> <span class="verse"><a name="14">14</a>Forsothe Jacob reiside a title ether memorial of stoonys, in the place where ynne God spak to hym, and he sacrifiede ther onne fletynge sacrifices, and schedde out oile,</span> <span class="verse"><a name="15">15</a>and clepide the name of that place Bethel.</span> <span class="verse"><a name="16">16</a>Forsothe Jacob yede out fro thennus, and cam in the bigynnynge of somer to the lond that ledith to Effrata; in which lond whanne Rachel trauelide in child beryng,</span> <span class="verse"><a name="17">17</a>sche bigan to be in perel for the hardnesse of childberyng; and the medewijf seide to hir, Nyle thou drede, for thou schalt haue also this sone.</span> <span class="verse"><a name="18">18</a>Forsothe while the soule yede out for sorew, and deeth neiyede thanne, she clepide the name of hir sone Bennony, that is, the sone of my sorewe; forsothe the fadir clepide hym Beniamyn, that is the sone of the riyt side.</span> <span class="verse"><a name="19">19</a>Therfor Rachel diede, and was biriede in the weie that ledith to Effrata, this is Bethleem.</span> <span class="verse"><a name="20">20</a>And Jacob bildide a title on the sepulcre of hir; this is the title of biriel of Rachel `til into present dai.</span> <span class="verse"><a name="21">21</a>Jacob yede fro thennus, and settide tabernacle ouer the tour of the flok.</span> <span class="verse"><a name="22">22</a>And while he dwellide in that cuntrei, Ruben yede, and slepte with Bala, the secundarie wijf of his fadir, which thing was not hid fro hym. Forsothe the sones of Jacob weren twelue;</span> <span class="verse"><a name="23">23</a>the sones of Lia weren, the firste gendrid Ruben, and Symeon, and Leuy, and Judas, and Isachar, and Zabulon;</span> <span class="verse"><a name="24">24</a>the sones of Rachel weren, Joseph and Beniamyn;</span> <span class="verse"><a name="25">25</a>the sones of Bala, handmayde of Rachel, weren Dan, and Neptalym;</span> <span class="verse"><a name="26">26</a>the sones of Zelfa, handmayde of Lya, weren Gad, and Aser. These weren the sones of Jacob, that weren borun to hym in Mesopotanye of Sirie.</span> <span class="verse"><a name="27">27</a>Also Jacob came to Isaac, his fadir, in to Manbre, a citee Arabee, this is Ebron, in which Manbre Abraham `and Isaac was a pylgrym.</span> <span class="verse"><a name="28">28</a>And the daies of Isaac weren fillid an hundrid and foure scoore of yeris;</span> <span class="verse"><a name="29">29</a>and he was wastid in age, and diede, and he was put to his puple, and was eeld, and ful of daies; and Esau and Jacob his sones birieden hym.</span> </p></div</div></div></body></html>