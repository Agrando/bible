<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/hos/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/hos">Hosea</a> &gt <strong>Chapter 4</strong></div><p><span class="verse"><a name="1">1</a>Sones of Israel, here ye the word of the Lord, for whi doom is to the Lord with the dwelleris of erthe; for whi trewthe is not, and merci is not, and kunnyng of the Lord is not in erthe.</span> <span class="verse"><a name="2">2</a>Curs, and leesyng, and manquelling, and thefte, and auowtrie flowiden, and blood touchide blood.</span> <span class="verse"><a name="3">3</a>For this thing the erthe schal mourne, and ech that dwellith in that lond, schal be sijk, in the beeste of the feeld, and in the brid of the eir; but also the fischis of the see schulen be gaderid togidere.</span> <span class="verse"><a name="4">4</a>Netheles ech man deme not, and a man be not repreuyd; for thi puple is as thei that ayen seien the prest.</span> <span class="verse"><a name="5">5</a>And thou schalt falle to dai, and the profete also schal falle with thee; in the niyt Y made thi modir to be stille.</span> <span class="verse"><a name="6">6</a>My puple was stille, for it hadde not kunnyng; for thou hast putte awei kunnyng, Y schal putte thee awei, that thou vse not presthod to me; and for thou hast foryete the lawe of thi God, also Y schal foryete thi sones.</span> <span class="verse"><a name="7">7</a>Bi the multitude of hem, so thei synneden ayens me. Y schal chaunge the glorie of hem in to schenschipe.</span> <span class="verse"><a name="8">8</a>Thei schulen ete the synnes of my puple, and thei schulen reise the soulis of hem to the wickidnesse of hem.</span> <span class="verse"><a name="9">9</a>And it schal be, as the puple so the prest; and Y schal visite on hym the weies of hym, and Y schal yelde to him the thouytis of hym.</span> <span class="verse"><a name="10">10</a>And thei schulen ete, and thei schulen not be fillid; thei diden fornicacioun, and ceessiden not, for thei forsoken the Lord in not kepynge.</span> <span class="verse"><a name="11">11</a>Fornycacioun, and wiyn, and drunkenesse doen awei the herte.</span> <span class="verse"><a name="12">12</a>My puple axide in his tre, and the staf therof telde to it; for the spirit of fornicacioun disseyuede hem, and thei diden fornicacioun fro her God.</span> <span class="verse"><a name="13">13</a>On the heedis of mounteyns thei maden sacrifice, and on the litil hillis thei brenten encense vndur an ook, and a popeler, and terebynte, for the schadewe therof was good. Therfor youre douytris schulen do fornicacioun, and youre wyues schulen be auoutressis.</span> <span class="verse"><a name="14">14</a>Y schal not visite on youre douytris, whanne thei don fornicacioun, and on youre wyues, whanne thei doon auowtrie; for thei lyuyden with hooris, and maden sacrifice with men turned in to wymmens condiciouns. And the puple that vndirstondith not, schal be betun.</span> <span class="verse"><a name="15">15</a>If thou, Israel, doist fornicacioun, nameli Juda trespasse not; and nyle ye entre in to Galgala, and stie ye not in to Bethauen, nether swere ye, The Lord lyueth.</span> <span class="verse"><a name="16">16</a>For as a wielde cow Israel bowide awei; now the Lord schal fede hem as a lomb in broodnesse.</span> <span class="verse"><a name="17">17</a>Effraym is the partener of idols, leeue thou him;</span> <span class="verse"><a name="18">18</a>the feeste of hem is departid. Bi fornicacioun thei diden fornicacioun, the defenders therof louyden to brynge schenschipe.</span> <span class="verse"><a name="19">19</a>The spirit boond hym in hise wyngis, and thei schulen be schent of her sacrifices.</span> </p></div</div></div></body></html>