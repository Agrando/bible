<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/luke/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/luke">Luke</a> &gt <strong>Chapter 24</strong></div><p><span class="verse"><a name="1">1</a>But in o dai of the woke ful eerli thei camen to the graue, and brouyten swete smellynge spices, that thei hadden arayed.</span> <span class="verse"><a name="2">2</a>And thei founden the stoon turned awei fro the graue.</span> <span class="verse"><a name="3">3</a>And thei yeden in, and founden not the bodi of the Lord Jhesu.</span> <span class="verse"><a name="4">4</a>And it was don, the while thei weren astonyed in thouyt of this thing, lo! twei men stoden bisidis hem in schynynge cloth.</span> <span class="verse"><a name="5">5</a>And whanne thei dredden, and boweden her semblaunt in to the erthe, thei seiden to hem, What seken ye hym that lyueth with deed men?</span> <span class="verse"><a name="6">6</a>He is not here, but is risun. Haue ye mynde, hou he spak to you, whanne he was yit in Galile,</span> <span class="verse"><a name="7">7</a>and seide, For it bihoueth mannys sone to be bitakun in to the hondis of synful men, and to be crucified, and the thridde dai to rise ayen.</span> <span class="verse"><a name="8">8</a>And thei bithouyten on hise wordis.</span> <span class="verse"><a name="9">9</a>And thei yeden ayen fro the graue, and telden alle these thingis to the enleuene, and to alle othir.</span> <span class="verse"><a name="10">10</a>And ther was Marie Mawdeleyn, and Joone, and Marie of James, and other wymmen that weren with hem, that seiden to apostlis these thingis.</span> <span class="verse"><a name="11">11</a>And these wordis weren seyn bifor hem as madnesse, and thei bileueden not to hem.</span> <span class="verse"><a name="12">12</a>But Petir roos vp, and ran to the graue; and he bowide doun, and say the lynen clothis liynge aloone. And he wente bi him silf, wondrynge on that that was don.</span> <span class="verse"><a name="13">13</a>And lo! tweyne of hem wenten in that dai in to a castel, that was fro Jerusalem the space of sixti furlongis, bi name Emaws.</span> <span class="verse"><a name="14">14</a>And thei spaken togidir of alle these thingis that haddun bifallun.</span> <span class="verse"><a name="15">15</a>And it was don, the while thei talkiden, and souyten bi hem silf, Jhesus hym silf neiyede, and wente with hem.</span> <span class="verse"><a name="16">16</a>But her iyen weren holdun, that thei knewen him not.</span> <span class="verse"><a name="17">17</a>And he seide to hem, What ben these wordis, that ye speken togidir wandrynge, and ye ben sorewful?</span> <span class="verse"><a name="18">18</a>And oon, whos name was Cleofas, answerde, and seide, Thou thi silf art a pilgrym in Jerusalem, and hast thou not knowun, what thingis ben don in it in these daies?</span> <span class="verse"><a name="19">19</a>To whom he seide, What thingis? And thei seiden to hym, Of Jhesu of Nazareth, that was a man prophete, myyti in werk and word bifor God and al the puple;</span> <span class="verse"><a name="20">20</a>and hou the heiyest preestis of oure princis bitoken hym in to dampnacioun of deeth, and crucifieden hym.</span> <span class="verse"><a name="21">21</a>But we hopiden, that he schulde haue ayenbouyt Israel. And now on alle these thingis the thridde dai is to dai, that these thingis weren don.</span> <span class="verse"><a name="22">22</a>But also summe wymmen of ouris maden vs afered, whiche bifor dai weren at the graue; and whanne his bodi was not foundun,</span> <span class="verse"><a name="23">23</a>thei camen, and seiden, that thei syen also a siyt of aungels, whiche seien, that he lyueth.</span> <span class="verse"><a name="24">24</a>And summe of oure wenten to the graue, and thei founden so as the wymmen seiden, but thei founden not hym.</span> <span class="verse"><a name="25">25</a>And he seide to hem, A! foolis, and slowe of herte to bileue in alle thingis that the prophetis han spokun.</span> <span class="verse"><a name="26">26</a>Whethir it bihofte not Crist to suffre these thingis, and so to entre in to his glorie?</span> <span class="verse"><a name="27">27</a>And he bigan at Moises and at alle the prophetis, and declaride to hem in alle scripturis, that weren of hym.</span> <span class="verse"><a name="28">28</a>And thei camen nyy the castel, whidur thei wenten. And he made countenaunce that he wolde go ferthere.</span> <span class="verse"><a name="29">29</a>And thei constreyneden hym, and seiden, Dwelle with vs, for it drawith to nyyt, and the dai is now bowid doun.</span> <span class="verse"><a name="30">30</a>And he entride with hem. And it was don, while he sat at the mete with hem, he took breed, and blesside, and brak, and took to hem.</span> <span class="verse"><a name="31">31</a>And the iyen of hem weren openyd, and thei knewen hym; and he vanyschide fro her iyen.</span> <span class="verse"><a name="32">32</a>And thei seiden togidir, Whether oure herte was not brennynge in vs, while he spak in the weie, and openyde to vs scripturis?</span> <span class="verse"><a name="33">33</a>And thei risen vp in the same our, and wenten ayen in to Jerusalem, and founden the enleuene gaderid togidir, and hem that weren with hem,</span> <span class="verse"><a name="34">34</a>seiynge, That the Lord is risun verrili, and apperide to Symount.</span> <span class="verse"><a name="35">35</a>And thei tolden what thingis weren don in the weie, and hou thei knewen hym in brekyng of breed.</span> <span class="verse"><a name="36">36</a>And the while thei spaken these thingis, Jhesus stood in the myddil of hem, and seide to hem, Pees to you; Y am, nyle ye drede.</span> <span class="verse"><a name="37">37</a>But thei weren affraied and agast, and gessiden hem to se a spirit.</span> <span class="verse"><a name="38">38</a>And he seide to hem, What ben ye troblid, and thouytis comen vp in to youre hertis?</span> <span class="verse"><a name="39">39</a>Se ye my hoondis and my feet, for Y my silf am. Fele ye, and se ye; for a spirit hath not fleisch and boonys, as ye seen that Y haue.</span> <span class="verse"><a name="40">40</a>And whanne he hadde seid this thing, he schewide hoondis and feet to hem.</span> <span class="verse"><a name="41">41</a>And yit while thei bileueden not, and wondriden for ioye, he seide, Han ye here ony thing that schal be etun?</span> <span class="verse"><a name="42">42</a>And thei proferden hym a part of a fisch rostid, and an hony combe.</span> <span class="verse"><a name="43">43</a>And whanne he hadde etun bifore hem, he took that that lefte, and yaf to hem;</span> <span class="verse"><a name="44">44</a>and seide `to hem, These ben the wordis that Y spak to you, whanne Y was yit with you; for it is nede that alle thingis ben fulfillid, that ben writun in the lawe of Moises, and in prophetis, and in salmes, of me.</span> <span class="verse"><a name="45">45</a>Thanne he openyde to hem wit, that thei schulden vnderstonde scripturis.</span> <span class="verse"><a name="46">46</a>And he seide to hem, For thus it is writun, and thus it bihofte Crist to suffre, and ryse ayen fro deeth in the thridde dai;</span> <span class="verse"><a name="47">47</a>and penaunce and remyssioun of synnes to be prechid in his name `in to alle folkis, bigynnynge at Jerusalem.</span> <span class="verse"><a name="48">48</a>And ye ben witnessis of these thingis.</span> <span class="verse"><a name="49">49</a>And Y schal sende the biheest of my fadir in to you; but sitte ye in the citee, til that ye be clothid with vertu from an hiy.</span> <span class="verse"><a name="50">50</a>And he ledde hem forth in to Betanye, and whanne his hondis weren lift vp, he blesside hem.</span> <span class="verse"><a name="51">51</a>And it was don, the while he blesside hem, he departide fro hem, and was borun in to heuene.</span> <span class="verse"><a name="52">52</a>And thei worschipiden, and wenten ayen in to Jerusalem with greet ioye,</span> <span class="verse"><a name="53">53</a>and weren euermore in the temple, heriynge and blessynge God.</span> </p></div</div></div></body></html>