<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/luke/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/luke">Luke</a> &gt <strong>Chapter 1</strong></div><p><span class="verse"><a name="1">1</a>Forsothe for manye men enforceden to ordeyne the tellyng of thingis, whiche ben fillid in vs,</span> <span class="verse"><a name="2">2</a>as thei that seyn atte the bigynnyng, and weren ministris of the word,</span> <span class="verse"><a name="3">3</a>bitaken, it is seen also to me, hauynge alle thingis diligentli bi ordre, to write to thee,</span> <span class="verse"><a name="4">4</a>thou best Theofile, that thou knowe the treuthe of tho wordis, of whiche thou art lerned.</span> <span class="verse"><a name="5">5</a>In the daies of Eroude, kyng of Judee, ther was a prest, Sakarie bi name, of the sorte of Abia, and his wijf was of the douytris of Aaron, and hir name was Elizabeth.</span> <span class="verse"><a name="6">6</a>And bothe weren iust bifor God, goynge in alle the maundementis and iustifiyngis of the Lord, withouten pleynt.</span> <span class="verse"><a name="7">7</a>And thei hadden no child, for Elizabeth was bareyn, and bothe weren of grete age in her daies.</span> <span class="verse"><a name="8">8</a>And it bifel, that whanne Zacarie schulde do the office of preesthod, in the ordre of his cours tofor God,</span> <span class="verse"><a name="9">9</a>aftir the custome of the preesthod, he wente forth bi lot, and entride in to the temple, to encense.</span> <span class="verse"><a name="10">10</a>And al the multitude of the puple was with outforth, and preiede in the our of encensyng.</span> <span class="verse"><a name="11">11</a>And an aungel of the Lord apperide to hym, and stood on the riythalf of the auter of encense.</span> <span class="verse"><a name="12">12</a>And Zacarie seynge was afraied, and drede fel vpon hym.</span> <span class="verse"><a name="13">13</a>And the aungel seide to hym, Zacarie, drede thou not; for thi preyer is herd, and Elizabeth, thi wijf, schal bere to thee a sone, and his name schal be clepid Joon.</span> <span class="verse"><a name="14">14</a>And ioye and gladyng schal be to thee; and many schulen `haue ioye in his natyuyte.</span> <span class="verse"><a name="15">15</a>For he schal be greet bifor the Lord, and he schal not drynke wyn and sidir, and he schal be fulfillid with the Hooli Goost yit of his modir wombe.</span> <span class="verse"><a name="16">16</a>And he schal conuerte many of the children of Israel to her Lord God;</span> <span class="verse"><a name="17">17</a>and he schal go bifor hym in the spirit and the vertu of Helie; and he schal turne the hertis of the fadris in to the sones, and men out of bileue to the prudence of iust men, to make redi a perfit puple to the Lord.</span> <span class="verse"><a name="18">18</a>And Zacarie seide to the aungel, Wherof schal Y wite this? for Y am eld, and my wijf hath gon fer in to hir daies.</span> <span class="verse"><a name="19">19</a>And the aungel answeride, and seide to hym, For Y am Gabriel, that stonde niy bifor God; and Y am sent to thee to speke, and to euangelize to thee these thingis.</span> <span class="verse"><a name="20">20</a>And lo! thou schalt be doumbe, and thou schalt not mow speke til in to the dai, in which these thingis schulen be don; for thou hast not bileued to my wordis, whiche schulen be fulfillid in her tyme.</span> <span class="verse"><a name="21">21</a>And the puple was abidynge Zacarie, and thei wondriden, that he tariede in the temple.</span> <span class="verse"><a name="22">22</a>And he yede out, and myyte not speke to hem, and thei knewen that he hadde seyn a visioun in the temple. And he bikenyde to hem, and he dwellide stille doumbe.</span> <span class="verse"><a name="23">23</a>And it was don, whanne the daies of his office weren fulfillid, he wente in to his hous.</span> <span class="verse"><a name="24">24</a>And aftir these daies Elizabeth, his wijf, conseyuede, and hidde hir fyue monethis, and seide,</span> <span class="verse"><a name="25">25</a>For so the Lord dide to me in the daies, in whiche he bihelde, to take awei my repreef among men.</span> <span class="verse"><a name="26">26</a>But in the sixte moneth the aungel Gabriel was sent fro God in to a citee of Galilee, whos name was Nazareth,</span> <span class="verse"><a name="27">27</a>to a maidyn, weddid to a man, whos name was Joseph, of the hous of Dauid; and the name of the maidun was Marie.</span> <span class="verse"><a name="28">28</a>And the aungel entride to hir, and seide, Heil, ful of grace; the Lord be with thee; blessid be thou among wymmen.</span> <span class="verse"><a name="29">29</a>And whanne sche hadde herd, sche was troublid in his word, and thouyte what maner salutacioun this was.</span> <span class="verse"><a name="30">30</a>And the aungel seide to hir, Ne drede thou not, Marie, for thou hast foundun grace anentis God.</span> <span class="verse"><a name="31">31</a>Lo! thou schalt conceyue in wombe, and schalt bere a sone, and thou schalt clepe his name Jhesus.</span> <span class="verse"><a name="32">32</a>This schal be greet, and he schal be clepid the sone of the Hiyeste; and the Lord God schal yeue to hym the seete of Dauid, his fadir, and he schal regne in the hous of Jacob with outen ende,</span> <span class="verse"><a name="33">33</a>and of his rewme schal be noon ende.</span> <span class="verse"><a name="34">34</a>And Marie seide to the aungel, On what maner schal this thing be doon, for Y knowe not man?</span> <span class="verse"><a name="35">35</a>And the aungel answeride, and seide to hir, The Hooly Goost schal come fro aboue in to thee, and the vertu of the Hiyeste schal ouerschadewe thee; and therfor that hooli thing that schal be borun of thee, schal be clepid the sone of God.</span> <span class="verse"><a name="36">36</a>And lo! Elizabeth, thi cosyn, and sche also hath conceyued a sone in hir eelde, and this moneth is the sixte to hir that is clepid bareyn;</span> <span class="verse"><a name="37">37</a>for euery word schal not be inpossible anentis God.</span> <span class="verse"><a name="38">38</a>And Marie seide, Lo! the handmaydyn of the Lord; be it don to me aftir thi word. And the aungel departide fro hir.</span> <span class="verse"><a name="39">39</a>And Marie roos vp in tho daies, and wente with haaste in to the mounteyns, in to a citee of Judee.</span> <span class="verse"><a name="40">40</a>And sche entride in to the hous of Zacarie, and grette Elizabeth.</span> <span class="verse"><a name="41">41</a>And it was don, as Elizabeth herde the salutacioun of Marie, the yong child in hir wombe gladide. And Elizabeth was fulfillid with the Hooli Goost,</span> <span class="verse"><a name="42">42</a>and criede with a greet vois, and seide, Blessid be thou among wymmen, and blessid be the fruyt of thi wombe.</span> <span class="verse"><a name="43">43</a>And whereof is this thing to me, that the modir of my Lord come to me?</span> <span class="verse"><a name="44">44</a>For lo! as the voice of thi salutacioun was maad in myn eeris, the yong child gladide in ioye in my wombe.</span> <span class="verse"><a name="45">45</a>And blessid be thou, that hast bileued, for thilke thingis that ben seid of the Lord to thee, schulen be parfitli don.</span> <span class="verse"><a name="46">46</a>And Marie seide, Mi soule magnyfieth the Lord,</span> <span class="verse"><a name="47">47</a>and my spirit hath gladid in God, myn helthe.</span> <span class="verse"><a name="48">48</a>For he hath biholdun the mekenesse of his handmaidun.</span> <span class="verse"><a name="49">49</a>For lo! of this alle generaciouns schulen seie that Y am blessid. For he that is myyti hath don to me grete thingis, and his name is hooli.</span> <span class="verse"><a name="50">50</a>And his mercy is fro kynrede in to kynredes, to men that dreden hym.</span> <span class="verse"><a name="51">51</a>He made myyt in his arme, he scaterede proude men with the thouyte of his herte.</span> <span class="verse"><a name="52">52</a>He sette doun myyti men fro sete, and enhaunside meke men.</span> <span class="verse"><a name="53">53</a>He hath fulfillid hungri men with goodis, and he hath left riche men voide.</span> <span class="verse"><a name="54">54</a>He, hauynge mynde of his mercy, took Israel, his child;</span> <span class="verse"><a name="55">55</a>as he hath spokun to oure fadris, to Abraham and to his seed, in to worldis.</span> <span class="verse"><a name="56">56</a>And Marie dwellide with hir, as it were thre monethis, and turnede ayen in to hir hous.</span> <span class="verse"><a name="57">57</a>But the tyme of beryng child was fulfillid to Elizabeth, and sche bare a sone.</span> <span class="verse"><a name="58">58</a>And the neiyboris and cosyns of hir herden, that the Lord hadde magnyfied his mercy with hir; and thei thankiden hym.</span> <span class="verse"><a name="59">59</a>And it was don in the eiyte dai, thei camen to circumcide the child; and thei clepiden hym Zacarie, bi the name of his fadir.</span> <span class="verse"><a name="60">60</a>And his moder answeride, and seide, Nay, but he schal be clepid Joon.</span> <span class="verse"><a name="61">61</a>And thei seiden to hir, For no man is in thi kynrede, that is clepid this name.</span> <span class="verse"><a name="62">62</a>And thei bikeneden to his fadir, what he wolde that he were clepid.</span> <span class="verse"><a name="63">63</a>And he axynge a poyntil, wroot, seiynge, Joon is his name.</span> <span class="verse"><a name="64">64</a>And alle men wondriden. And anoon his mouth was openyd, and his tunge, and he spak, and blesside God.</span> <span class="verse"><a name="65">65</a>And drede was maad on alle her neiyboris, and alle these wordis weren pupplischid on alle the mounteyns of Judee.</span> <span class="verse"><a name="66">66</a>And alle men that herden puttiden in her herte, and seiden, What maner child schal this be? For the hoond of the Lord was with hym.</span> <span class="verse"><a name="67">67</a>And Zacarie, his fadir, was fulfillid with the Hooli Goost, and prophesiede,</span> <span class="verse"><a name="68">68</a>and seide, Blessid be the Lord God of Israel, for he hath visitid, and maad redempcioun of his puple.</span> <span class="verse"><a name="69">69</a>And he hath rerid to vs an horn of heelthe in the hous of Dauid, his child.</span> <span class="verse"><a name="70">70</a>As he spak bi the mouth of hise hooli prophetis, that weren fro the world.</span> <span class="verse"><a name="71">71</a>Helthe fro oure enemyes, and fro the hoond of alle men that hatiden vs.</span> <span class="verse"><a name="72">72</a>To do merci with oure fadris, and to haue mynde of his hooli testament.</span> <span class="verse"><a name="73">73</a>The greet ooth that he swoor to Abraham, oure fadir, to yyue hym silf to vs.</span> <span class="verse"><a name="74">74</a>That we with out drede delyuered fro the hoond of oure enemyes,</span> <span class="verse"><a name="75">75</a>serue to hym, in hoolynesse and riytwisnesse bifor hym in alle oure daies.</span> <span class="verse"><a name="76">76</a>And thou, child, schalt be clepid the prophete of the Hiyest; for thou schalt go bifor the face of the Lord, to make redi hise weies.</span> <span class="verse"><a name="77">77</a>To yyue scyence of helthe to his puple, in to remyssioun of her synnes;</span> <span class="verse"><a name="78">78</a>bi the inwardnesse of the merci of oure God, in the whiche he spryngynge vp fro an hiy hath visitid vs.</span> <span class="verse"><a name="79">79</a>To yyue liyt to hem that sitten in derknessis and in schadewe of deeth; to dresse oure feet in to the weie of pees.</span> <span class="verse"><a name="80">80</a>And the child wexide, and was coumfortid in spirit, and was in desert placis `til to the dai of his schewing to Israel.</span> </p></div</div></div></body></html>