<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/luke/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/luke">Luke</a> &gt <strong>Chapter 18</strong></div><p><span class="verse"><a name="1">1</a>And he seide to hem also a parable, that it bihoueth to preye euer more, and not faile;</span> <span class="verse"><a name="2">2</a>and seide, There was a iuge in a citee, that dredde not God, nether schamede of men.</span> <span class="verse"><a name="3">3</a>And a widowe was in that citee, and sche cam to hym, and seide, Venge me of myn aduersarie;</span> <span class="verse"><a name="4">4</a>and he wolde not longe tyme. But aftir these thingis he seide with ynne hym silf, Thouy Y drede not God, and schame not of man,</span> <span class="verse"><a name="5">5</a>netheles for this widewe is heuy to me, Y schal venge hir; lest at the laste sche comynge condempne me.</span> <span class="verse"><a name="6">6</a>And the Lord seide, Here ye, what the domesman of wickidnesse seith;</span> <span class="verse"><a name="7">7</a>and whether God schal not do veniaunce of hise chosun, criynge to hym dai and nyyt, and schal haue pacience in hem?</span> <span class="verse"><a name="8">8</a>Sotheli Y seie to you, for soone he schal do veniaunce of hem. Netheles gessist thou, that mannus sone comynge schal fynde feith in erthe?</span> <span class="verse"><a name="9">9</a>And he seide also to sum men, that tristiden in hem silf, as thei weren riytful, and dispiseden othere, this parable,</span> <span class="verse"><a name="10">10</a>seiynge, Twei men wenten vp in to the temple to preye; the toon a Farisee, and the tother a pupplican.</span> <span class="verse"><a name="11">11</a>And the Farisee stood, and preiede bi hym silf these thingis, and seide, God, Y do thankyngis to thee, for Y am not as other men, raueinouris, vniust, auoutreris, as also this pupplican;</span> <span class="verse"><a name="12">12</a>Y faste twies in the woke, Y yyue tithis of alle thingis that Y haue in possessioun.</span> <span class="verse"><a name="13">13</a>And the pupplican stood afer, and wolde nether reise hise iyen to heuene, but smoot his brest, and seide, God be merciful to me, synnere.</span> <span class="verse"><a name="14">14</a>Treuli Y seie to you, this yede doun in to his hous, and was iustified fro the other. For ech that enhaunsith hym, schal be maad low, and he that mekith hym, schal be enhaunsid.</span> <span class="verse"><a name="15">15</a>And thei brouyten to hym yonge children, that he schulde touche hem; and whanne the disciplis saien this thing, thei blameden hem.</span> <span class="verse"><a name="16">16</a>But Jhesus clepide togider hem, and seide, Suffre ye children to come to me, and nyle ye forbede hem, for of siche is the kyngdom of heuenes.</span> <span class="verse"><a name="17">17</a>Treuli Y seie to you, who euer schal not take the kyngdom of God as a child, he schal not entre in to it.</span> <span class="verse"><a name="18">18</a>And a prince axide hym, and seide, Goode maister, in what thing doynge schal Y weilde euerlastynge lijf?</span> <span class="verse"><a name="19">19</a>And Jhesus seide to hym, What seist thou me good? No man is good, but God aloone.</span> <span class="verse"><a name="20">20</a>Thou knowist the comaundementis, Thou schalt not sle, Thou schalt not do letcherie, Thou schalt not do theft, Thou schalt not seie fals witnessyng, Worschipe thi fadir and thi modir.</span> <span class="verse"><a name="21">21</a>Which seide, Y haue kept alle these thingis fro my yongthe.</span> <span class="verse"><a name="22">22</a>And whanne this thing was herd, Jhesus seide to hym, Yit o thing failith `to thee; sille thou alle thingis that thou hast, and yyue to pore men, and thou schalt haue tresour in heuene; and come, and sue thou me.</span> <span class="verse"><a name="23">23</a>Whanne these thingis weren herd, he was soreful, for he was ful ryche.</span> <span class="verse"><a name="24">24</a>And Jhesus seynge hym maad sorie, seide, How hard thei that han money schulen entre in to the kyngdom of God;</span> <span class="verse"><a name="25">25</a>for it is liyter a camel to passe thorou a nedlis iye, than a riche man to entre in to the kyngdom of God.</span> <span class="verse"><a name="26">26</a>And thei that herden these thingis seiden, Who may be maad saaf?</span> <span class="verse"><a name="27">27</a>And he seide to hem, Tho thingis that ben impossible anentis men, ben possible anentis God.</span> <span class="verse"><a name="28">28</a>But Petir seide, Lo! we han left alle thingis, and han sued thee.</span> <span class="verse"><a name="29">29</a>And he seide to hym, Treuli Y seie to you, there is no man that schal forsake hous, or fadir, modir, or britheren, or wijf, or children, or feeldis, for the rewme of God,</span> <span class="verse"><a name="30">30</a>and schal not resseyue many mo thingis in this tyme, and in the world to comynge euerlastynge lijf.</span> <span class="verse"><a name="31">31</a>And Jhesus took hise twelue disciplis, and seide to hem, Lo! we gon vp to Jerusalem, and alle thingis schulen be endid, that ben writun bi the prophetis of mannus sone.</span> <span class="verse"><a name="32">32</a>For he schal be bitraied to hethen men, and he schal be scorned, and scourgid, and bispat;</span> <span class="verse"><a name="33">33</a>and aftir that thei han scourgid, thei schulen sle hym, and the thridde dai he schal rise ayen.</span> <span class="verse"><a name="34">34</a>And thei vndurstoden no thing of these; and this word was hid fro hem, and thei vndurstoden not tho thingis that weren seid.</span> <span class="verse"><a name="35">35</a>But it was don, whanne Jhesus cam nyy to Jerico, a blynde man sat bisidis the weie, and beggide.</span> <span class="verse"><a name="36">36</a>And whanne he herde the puple passynge, he axide, what this was.</span> <span class="verse"><a name="37">37</a>And thei seiden to hym, that Jhesus of Nazareth passide.</span> <span class="verse"><a name="38">38</a>And he criede, and seide, Jhesu, the sone of Dauyd, haue mercy on me.</span> <span class="verse"><a name="39">39</a>And thei that wenten bifor blamyden hym, that he schulde be stille; but he criede myche the more, Thou sone of Dauid, haue mercy on me.</span> <span class="verse"><a name="40">40</a>And Jhesus stood, and comaundide hym to be brouyt forth to hym. And whanne he cam nyy, he axide hym,</span> <span class="verse"><a name="41">41</a>and seide, What wolt thou that Y schal do to thee? And he seide, Lord, that Y se.</span> <span class="verse"><a name="42">42</a>And Jhesus seide to hym, Biholde; thi feith hath maad thee saaf.</span> <span class="verse"><a name="43">43</a>And anoon he say, and suede hym, and magnyfiede God. And al the puple, as it say, yaf heriyng to God.</span> </p></div</div></div></body></html>