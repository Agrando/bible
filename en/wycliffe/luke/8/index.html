<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/luke/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/luke">Luke</a> &gt <strong>Chapter 8</strong></div><p><span class="verse"><a name="1">1</a>And it was don aftirward, and Jhesus made iourney bi citees and castels, prechynge and euangelisynge the rewme of God, and twelue with hym;</span> <span class="verse"><a name="2">2</a>and sum wymmen that weren heelid of wickid spiritis and sijknessis, Marie, that is clepid Maudeleyn, of whom seuene deuelis wenten out,</span> <span class="verse"><a name="3">3</a>and Joone, the wijf of Chuse, the procuratoure of Eroude, and Susanne, and many othir, that mynystriden to hym of her ritchesse.</span> <span class="verse"><a name="4">4</a>And whanne myche puple was come togidir, and men hiyeden to hym fro the citees, he seide bi a symylitude,</span> <span class="verse"><a name="5">5</a>He that sowith, yede out to sowe his seed. And while he sowith, sum fel bisidis the weie, and was defoulid, and briddis of the eir eten it.</span> <span class="verse"><a name="6">6</a>And othir fel on a stoon, and it sprunge vp, and driede, for it hadde not moysture.</span> <span class="verse"><a name="7">7</a>And othir fel among thornes, and the thornes sprongen vp togider, and strangliden it.</span> <span class="verse"><a name="8">8</a>And othir fel in to good erthe, and it sprungun made an hundrid foold fruyt. He seide these thingis, and criede, He that hath eeris of heryng, here he.</span> <span class="verse"><a name="9">9</a>But hise disciplis axiden him, what this parable was.</span> <span class="verse"><a name="10">10</a>And he seide to hem, To you it is grauntid to knowe the pryuete of the kyngdom of God; but to othir men in parablis, that thei seynge se not, and thei herynge vndurstonde not.</span> <span class="verse"><a name="11">11</a>And this is the parable.</span> <span class="verse"><a name="12">12</a>The seed is Goddis word; and thei that ben bisidis the weie, ben these that heren; and aftirward the feend cometh, and takith awei the word fro her herte, lest thei bileuynge be maad saaf.</span> <span class="verse"><a name="13">13</a>But thei that fel on a stoon, ben these that whanne thei han herd, resseyuen the word with ioye. And these han not rootis; for at a tyme thei bileuen, and in tyme of temptacioun thei goen awei.</span> <span class="verse"><a name="14">14</a>But that that fel among thornes, ben these that herden, and of bisynessis, and ritchessis, and lustis of lijf thei gon forth, and ben stranglid, and bryngen forth no fruyt.</span> <span class="verse"><a name="15">15</a>But that that fel in to good erthe, ben these that, in a good herte, and best heren the word, and holdun, and brengen forth fruyt in pacience.</span> <span class="verse"><a name="16">16</a>No man lityneth a lanterne, and hilith it with a vessel, or puttith it vndur a bed, but on a candilstike, that men that entren seen liyt.</span> <span class="verse"><a name="17">17</a>For ther is no priuei thing, which schal not be openyd, nether hid thing, which schal not be knowun, and come in to open.</span> <span class="verse"><a name="18">18</a>Therfor se ye, hou ye heren; for it schal be youun to hym that hath, and who euer hath not, also that that he weneth that he haue, schal be takun awei fro hym.</span> <span class="verse"><a name="19">19</a>And his modir and britheren camen to hym; and thei myyten not come to hym for the puple.</span> <span class="verse"><a name="20">20</a>And it was teeld to hym, Thi modir and thi britheren stonden with outforth, willynge to se thee.</span> <span class="verse"><a name="21">21</a>And he answeride, and seide to hem, My modir and my britheren ben these, that heren the word of God, and doon it.</span> <span class="verse"><a name="22">22</a>And it was don in oon of daies, he wente vp in to a boot, and hise disciplis. And he seide to hem, Passe we ouer the see. And thei wenten vp.</span> <span class="verse"><a name="23">23</a>And while thei rowiden, he slepte. And a tempest of wynde cam doun in to the watir, and thei weren dryuun hidur and thidur with wawis, and weren in perel.</span> <span class="verse"><a name="24">24</a>And thei camen nyy, and reisiden hym, and seiden, Comaundoure, we perischen. And he roos, and blamyde the wynde, and the tempest of the watir; and it ceesside, and pesibilte was maad.</span> <span class="verse"><a name="25">25</a>And he seide to hem, Where is youre feith? Which dredynge wondriden, and seiden togidir, Who, gessist thou, is this? for he comaundith to wyndis and to the see, and thei obeien to hym.</span> <span class="verse"><a name="26">26</a>And thei rowiden to the cuntree of Gerasenus, that is ayens Galilee.</span> <span class="verse"><a name="27">27</a>And whanne he wente out to the loond, a man ran to hym, that hadde a deuel long tyme, and he was not clothid with cloth, nether dwellide in hous, but in sepulcris.</span> <span class="verse"><a name="28">28</a>This, whanne he saiy Jhesu, fel doun bifor hym, and he criynge with a greet vois seide, What to me and to thee, Jhesu, the sone of the hiyest God? Y biseche thee, that thou turmente `not me.</span> <span class="verse"><a name="29">29</a>For he comaundide the vncleene spirit, that he schulde go out fro the man. For he took hym ofte tymes, and he was boundun with cheynes, and kept in stockis, and, whanne the boondis weren brokun, he was lad of deuelis in to desert.</span> <span class="verse"><a name="30">30</a>And Jhesus axide hym, and seide, What name is to thee? And he seide, A legioun; for many deuelis weren entrid in to hym.</span> <span class="verse"><a name="31">31</a>And thei preyden hym, that he schulde not comaunde hem, that thei schulden go in to helle.</span> <span class="verse"><a name="32">32</a>And there was a flok of many swyne lesewynge in an hil, and thei preieden hym, that he schulde suffre hem to entre in to hem. And he suffride hem.</span> <span class="verse"><a name="33">33</a>And so the deuelis wenten out fro the man, and entriden in to the swyne; and with a birre the flok wente heedlyng in to the pool, and was drenchid.</span> <span class="verse"><a name="34">34</a>And whanne the hirdis sayn this thing don, thei flowen, and tolden in to the cite, and in to the townes.</span> <span class="verse"><a name="35">35</a>And thei yeden out to se that thing that was don. And thei camen to Jhesu, and thei founden the man sittynge clothid, fro whom the deuelis wenten out, and in hool mynde at hise feet; and thei dredden.</span> <span class="verse"><a name="36">36</a>And thei that sayn tolden to hem, hou he was maad hool of the legioun.</span> <span class="verse"><a name="37">37</a>And al the multitude of the cuntre of Gerasenus preiede hym, that he schulde go fro hem, for thei werun holdun with greet drede. He wente vp in to a boot, and turnede ayen.</span> <span class="verse"><a name="38">38</a>And the man of whom the deuelis weren gon out, preide hym, that he schulde be with hym. Jhesus lefte hym,</span> <span class="verse"><a name="39">39</a>and seide, Go ayen in to thin hous, and telle hou grete thingis God hath don to thee. And he wente thorow al the cite, and prechide, hou grete thingis Jhesus hadde don to hym.</span> <span class="verse"><a name="40">40</a>And it was don, whanne Jhesus was gon ayen, the puple resseyuede hym; for alle weren abidynge hym.</span> <span class="verse"><a name="41">41</a>And lo! a man, to whom the name was Jayrus, and he was prynce of a synagoge; and he fel doun at the feet of Jhesu, and preiede hym, that he schulde entre in to his hous,</span> <span class="verse"><a name="42">42</a>for he hadde but o douyter `almost of twelue yeer eelde, and sche was deed. And it bifel, the while he wente, he was thrungun of the puple.</span> <span class="verse"><a name="43">43</a>And a womman that hadde a flux of blood twelue yeer, and hadde spendid al hir catel in leechis, and sche miyte not be curid of ony,</span> <span class="verse"><a name="44">44</a>and sche cam nyy bihynde, and touchide the hem of his cloth, and anoon the fluxe of hir blood ceesside.</span> <span class="verse"><a name="45">45</a>And Jhesus seide, Who is that touchide me? And whanne alle men denyeden, Petre seide, and thei that weren with hym, Comaundour, the puple thristen, and disesen thee, and thou seist, Who touchide me?</span> <span class="verse"><a name="46">46</a>And Jhesus seide, Summan hath touchid me, for that vertu yede out of me.</span> <span class="verse"><a name="47">47</a>And the womman seynge, that it was not hid fro hym, cam tremblynge, and fel doun at hise feet, and for what cause sche hadde touchid hym sche schewide bifor al the puple, and hou anoon sche was helid.</span> <span class="verse"><a name="48">48</a>And he seide to hir, Douytir, thi feith hath maad thee saaf; go thou in pees.</span> <span class="verse"><a name="49">49</a>And yit while he spak, a man cam fro the prince of the synagoge, and seide to hym, Thi douytir is deed, nyle thou trauel the maister.</span> <span class="verse"><a name="50">50</a>And whanne this word was herd, Jhesus answeride to the fadir of the damysel, Nyle thou drede, but bileue thou oonli, and sche schal be saaf.</span> <span class="verse"><a name="51">51</a>And whanne he cam to the hous, he suffride no man to entre with hym, but Petir and Joon and James, and the fadir and the modir of the damysel.</span> <span class="verse"><a name="52">52</a>And alle wepten, and biweileden hir. And he seide, Nyle ye wepe, for the damysel is not deed, but slepith.</span> <span class="verse"><a name="53">53</a>And thei scorneden hym, and wisten that sche was deed.</span> <span class="verse"><a name="54">54</a>But he helde hir hoond, and criede, and seide, Damysel, rise vp.</span> <span class="verse"><a name="55">55</a>And hir spirit turnede ayen, and sche roos anoon. And he comaundide to yyue to hir to ete.</span> <span class="verse"><a name="56">56</a>And hir fadir and modir wondriden greetli; and he comaundide hem, that thei schulden not seie to ony that thing that was don.</span> </p></div</div></div></body></html>