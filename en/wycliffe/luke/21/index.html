<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/luke/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/luke">Luke</a> &gt <strong>Chapter 21</strong></div><p><span class="verse"><a name="1">1</a>And he biheeld, and saye tho riche men, that casten her yiftis in to the treserie;</span> <span class="verse"><a name="2">2</a>but he saye also a litil pore widewe castynge twei ferthingis.</span> <span class="verse"><a name="3">3</a>And he seide, Treuli Y seie to you, that this pore widewe keste more than alle men.</span> <span class="verse"><a name="4">4</a>For whi alle these of thing that was plenteuouse to hem casten in to the yiftis of God; but this widewe of that thing that failide to hir, caste al hir liflode, that sche hadde.</span> <span class="verse"><a name="5">5</a>And whanne sum men seiden of the temple, that it was apparailid with gode stoonus and yiftis,</span> <span class="verse"><a name="6">6</a>he seide, These thingis that ye seen, daies schulen come, in whiche a stoon schal not be left on a stoon, which schal not be destried.</span> <span class="verse"><a name="7">7</a>And thei axiden hym, and seiden, Comaundour, whanne schulen these thingis be? and what tokne schal be, whanne thei schulen bigynne to be don?</span> <span class="verse"><a name="8">8</a>And he seide, Se ye, that ye be not disseyued; for many schulen come in my name, seiynge, For Y am, and the tyme schal neiye; therfor nyle ye go aftir hem.</span> <span class="verse"><a name="9">9</a>And whanne ye schulen here batailis and stryues with ynne, nyle ye be aferd; it bihoueth first these thingis to be don, but not yit anoon is an ende.</span> <span class="verse"><a name="10">10</a>Thanne he seide to hem, Folk schal rise ayens folk, and rewme ayens rewme;</span> <span class="verse"><a name="11">11</a>grete mouyngis of erthe schulen be bi placis, and pestilencis, and hungris, and dredis fro heuene, and grete tokenes schulen be.</span> <span class="verse"><a name="12">12</a>But bifore alle these thingis thei schulen sette her hoondis on you, and schulen pursue, bitakynge in to synagogis and kepyngis, drawynge to kyngis and to iusticis, for my name;</span> <span class="verse"><a name="13">13</a>but it schal falle to you in to witnessyng.</span> <span class="verse"><a name="14">14</a>Therfor putte ye in youre hertis, not to thenke bifore, hou ye schulen answere; for Y schal yyue to you mouth and wisdom,</span> <span class="verse"><a name="15">15</a>to whiche alle youre aduersaries schulen not mowe ayenstonde, and ayenseie.</span> <span class="verse"><a name="16">16</a>And ye schulen be takun of fadir, and modir, and britheren, and cosyns, and freendis, and bi deeth thei schulen turmente of you;</span> <span class="verse"><a name="17">17</a>and ye schulen be in haate to alle men for my name.</span> <span class="verse"><a name="18">18</a>And an heere of youre heed schal not perische;</span> <span class="verse"><a name="19">19</a>in youre pacience ye schulen welde youre soulis.</span> <span class="verse"><a name="20">20</a>But whanne ye schulen se Jerusalem ben enuyround with an oost, thanne wite ye, that the desolacioun of it schal neiye.</span> <span class="verse"><a name="21">21</a>Thanne thei that ben in Judee, fle to the mountans; and thei that ben in the mydil of it, gon awei; and thei that ben in the cuntreis, entre not in to it.</span> <span class="verse"><a name="22">22</a>For these ben daies of veniaunce, that alle thingis that ben writun, be fulfillid.</span> <span class="verse"><a name="23">23</a>And wo to hem, that ben with child, and norischen in tho daies; for a greet diseese schal be on the erthe, and wraththe to this puple.</span> <span class="verse"><a name="24">24</a>And thei schulen falle bi the scharpnesse of swerd, and thei schulen be led prisoneris in to alle folkis; and Jerusalem schal be defoulid of hethene men, til the tymes of naciouns be fulfillid.</span> <span class="verse"><a name="25">25</a>And tokenes schulen be in the sunne, and the mone, and in the sterris; and in the erthe ouerleiyng of folkis, for confusioun of sown of the see and of floodis;</span> <span class="verse"><a name="26">26</a>for men schulen wexe drye for drede and abidyng that schulen come to al the world; for vertues of heuenes schulen be mouyd.</span> <span class="verse"><a name="27">27</a>And thanne thei schulen se mannys sone comynge in a cloude, with greet power and maieste.</span> <span class="verse"><a name="28">28</a>And whanne these thingis bigynnen to be maad, biholde ye, and reise ye youre heedis, for youre redempcioun neiyeth.</span> <span class="verse"><a name="29">29</a>And he seide to hem a liknesse, Se ye the fige tre, and alle trees,</span> <span class="verse"><a name="30">30</a>whanne thei bryngen forth now of hem silf fruyt, ye witen that somer is nyy;</span> <span class="verse"><a name="31">31</a>so ye, whanne ye seen these thingis to be don, wite ye, that the kyngdom of God is nyy.</span> <span class="verse"><a name="32">32</a>Treuli Y seie to you, that this generacioun schal not passe, til alle thingis be don.</span> <span class="verse"><a name="33">33</a>Heuene and erthe schulen passe, but my wordis schulen not passe.</span> <span class="verse"><a name="34">34</a>But take ye heede to you silf, lest perauenture youre hertis be greuyd with glotony, and drunkenesse, and bisynessis of this lijf, and thilke dai come sodein on you; for as a snare it schal come on alle men,</span> <span class="verse"><a name="35">35</a>that sitten on the face of al erthe.</span> <span class="verse"><a name="36">36</a>Therfor wake ye, preiynge in ech tyme, that ye be hadde worthi to fle alle these thingis that ben to come, and to stonde bifor mannus sone.</span> <span class="verse"><a name="37">37</a>And in daies he was techynge in the temple, but in nyytis he yede out, and dwellide in the mount, that is clepid of Olyuet.</span> <span class="verse"><a name="38">38</a>And al the puple roos eerli, to come to hym in the temple, and to here hym.</span> </p></div</div></div></body></html>