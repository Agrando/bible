<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/luke/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/luke">Luke</a> &gt <strong>Chapter 17</strong></div><p><span class="verse"><a name="1">1</a>And Jhesu seide to hise disciplis, It is impossible that sclaundris come not; but wo to that man, bi whom thei comen.</span> <span class="verse"><a name="2">2</a>It is more profitable to him, if a mylne stoon be put aboute his necke, and he be cast in to the see, than that he sclaundre oon of these litle.</span> <span class="verse"><a name="3">3</a>Take ye hede you silf; if thi brothir hath synned ayens thee, blame hym; and if he do penaunce, foryyue hym.</span> <span class="verse"><a name="4">4</a>And if seuene sithis in the dai he do synne ayens thee, and seuene sithis in the dai he be conuertid to thee, and seie, It forthenkith me, foryyue thou hym.</span> <span class="verse"><a name="5">5</a>And the apostlis seiden to the Lord, Encrese to vs feith.</span> <span class="verse"><a name="6">6</a>And the Lord seide, If ye han feith as the corn of seneuei, ye schulen seie to this more tre, Be thou drawun vp bi the rote, and be ouerplauntid in to the see, and it schal obeie to you.</span> <span class="verse"><a name="7">7</a>But who of you hath a seruaunt erynge, or lesewynge oxis, which seith to hym, whanne he turneth ayen fro the feeld, Anoon go, and sitte to mete;</span> <span class="verse"><a name="8">8</a>and seith not to hym, Make redi, that Y soupe, and girde thee, and serue me, while Y ete and drynke, and aftir this thou schalt ete and drynke;</span> <span class="verse"><a name="9">9</a>whether he hath grace to that seruaunt, for he dide that that he comaundide hym?</span> <span class="verse"><a name="10">10</a>Nay, Y gesse. So ye, whanne ye han don alle thingis that ben comaundid to you, seie ye, We ben vnprofitable seruauntis, we han do that that we ouyten to do.</span> <span class="verse"><a name="11">11</a>And it was do, the while Jhesus wente in to Jerusalem, he passide thorou the myddis of Samarie, and Galilee.</span> <span class="verse"><a name="12">12</a>And whanne he entride in to a castel, ten leprouse men camen ayens hym, whiche stoden afer,</span> <span class="verse"><a name="13">13</a>and reiseden her voys, and seiden, Jhesu, comaundoure, haue merci on vs.</span> <span class="verse"><a name="14">14</a>And as he say hem, he seide, Go ye, `schewe ye you to the prestis. And it was don, the while thei wenten, thei weren clensid.</span> <span class="verse"><a name="15">15</a>And oon of hem, as he saiy that he was clensid, wente ayen, magnifiynge God with grete vois.</span> <span class="verse"><a name="16">16</a>And he fel doun on the face bifore hise feet, and dide thankyngis; and this was a Samaritan.</span> <span class="verse"><a name="17">17</a>And Jhesus answerde, and seide, Whether ten ben not clensid, and where ben the nyne?</span> <span class="verse"><a name="18">18</a>There is noon foundun, that turnede ayen, and yaf glorie to God, but this alien.</span> <span class="verse"><a name="19">19</a>And he seide to hym, Rise vp, go thou; for thi feith hath maad thee saaf.</span> <span class="verse"><a name="20">20</a>And he was axid of Farisees, whanne the rewme of God cometh. And he answerde to hem, and seide, The rewme of God cometh not with aspiyng,</span> <span class="verse"><a name="21">21</a>nether thei schulen seie, Lo! here, or lo there; for lo! the rewme of God is with ynne you.</span> <span class="verse"><a name="22">22</a>And he seide to hise disciplis, Daies schulen come, whanne ye schulen desire to se o dai of mannus sone, and ye schulen not se.</span> <span class="verse"><a name="23">23</a>And thei schulen seie to you, Lo! here, and lo there. Nyle ye go, nether sue ye;</span> <span class="verse"><a name="24">24</a>for as leyt schynynge from vndur heuene schyneth in to tho thingis that ben vndur heuene, so schal mannus sone be in his dai.</span> <span class="verse"><a name="25">25</a>But first it bihoueth hym to suffre many thingis, and to be repreued of this generacioun.</span> <span class="verse"><a name="26">26</a>And as it was doon in the daies of Noe, so it schal be in the daies of mannys sone.</span> <span class="verse"><a name="27">27</a>Thei eeten and drunkun, weddiden wyues, and weren youun to weddyngis, til in to the dai in the whych Noe entride in to the schip; and the greet flood cam, and loste alle.</span> <span class="verse"><a name="28">28</a>Also as it was don in the daies of Loth, thei eeten and drunkun, bouyten and seelden, plauntiden and bildiden; but the dai that Loth wente out of Sodome,</span> <span class="verse"><a name="29">29</a>the Lord reynede fier and brymstoon fro heuene, and loste alle.</span> <span class="verse"><a name="30">30</a>Lijk this thing it schal be, in what dai mannys sone schal be schewid.</span> <span class="verse"><a name="31">31</a>In that our he that is in the roof, and his vessels in the hous, come he not doun to take hem awei; and he that schal be in the feeld, also turne not ayen bihynde.</span> <span class="verse"><a name="32">32</a>Be ye myndeful of the wijf of Loth.</span> <span class="verse"><a name="33">33</a>Who euer seketh to make his lijf saaf, schal leese it; and who euer leesith it, schal quykene it.</span> <span class="verse"><a name="34">34</a>But Y seie to you, in that nyyt twei schulen be in o bed, oon schal be takun, and the tothir forsakun;</span> <span class="verse"><a name="35">35</a>twei wymmen schulen be gryndynge togidir, `the toon schal be takun, and `the tother forsakun; twei in a feeld, `the toon schal be takun, and `the tother left.</span> <span class="verse"><a name="36">36</a>Thei answeren, and seien to hym, Where, Lord?</span> <span class="verse"><a name="37">37</a>Which seide to hym, Where euer the bodi schal be, thidur schulen be gaderid togidere also the eglis.</span> </p></div</div></div></body></html>