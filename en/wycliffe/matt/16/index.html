<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/matt/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/matt">Matthew</a> &gt <strong>Chapter 16</strong></div><p><span class="verse"><a name="1">1</a>And the Farisees and the Saducees camen to hym temptynge, and preieden hym to schewe hem a tokene fro heuene.</span> <span class="verse"><a name="2">2</a>And he answeride, and seide to hem, Whanne the euentid is comun, ye seien, It schal be clere, for heuene is rodi;</span> <span class="verse"><a name="3">3</a>and the morewtid, To dai tempest, for heuene schyneth heueli.</span> <span class="verse"><a name="4">4</a>Thanne ye kunne deme the face of heuene, but ye moun not wite the tokenes of tymes. An yuel generacioun and auoutresse sekith a tokene; and a tokene schal not be youun to it, but the tokene of Jonas, the profete. And whanne he hadde left hem, he wente forth.</span> <span class="verse"><a name="5">5</a>And whanne his disciplis camen ouer the see, thei foryaten to take looues.</span> <span class="verse"><a name="6">6</a>And he seide to hem, Biholde ye, and be war of the soure dowy of Farisees and Saducees.</span> <span class="verse"><a name="7">7</a>And thei thouyten among hem, and seiden, For we han not take looues.</span> <span class="verse"><a name="8">8</a>But Jhesus witynge seide to hem, What thenken ye among you of litel feith, for ye han not looues?</span> <span class="verse"><a name="9">9</a>Yit `vndurstonden not ye, nether han mynde of fyue looues in to fyue thousynde of men, and hou many cofyns ye token?</span> <span class="verse"><a name="10">10</a>nether of seuene looues in to foure thousynde of men, and hou many lepis ye token?</span> <span class="verse"><a name="11">11</a>Whi vndurstonden ye not, for Y seide not to you of breed, Be ye war of the sourdowy of Farisees and of Saducees?</span> <span class="verse"><a name="12">12</a>Thanne thei vndurstooden, that he seide not to be war of sourdowy of looues, but of the techyng of Farisees and Saducees.</span> <span class="verse"><a name="13">13</a>And Jhesus cam in to the parties of Cesarie of Filip, and axide hise disciplis, and seide, Whom seien men to be mannus sone?</span> <span class="verse"><a name="14">14</a>And thei seiden, Summe Joon Baptist; othere Elie; and othere Jeremye, or oon of the prophetis.</span> <span class="verse"><a name="15">15</a>Jhesus seide to hem, But whom seien ye me to be?</span> <span class="verse"><a name="16">16</a>Symount Petre answeride, and seide, Thou art Crist, the sone of God lyuynge.</span> <span class="verse"><a name="17">17</a>Jhesus answeride, and seide to him, Blessid art thou, Symount Bariona; for fleisch and blood schewide not to thee, but my fadir that is in heuenes.</span> <span class="verse"><a name="18">18</a>And Y seie to thee, that thou art Petre, and on this stoon Y schal bilde my chirche, and the yatis of helle schulen not haue miyt ayens it.</span> <span class="verse"><a name="19">19</a>And to thee Y shal yyue the keies of the kingdom of heuenes; and what euer thou shalt bynde on erthe, schal be boundun also in heuenes; and what euer thou schalt vnbynde on erthe, schal be vnbounden also in heuenes.</span> <span class="verse"><a name="20">20</a>Thanne he comaundide to hise disciplis, that thei schulden seie to no man, that he was Crist.</span> <span class="verse"><a name="21">21</a>Fro that tyme Jhesus bigan to schewe to hise disciplis, that it bihofte hym go to Jerusalem, and suffre many thingis, of the eldere men, and of scribis, and princis of prestis; and be slayn, and the thridde dai to rise ayen.</span> <span class="verse"><a name="22">22</a>And Petre took hym, and bigan to blame him, and seide, Fer be it fro thee, Lord; this thing schal not be to thee.</span> <span class="verse"><a name="23">23</a>And he turnede, and seide to Petre, Sathanas, go after me; thou art a sclaundre to me; for thou sauerist not tho thingis that ben of God, but tho thingis that ben of men.</span> <span class="verse"><a name="24">24</a>Thanne Jhesus seide to his disciplis, If ony man wole come after me, denye he hym silf, and take his cros, and sue me; for he that wole make his lijf saaf,</span> <span class="verse"><a name="25">25</a>shal leese it; and he that schal leese his lijf for me, schal fynde it.</span> <span class="verse"><a name="26">26</a>For what profitith it to a man, if he wynne al the world, and suffre peiryng of his soule? or what chaunging schal a man yyue for his soule?</span> <span class="verse"><a name="27">27</a>For mannes sone schal come in glorie of his fader, with his aungels, and thanne he schal yelde to ech man after his werkis.</span> <span class="verse"><a name="28">28</a>Treuli Y seie to you, `ther ben summe of hem that stonden here, whiche schulen not taste deth, til thei seen mannus sone comynge in his kyngdom.</span> </p></div</div></div></body></html>