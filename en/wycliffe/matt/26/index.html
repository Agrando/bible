<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/matt/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/matt">Matthew</a> &gt <strong>Chapter 26</strong></div><p><span class="verse"><a name="1">1</a>And it was doon, whanne Jhesus hadde endid alle these wordis, he seide to hise disciplis,</span> <span class="verse"><a name="2">2</a>Ye witen, that aftir twei daies pask schal be maad, and mannus sone schal be bitakun to be crucified.</span> <span class="verse"><a name="3">3</a>Than the princes of prestis and the elder men of the puple were gaderid in to the halle of the prince of prestis, that was seid Cayfas,</span> <span class="verse"><a name="4">4</a>and maden a counsel to holde Jhesu with gile, and sle him;</span> <span class="verse"><a name="5">5</a>but thei seiden, Not in the haliday, lest perauenture noyse were maad in the puple.</span> <span class="verse"><a name="6">6</a>And whanne Jhesus was in Betanye, in the hous of Symount leprous,</span> <span class="verse"><a name="7">7</a>a womman that hadde a box of alabastre of precious oynement, cam to hym, and schedde out on the heed of hym restynge.</span> <span class="verse"><a name="8">8</a>And disciplis seynge hadden dedeyn, and seiden, Wherto this loss? for it myyte be seld for myche,</span> <span class="verse"><a name="9">9</a>and be youun to pore men.</span> <span class="verse"><a name="10">10</a>But Jhesus knewe, and seide to hem, What ben ye heuy to this womman? for sche hath wrouyt in me a good werk.</span> <span class="verse"><a name="11">11</a>For ye schulen euere haue pore men with you, but ye schulen not algatis haue me.</span> <span class="verse"><a name="12">12</a>This womman sendynge this oynement in to my bodi, dide to birie me.</span> <span class="verse"><a name="13">13</a>Treuli Y seie to you, where euer this gospel schal be prechid in al the world, it schal be seid, that sche dide this, in mynde of hym.</span> <span class="verse"><a name="14">14</a>Thanne oon of the twelue, that was clepid Judas Scarioth, wente forth to the princis of prestis,</span> <span class="verse"><a name="15">15</a>and seide to hem, What wolen ye yyue to me, and Y schal bitake hym to you? And thei ordeyneden to hym thretti pans of siluer.</span> <span class="verse"><a name="16">16</a>And fro that tyme he souyte oportunyte, to bitraye hym.</span> <span class="verse"><a name="17">17</a>And in the firste dai of therf looues the disciplis camen to Jhesu, and seiden, Where wolt thou we make redi to thee, to ete paske?</span> <span class="verse"><a name="18">18</a>Jhesus seide, Go ye into the citee to `sum man, and seie to hym, The maistir seith, My tyme is nyy; at thee Y make paske with my disciplis.</span> <span class="verse"><a name="19">19</a>And the disciplis diden, as Jhesus comaundide to hem; and thei maden the paske redi.</span> <span class="verse"><a name="20">20</a>And whanne euentid was come, he sat to mete with hise twelue disciplis.</span> <span class="verse"><a name="21">21</a>And he seide to hem, as thei eten, Treuli Y seie to you, that oon of you schal bitraye me.</span> <span class="verse"><a name="22">22</a>And thei ful sori bigunnen ech bi hym silf to seie, Lord, whether `Y am?</span> <span class="verse"><a name="23">23</a>And he answeride, and seide, He that puttith with me his hoond in the plater, schal bitraye me.</span> <span class="verse"><a name="24">24</a>Forsothe mannus sone goith, as it is writun of hym; but wo to that man, bi whom mannus sone schal be bitrayed; it were good to hym, if that man hadde not be borun.</span> <span class="verse"><a name="25">25</a>But Judas that bitraiede hym, answeride, seiynge, Maister, whether `Y am? Jhesus seide to hym, Thou hast seid.</span> <span class="verse"><a name="26">26</a>And while thei soupeden, Jhesus took breed, and blesside, and brak, and yaf to hise disciplis, and seide, Take ye, and ete; this is my body.</span> <span class="verse"><a name="27">27</a>And he took the cuppe, and dide thankyngis, and yaf to hem,</span> <span class="verse"><a name="28">28</a>and seide, Drynke ye alle herof; this is my blood of the newe testament, which schal be sched for many, in to remissioun of synnes.</span> <span class="verse"><a name="29">29</a>And Y seie to you, Y schal not drynke fro this tyme, of this fruyt of the vyne, in to that dai whanne Y schal drynke it newe with you, in the kyngdom of my fadir.</span> <span class="verse"><a name="30">30</a>And whanne the ympne was seid, thei wenten out in to the mount of Olyuete.</span> <span class="verse"><a name="31">31</a>Thanne Jhesus seide to hem, Alle ye schulen suffre sclaundre in me, in this niyt; for it is writun, Y schal smyte the scheeperde, and the scheep of the flok schulen be scaterid.</span> <span class="verse"><a name="32">32</a>But aftir that Y schal rise ayen, Y schal go bifore you in to Galilee.</span> <span class="verse"><a name="33">33</a>Petre answeride, and seide to hym, Thouy alle schulen be sclaundrid in thee, Y schal neuer be sclaundrid.</span> <span class="verse"><a name="34">34</a>Jhesus seide to him, Treuli Y seie to thee, for in this nyyt bifor the cok crowe, thries thou schalt denye me.</span> <span class="verse"><a name="35">35</a>Peter seide to him, Yhe, thouy it bihoue that Y die with thee, Y schal not denye thee. Also alle the disciplis seiden.</span> <span class="verse"><a name="36">36</a>Thanne Jhesus cam with hem in to a toun, that is seid Jessamanye. And he seide to his disciplis, Sitte ye here, the while Y go thider, and preye.</span> <span class="verse"><a name="37">37</a>And whanne he hadde take Peter, and twei sones of Zebedee, he bigan to be heuy and sori.</span> <span class="verse"><a name="38">38</a>Thanne he seide to hem, My soule is soreuful to the deeth; abide ye here, and wake ye with me.</span> <span class="verse"><a name="39">39</a>And he yede forth a litil, and felde doun on his face, preiynge, and seiynge, My fader, if it is possible, passe this cuppe fro me; netheles not as Y wole, but as thou wolt.</span> <span class="verse"><a name="40">40</a>And he cam to his disciplis, and foond hem slepynge. And he seide to Petir, So, whethir ye myyten not oon our wake with me?</span> <span class="verse"><a name="41">41</a>Wake ye, and preye ye, that ye entre not in to temptacioun; for the spirit is redi, but the fleisch is sijk.</span> <span class="verse"><a name="42">42</a>Eft the secounde tyme he wente, and preyede, seiynge, My fadir, if this cuppe may not passe, but Y drynke hym, thi wille be doon.</span> <span class="verse"><a name="43">43</a>And eftsoone he cam, and foond hem slepynge; for her iyen weren heuyed.</span> <span class="verse"><a name="44">44</a>And he lefte hem, and wente eftsoone, and preiede the thridde tyme, and seide the same word.</span> <span class="verse"><a name="45">45</a>Thanne he cam to his disciplis, and seide to hem, Slepe ye now, and reste ye; loo! the our hath neiyed, and mannus sone schal be takun in to the hondis of synneris;</span> <span class="verse"><a name="46">46</a>rise ye, go we; loo! he that schal take me, is nyy.</span> <span class="verse"><a name="47">47</a>Yit the while he spak, lo! Judas, oon of the twelue, cam, and with hym a greet cumpeny, with swerdis and battis, sent fro the princis of prestis, and fro the eldre men of the puple.</span> <span class="verse"><a name="48">48</a>And he that bitraiede hym, yaf to hem a tokene, and seide, Whom euer Y schal kisse, he it is; holde ye hym.</span> <span class="verse"><a name="49">49</a>And anoon he cam to Jhesu, and seid, Haile, maister;</span> <span class="verse"><a name="50">50</a>and he kisside hym. And Jhesus seide to hym, Freend, wherto art thou comun? Thanne thei camen niy, and leiden hoondis on Jhesu, and helden hym.</span> <span class="verse"><a name="51">51</a>And lo! oon of hem that weren with Jhesu, streiyte out his hoond, and drouy out his swerd; and he smoot the seruaunt of the prince of prestis, and kitte of his ere.</span> <span class="verse"><a name="52">52</a>Thanne Jhesus seide to hym, Turne thi swerd in to his place; for alle that taken swerd, schulen perische bi swerd.</span> <span class="verse"><a name="53">53</a>Whether gessist thou, that Y may not preie my fadir, and he schal yyue to me now mo than twelue legiouns of aungels?</span> <span class="verse"><a name="54">54</a>Hou thanne schulen the scriptures be fulfilled? for so it bihoueth to be doon.</span> <span class="verse"><a name="55">55</a>In that our Jhesus seide to the puple, As to a theef ye han gon out, with swerdis and battis, to take me; dai bi dai Y sat among you, and tauyt in the temple, and ye helden me not.</span> <span class="verse"><a name="56">56</a>But al this thing was don, that the scripturis of profetis schulden be fulfillid. Thanne alle the disciplis fledden, and leften hym.</span> <span class="verse"><a name="57">57</a>And thei helden Jhesu, and ledden hym to Cayfas, the prince of prestis, where the scribis and the Farisees, and the eldre men of the puple weren comun togidere.</span> <span class="verse"><a name="58">58</a>But Petir swede him afer, in to the halle of the prince of prestis; and he wente in, and sat with the seruauntis, to se the ende.</span> <span class="verse"><a name="59">59</a>And the prince of prestis, and al the counsel souyten fals witnessing ayens Jhesu, that thei schulden take hym to deeth;</span> <span class="verse"><a name="60">60</a>and thei founden not, whanne manye false witnessis weren comun. But at the laste, twei false witnessis camen,</span> <span class="verse"><a name="61">61</a>and seiden, `This seide, Y may distruye the temple of God, and after the thridde dai bilde it ayen.</span> <span class="verse"><a name="62">62</a>And the prince of prestis roos, and seide to hym, Answerist thou no thing to tho thingis, that these witnessen ayens thee?</span> <span class="verse"><a name="63">63</a>But Jhesus was stille. And the prince of prestis seide to hym, Y coniure thee bi lyuynge God, that thou seie to vs, if thou art Crist, the sone of God.</span> <span class="verse"><a name="64">64</a>Jhesus seide to him, Thou hast seid; netheles Y seie to you, `fro hennus forth ye schulen se mannus sone sittinge at the riythalf of the vertu of God, and comynge in the cloudis of heuene.</span> <span class="verse"><a name="65">65</a>Thanne the prince of prestis to-rente his clothis, and seide, He hath blasfemed; what yit han we nede to witnessis? lo! now ye han herd blasfemye; what semeth to you?</span> <span class="verse"><a name="66">66</a>And thei answeriden, and seiden, He is gilti of deeth.</span> <span class="verse"><a name="67">67</a>Thanne thei speten `in to his face, and smyten hym with buffatis; and othere yauen strokis with the pawme of her hondis in his face,</span> <span class="verse"><a name="68">68</a>and seide, Thou Crist, arede to vs, who is he that smoot thee?</span> <span class="verse"><a name="69">69</a>And Petir sat with outen in the halle; and a damysel cam to hym, and seide, Thou were with Jhesu of Galilee.</span> <span class="verse"><a name="70">70</a>And he denyede bifor alle men, and seide, Y woot not what thou seist.</span> <span class="verse"><a name="71">71</a>And whanne he yede out at the yate, another damysel say hym, and seide to hem that weren there, And this was with Jhesu of Nazareth.</span> <span class="verse"><a name="72">72</a>And eftsoone he denyede with an ooth, For I knewe not the man.</span> <span class="verse"><a name="73">73</a>And a litil aftir, thei that stooden camen, and seiden to Petir, Treuli thou art of hem; for thi speche makith thee knowun.</span> <span class="verse"><a name="74">74</a>Thanne he bigan to warie and to swere, that he knewe not the man. And anoon the cok crewe.</span> <span class="verse"><a name="75">75</a>And Petir bithouyte on the word of Jhesu, that he hadde seid, Bifore the cok crowe, thries thou schalt denye me. And he yede out, and wepte bitterli.</span> </p></div</div></div></body></html>