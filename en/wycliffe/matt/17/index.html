<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/matt/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/matt">Matthew</a> &gt <strong>Chapter 17</strong></div><p><span class="verse"><a name="1">1</a>And after sixe daies Jhesus took Petre, and James, and Joon, his brother, and ledde hem aside in to an hiy hil,</span> <span class="verse"><a name="2">2</a>and was turned in to an othir licnesse bifor hem. And his face schone as the sunne; and hise clothis weren maad white as snowe.</span> <span class="verse"><a name="3">3</a>And lo! Moises and Elie apperiden to hem, and spaken with hym.</span> <span class="verse"><a name="4">4</a>And Petre answeride, and seide to Jhesu, Lord, it is good vs to be here. If thou wolt, make we here thre tabernaclis; to thee oon, to Moises oon, and oon to Elye. Yit the while he spak, lo!</span> <span class="verse"><a name="5">5</a>a briyt cloude ouerschadewide hem; and lo! a voice out of the cloude, that seide, This is my dereworth sone, in whom Y haue wel pleside to me; here ye hym.</span> <span class="verse"><a name="6">6</a>And the disciplis herden, and felden doun on her faces, and dredden greetli.</span> <span class="verse"><a name="7">7</a>And Jhesus cam, and touchide hem, and seide to hem, Rise vp, and nyle ye drede.</span> <span class="verse"><a name="8">8</a>And thei liften vp her iyen, and saien no man, but Jhesu aloone.</span> <span class="verse"><a name="9">9</a>And as thei camen doun of the hille, Jhesus comaundide to hem, and seide, Seie ye to no man the visioun, til mannus sone rise ayen fro deeth.</span> <span class="verse"><a name="10">10</a>And his disciplis axiden hym, and seiden, What thanne seien the scribis, that it bihoueth that Elie come first?</span> <span class="verse"><a name="11">11</a>He answeride, and seide to hem, Elie schal come, and he schal restore alle thingis.</span> <span class="verse"><a name="12">12</a>And Y seie to you, that Elie is nowe comun, and thei knewen hym not, but thei diden in him what euer thingis thei wolden; and so mannus sone schal suffre of hem.</span> <span class="verse"><a name="13">13</a>Thanne the disciplis vndurstoden, that he seide to hem of Joon Baptist.</span> <span class="verse"><a name="14">14</a>And whanne he cam to the puple, a man cam to hym, and felde doun on hise knees bifor hym, and seide, Lord, haue merci on my sone; for he is lunatike, and suffrith yuele, for ofte tymes he fallith in to the fier, and ofte tymes in to water.</span> <span class="verse"><a name="15">15</a>And Y brouyte hym to thi disciplis, and thei myyten not heele hym.</span> <span class="verse"><a name="16">16</a>Jhesus answeride, and seide, A! thou generacion vnbileueful and weiward; hou long schal Y be with you? hou long schal Y suffre you? Brynge ye hym hider to me.</span> <span class="verse"><a name="17">17</a>And Jhesus blamede hym, and the deuel wente out fro hym; and the child was heelid fro that our.</span> <span class="verse"><a name="18">18</a>Thanne the disciplis camen to Jhesu priueli, and seiden to hym, Whi myyten not we caste hym out?</span> <span class="verse"><a name="19">19</a>Jhesus seith to hem, For youre vnbileue. Treuli Y seie to you, if ye han feith, as a corn of seneueye, ye schulen seie to this hil, Passe thou hennus, and it schal passe; and no thing schal be vnpossible to you;</span> <span class="verse"><a name="20">20</a>but this kynde is not caste out, but bi preiyng and fastyng.</span> <span class="verse"><a name="21">21</a>And whilis thei weren abidynge togidere in Galilee, Jhesus seide to hem, Mannus sone schal be bitraied in to the hondis of men;</span> <span class="verse"><a name="22">22</a>and thei schulen sle hym, and the thridde day he schal rise ayen to lijf.</span> <span class="verse"><a name="23">23</a>And thei weren ful sori. And whanne thei camen to Cafarnaum, thei that token tribute, camen to Petre, and seiden to hym, Youre maister payeth not tribute?</span> <span class="verse"><a name="24">24</a>And he seide, Yhis. And whanne he was comen in to the hous, Jhesus cam bifor hym, and seide, Symount, what semeth to thee? Kyngis of erthe, of whom taken thei tribute? of her sones, ether of aliens?</span> <span class="verse"><a name="25">25</a>And he seide, Of aliens. Jhesus seide to hym, Thanne sones ben fre.</span> <span class="verse"><a name="26">26</a>But that we sclaundre hem not, go to the see, and caste an hook, and take thilke fisch that first cometh vp; and, whanne his mouth is opened, thou schalt fynde a stater, and yyue for thee and for me.</span> </p></div</div></div></body></html>