<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/matt/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/matt">Matthew</a> &gt <strong>Chapter 3</strong></div><p><span class="verse"><a name="1">1</a>In tho daies Joon Baptist cam, and prechide in the desert of Judee,</span> <span class="verse"><a name="2">2</a>and seide, Do ye penaunce, for the kyngdom of heuenes shal neiye.</span> <span class="verse"><a name="3">3</a>For this is he, of whom it is seid bi Ysaie, the prophete, seyinge, A vois of a crier in desert, Make ye redi the weies of the Lord; make ye riyt the pathis of hym.</span> <span class="verse"><a name="4">4</a>And this Joon hadde clothing of camels heeris, and a girdil of skynne aboute hise leendis; and his mete was honysoukis, and hony of the wode.</span> <span class="verse"><a name="5">5</a>Thanne Jerusalem wente out to hym, and al Judee, and al the cuntre aboute Jordan;</span> <span class="verse"><a name="6">6</a>and thei weren waischun of hym in Jordan, `and knowlechiden her synnes.</span> <span class="verse"><a name="7">7</a>But he siy manye of the Farysees and of Saduceis comynge to his baptym, and seide to hem, Generaciouns of eddris, who shewide to you to fle fro the wraththe that is to come?</span> <span class="verse"><a name="8">8</a>Therfor do ye worthi fruyte of penaunce,</span> <span class="verse"><a name="9">9</a>and nyle ye seie with ynne you, We han Abraham to fadir; for Y seie to you, that God is myyti to reise vp of these stoones the sones of Abraham.</span> <span class="verse"><a name="10">10</a>And now the ax is put to the roote of the tree; therfore euery tree that makith not good fruyt, shal be kit doun, and shal be cast in to the fier.</span> <span class="verse"><a name="11">11</a>Y waische you in water, in to penaunce; but he that shal come after me is strongere than Y, whos schoon Y am not worthi to bere; he shal baptise you in the Hooli Goost and fier.</span> <span class="verse"><a name="12">12</a>Whos wynewing cloth is in his hoond, and he shal fulli clense his corn flore, and shal gadere his whete in to his berne; but the chaffe he shal brenne with fier that mai not be quenchid.</span> <span class="verse"><a name="13">13</a>Thanne Jhesus cam fro Galilee in to Jordan to Joon, to be baptised of hym.</span> <span class="verse"><a name="14">14</a>And Joon forbede him, and seide, Y owe to be baptisid of thee, and thou comest to me?</span> <span class="verse"><a name="15">15</a>But Jhesus answeride, and seide to hym, Suffre nowe, for thus it fallith to vs to fulfille al riytfulnesse.</span> <span class="verse"><a name="16">16</a>Thanne Joon suffride hym. And whanne Jhesus was baptisid, anoon he wente up fro the watir; and lo! heuenes weren openyd to hym, and he saie the Spirit of God comynge doun as a dowue, and comynge on hym; and loo!</span> <span class="verse"><a name="17">17</a>a vois fro heuenes, seiynge, This is my louyd sone, in which Y haue plesid to me.</span> </p></div</div></div></body></html>