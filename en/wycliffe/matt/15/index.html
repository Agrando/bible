<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/matt/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/matt">Matthew</a> &gt <strong>Chapter 15</strong></div><p><span class="verse"><a name="1">1</a>Thanne the scribis and the Farisees camen to hym fro Jerusalem, and seiden,</span> <span class="verse"><a name="2">2</a>Whi breken thi disciplis the tradiciouns of eldere men? for thei waisschen not her hondis, whanne thei eten breed.</span> <span class="verse"><a name="3">3</a>He answeride, and seide to hem, Whi breken ye the maundement of God for youre tradicioun?</span> <span class="verse"><a name="4">4</a>For God seide, Honoure thi fadir and thi modir, and he that cursith fadir or modir, die bi deeth.</span> <span class="verse"><a name="5">5</a>But ye seien, Who euer seith to fadir or modir, What euere yifte is of me, it schal profite to thee;</span> <span class="verse"><a name="6">6</a>and he hath not worschipid his fadir or his modir; and ye han maad the maundement of God voide for youre tradicioun.</span> <span class="verse"><a name="7">7</a>Ypocritis, Isaie, the prophete, prophesiede wel of you,</span> <span class="verse"><a name="8">8</a>and seide, This puple honourith me with lippis, but her herte is fer fro me;</span> <span class="verse"><a name="9">9</a>and thei worschipen me `with outen cause, techynge the doctrines and maundementis of men.</span> <span class="verse"><a name="10">10</a>And whanne the puple weren clepid to gidere to hym, he seide to hem, Here ye, and `vndurstonde ye.</span> <span class="verse"><a name="11">11</a>That thing that entrith in to the mouth, defoulith not a man; but that thing that cometh out of the mouth, defoulith a man.</span> <span class="verse"><a name="12">12</a>Thanne hise disciplis camen, and seiden to hym, Thou knowist, that, if this word be herd, the Farisees ben sclaundrid?</span> <span class="verse"><a name="13">13</a>And he answeride, and seide, Eueri plauntyng, that my fadir of heuene hath not plauntid, shal be drawun vp by the roote.</span> <span class="verse"><a name="14">14</a>Suffre ye hem; thei ben blynde, and leederis of blynde men. And if a blynd man lede a blynd man, bothe fallen doun in to the diche.</span> <span class="verse"><a name="15">15</a>Petre answeride, and seide to hym, Expowne to vs this parable.</span> <span class="verse"><a name="16">16</a>And he seide, Yit `ye ben also with oute vndurstondyng?</span> <span class="verse"><a name="17">17</a>Vndurstonden ye not, that al thing that entrith in to the mouth, goith in to the wombe, and is sent out in to the goyng awei?</span> <span class="verse"><a name="18">18</a>But tho thingis that comen forth fro the mouth, goon out of the herte, and tho thingis defoulen a man.</span> <span class="verse"><a name="19">19</a>For of the herte goon out yuele thouytis, mansleyngis, auowtries, fornycaciouns, theftis, fals witnessyngis, blasfemyes.</span> <span class="verse"><a name="20">20</a>Thes thingis it ben that defoulen a man; but to ete with hondis not waischun, defoulith not a man.</span> <span class="verse"><a name="21">21</a>And Jhesus yede out fro thennus, and wente in to the coostis of Tire and Sidon.</span> <span class="verse"><a name="22">22</a>And lo! a womman of Canane yede out of tho coostis, and criede, and seide to him, Lord, the sone of Dauid, haue merci on me; my douyter is yuel traueilid of a feend.</span> <span class="verse"><a name="23">23</a>And he answeride not to hir a word. And hise disciplis camen, and preieden hym, and seiden, Leue thou hir, for she crieth aftir vs.</span> <span class="verse"><a name="24">24</a>He answeride, and seide, Y am not sent, but to the scheep of the hous of Israel that perischiden.</span> <span class="verse"><a name="25">25</a>And she cam, and worschipide hym, and seide, Lord, helpe me.</span> <span class="verse"><a name="26">26</a>Which answeride, and seide, It is not good to take the breed of children, and caste to houndis.</span> <span class="verse"><a name="27">27</a>And she seide, Yhis, Lord; for whelpis eten of the crummes, that fallen doun fro the bord of her lordis.</span> <span class="verse"><a name="28">28</a>Thanne Jhesus answeride, and seide to hir, A! womman, thi feith is greet; be it doon to thee, as thou wolt. And hir douytir was helid fro that hour.</span> <span class="verse"><a name="29">29</a>And whanne Jhesus hadde passed fro thennus, he cam bisidis the see of Galilee. And he yede vp in to an hil, and sat there.</span> <span class="verse"><a name="30">30</a>And myche puple cam to hym, and hadden with hem doumbe men and crokid, feble and blynde, and many other; and thei castiden doun hem at hise feet. And he helide hem,</span> <span class="verse"><a name="31">31</a>so that the puple wondriden seynge doumbe men spekynge, and crokid goynge, blynde men seynge; and thei magnyfieden God of Israel.</span> <span class="verse"><a name="32">32</a>And Jhesus, whanne hise disciplis weren clepid to gidere, seide to hem, Y haue reuthe of the puple, for thei han abiden now thre daies with me, and han no thing to ete; and Y wole not leeue hem fastynge, lest thei failen in the weie.</span> <span class="verse"><a name="33">33</a>And the disciplis seien to him, Wherof thanne so many looues among vs in desert, to fulfille so greet a puple?</span> <span class="verse"><a name="34">34</a>And Jhesus seide to hem, Hou many looues han ye? And thei seiden, Seuene, and a fewe smale fisshis.</span> <span class="verse"><a name="35">35</a>And he comaundide to the puple, to sitte to mete on the erthe.</span> <span class="verse"><a name="36">36</a>And he took seuene looues and fyue fischis, and dide thankyngis, and brak, and yaf to hise disciplis; and the disciplis yauen to the puple.</span> <span class="verse"><a name="37">37</a>And alle eten, and weren fulfillid, and thei token that that was left of relifes, seuene lepis fulle.</span> <span class="verse"><a name="38">38</a>And thei that eten weren foure thousynde of men, with outen litle children and wymmen.</span> <span class="verse"><a name="39">39</a>And whanne he hadde left the puple, he wente vp in to a boot, and cam in to the coostis of Magedan.</span> </p></div</div></div></body></html>