<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/exod/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/exod">Exodus</a> &gt <strong>Chapter 5</strong></div><p><span class="verse"><a name="1">1</a>Aftir these thingis Moises and Aaron entriden, and seiden to Farao, The Lord God of Israel seith these thingis, Delyuere thou my puple, that it make sacrifice to me in deseert.</span> <span class="verse"><a name="2">2</a>And he answeride, Who is the Lord, that Y here his vois, and delyuere Israel? I knowe not the Lord, and Y schal not delyuere Israel.</span> <span class="verse"><a name="3">3</a>Thei seiden, God of Ebrews clepide vs, that we go the weie of thre daies in to wildirnesse, and that we make sacrifice to oure Lord God, lest perauenture pestilence, ether swerd, bifalle to vs.</span> <span class="verse"><a name="4">4</a>The kyng of Egipt seide to hem, Moises and Aaron, whi stiren ye the puple fro her werkis? Go ye to youre chargis.</span> <span class="verse"><a name="5">5</a>And Farao seide, The puple of the loond is myche; ye seen that the cumpany hath encreessid; hou myche more schal it encreesse, if ye schulen yyue to hem reste fro werkis.</span> <span class="verse"><a name="6">6</a>Therfor Farao comaundide in that dai to the maistris of werkis, and to rente gadereris of the puple,</span> <span class="verse"><a name="7">7</a>and seide, Ye schulen no more yyue stre to the puple, to make tijl stoonys as bifore; but go thei, and gedere stobil;</span> <span class="verse"><a name="8">8</a>and ye schulen sette on hem the mesure of tijl stoonys, which thei maden bifore, nether ye schulen abate ony thing; for thei ben idil, and therfor thei crien, and seien, Go we, and make we sacrifice to oure God;</span> <span class="verse"><a name="9">9</a>be thei oppressid bi werkis, and fille thei tho, that thei assente not to the false wordis.</span> <span class="verse"><a name="10">10</a>Therfor the maistris of the workis and the rente gadereris yeden out to the puple, and seiden, Thus seith Farao, Y yyue not to you stre;</span> <span class="verse"><a name="11">11</a>go ye, and gadere, if ye moun fynde ony where; nether ony thing schal be decreessid of youre werk.</span> <span class="verse"><a name="12">12</a>And the puple was scaterid bi al the lond of Egipt to gadre stre.</span> <span class="verse"><a name="13">13</a>And the maystris of werkis weren bisi, and seiden, Fille ye youre werk ech dai, as ye weren wont to do, whanne the stre was youun to you.</span> <span class="verse"><a name="14">14</a>And thei, that weren maistris of the werkis of the sones of Israel, weren betun of the rent gadereris of Farao, that seiden, Whi filliden ye not the mesure of tijl stoonus, as bifore, nether yistirdai nethir to dai?</span> <span class="verse"><a name="15">15</a>And the souereyns of the sonys of Israel camen, and crieden to Farao, and seiden, Whi doist thou so ayens thi seruauntis?</span> <span class="verse"><a name="16">16</a>Stre is not youun to vs, and tijl stoonus ben comaundid in lijk manere. Lo! we thi seruauntis ben betun with scourgis, and it is doon vniustli ayens thi puple.</span> <span class="verse"><a name="17">17</a>Farao seide, Ye yyuen tent to idilnesse, and therfor ye seien, Go we, and make we sacrifice to the Lord;</span> <span class="verse"><a name="18">18</a>therfor go ye, and worche; stre schal not be youun to you, and ye schulen yelde the customable noumbre of tijl stoonus.</span> <span class="verse"><a name="19">19</a>And the souereyns of the children of Israel sien hem silf in yuel, for it was seid to hem, No thing schal be decreessid of tijl stoonus bi alle daies.</span> <span class="verse"><a name="20">20</a>And thei `camen to Moises and Aaron, that stoden euene ayens, and thei `yeden out fro Farao,</span> <span class="verse"><a name="21">21</a>and seiden to `Moises and Aaron, The Lord se, and deme, for ye han maad oure odour to stynke bifore Farao and hise seruauntis; and ye han youe to hym a swerd, that he schulde sle vs.</span> <span class="verse"><a name="22">22</a>And Moises turnede ayen to the Lord, and seide, Lord, whi hast thou turmentid this puple? why sentist thou me?</span> <span class="verse"><a name="23">23</a>For sithen Y entride to Farao, that Y schulde speke in thi name, thou hast turmentid thi puple, and hast not delyuered hem.</span> </p></div</div></div></body></html>