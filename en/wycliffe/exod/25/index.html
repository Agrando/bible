<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/exod/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/exod">Exodus</a> &gt <strong>Chapter 25</strong></div><p><span class="verse"><a name="1">1</a>And the Lord spak to Moises, and seide, Speke thou to the sones of Israel,</span> <span class="verse"><a name="2">2</a>that thei take to me the firste fruytis; of ech man that offrith wilfuli, ye schulen take tho.</span> <span class="verse"><a name="3">3</a>Forsothe these thingis it ben, whiche ye schulen take, gold, and siluer, and bras, iacynt,</span> <span class="verse"><a name="4">4</a>and purpur, and reed silk twies died, and bijs, heeris of geet, and `skynnes of wetheris maad reed,</span> <span class="verse"><a name="5">5</a>and skynnes of iacynt,</span> <span class="verse"><a name="6">6</a>and trees of Sechym, and oile to liytis to be ordeyned, swete smellynge spiceries in to oynement, and encensis of good odour,</span> <span class="verse"><a name="7">7</a>onochym stoonys, and gemmes to ourne ephod, and the racional.</span> <span class="verse"><a name="8">8</a>And thei schulen make a seyntuarie to me, and Y schal dwelle in the myddis of hem, bi al the licnesse of the tabernacle,</span> <span class="verse"><a name="9">9</a>which Y schal schewe to thee, and of alle the vessels of ournyng therof.</span> <span class="verse"><a name="10">10</a>And thus ye schulen make it; ioyne ye to gidere an arke of the trees of Sechym, whos lengthe haue twey cubitis and an half, the broodnesse haue a cubit and half, the hiynesse haue `in lijk maner a cubit and half.</span> <span class="verse"><a name="11">11</a>And thou schalt ouergilde it with clenneste gold with ynne and with out forth; and thou schalt make a goldun crowne aboue `bi cumpas,</span> <span class="verse"><a name="12">12</a>and foure goldun cerclis, whiche thou schalt sette bi foure corneris of the arke; twei ceerclis be in o syde, and twei cerclis in the tother side.</span> <span class="verse"><a name="13">13</a>Also thou schalt make barris of the trees of Sechym, and thou schalt hile tho with gold,</span> <span class="verse"><a name="14">14</a>and thou schalt brynge yn bi the cerclis that ben in the sidis of the arke,</span> <span class="verse"><a name="15">15</a>that it be borun in tho, whiche schulen euere be in the ceerclis, nether schulen ony tyme be drawun out of thoo.</span> <span class="verse"><a name="16">16</a>And thou schalt putte in to the arke the witnessing, which Y schal yyue to thee.</span> <span class="verse"><a name="17">17</a>And thou schalt make a propiciatorie of clenneste gold; `that is a table hilinge the arke; the lengthe therof schal holde twei cubitis and an half, the broodnesse schal holde a cubit and half.</span> <span class="verse"><a name="18">18</a>Also thou schalt make on euer eithir side of `Goddis answeryng place twei cherubyns of gold, and betun out with hamer;</span> <span class="verse"><a name="19">19</a>o cherub be in o syde of `Goddis answeryng place, and the tother in the tother side;</span> <span class="verse"><a name="20">20</a>hele thei euer either side of the propiciatorie, and holde thei forth wyngis, and hile thei `Goddis answeryng place; and biholde thei hem silf to gidere, while the faces ben turned in to the propiciatorie, with which the arke of the Lord schal be hilid,</span> <span class="verse"><a name="21">21</a>in which arke thou schalt putte the `witnessyng, which Y schal yyue to thee.</span> <span class="verse"><a name="22">22</a>Fro thennus Y schal comaunde, and schal speke to thee aboue the propiciatorie, that is, fro the myddis of twei cherubyns, that schulen be on the arke of witnessyng, alle thingis whiche Y schal comaunde `bi thee to the sones of Israel.</span> <span class="verse"><a name="23">23</a>Also thou schalt make a boord of the trees of Sechym, hauinge twei cubitis of lengthe, and a cubit in broodnesse, and a cubit and half in hiyenesse.</span> <span class="verse"><a name="24">24</a>And thou schalt ouergilde the bord with purest gold, and thou schalt make to it a goldun brynke `bi cumpas;</span> <span class="verse"><a name="25">25</a>and `thou schalt make to that brynke a coroun rasid bitwixe foure fyngris hiy, and `thou schalt make on that another lytil goldun coroun.</span> <span class="verse"><a name="26">26</a>And thou schalt make redi foure goldun cerclis, and thou schalt put thoo in foure corners of the same boord, bi alle feet.</span> <span class="verse"><a name="27">27</a>Vndur the coroun schulen be goldun cerclis, that the barris be put thorou tho, and that the boord may be borun.</span> <span class="verse"><a name="28">28</a>Thou schalt make tho barris of the trees of Sechym, and thou schalt cumpas with gold to bere the boord.</span> <span class="verse"><a name="29">29</a>And thou schalt make redi vessels of vynegre, and viols, cenceris, and cuppis of pureste gold, in whiche fletynge sacrifices schulen be offrid.</span> <span class="verse"><a name="30">30</a>And thou schalt sette on the boord looues of proposicioun, in my siyt euere.</span> <span class="verse"><a name="31">31</a>And thou schalt make a candilstike `betun forth with hamer, of clenneste gold, and thou schalt make the schaft therof, and yerdis, cuppis, and litle rundelis, and lilies comynge forth therof.</span> <span class="verse"><a name="32">32</a>Sixe yerdis schulen go out of the sidis, thre of o side, and thre of the tother.</span> <span class="verse"><a name="33">33</a>Thre cuppis as in the maner of a note bi ech yerde, and litle rundelis to gidere, and a lilie, and in lijk maner thre cuppis at the licnesse of a note in the tother, and litle rundelis togidere, and a lilie; this schal be the werk of sixe yerdis, that schulen be brouyt forth of the schaft.</span> <span class="verse"><a name="34">34</a>Forsothe in thilke candilstik e schulen be foure cuppis in the maner of a note, and litle rundels and lilies by ech cuppe;</span> <span class="verse"><a name="35">35</a>and litle rundelis schulen be vndir twey yerdis bi thre places, whiche yerdis to gidere ben maad sixe, comynge forth of o schaft; and therfor the litle rundelis and yerdis</span> <span class="verse"><a name="36">36</a>therof schulen be alle betun out with hamer, of clenneste gold.</span> <span class="verse"><a name="37">37</a>And thou schalt make seuene lanternes, and thou schalt sette tho on the candilstike, that tho schyne euene ayens.</span> <span class="verse"><a name="38">38</a>Also tongis to `do out the snottis, and where tho thingis, that ben snottid out, ben quenchid, be maad of clenneste gold.</span> <span class="verse"><a name="39">39</a>Al the weiyt of the candilstike with alle hise vesselis schal haue a talent of clennest gold.</span> <span class="verse"><a name="40">40</a>Biholde thou, and make bi the saumpler, which ys schewide to thee in the hil.</span> </p></div</div></div></body></html>