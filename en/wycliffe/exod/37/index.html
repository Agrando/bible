<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/exod/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/exod">Exodus</a> &gt <strong>Chapter 37</strong></div><p><span class="verse"><a name="1">1</a>Forsothe Beseleel made also an arke of the trees of Sechym, hauynge twey cubitis and an half in lengthe, and a cubit and an half in breede; forsothe the hiynesse was of o cubit and an half; and he clothide the arke with purest gold, with ynne and without forth.</span> <span class="verse"><a name="2">2</a>And he made to it a goldun coroun `bi cumpas,</span> <span class="verse"><a name="3">3</a>and yetide foure goldun ryngis, bi foure corneris therof, twey ryngis in o side, and twei ryngis in the tother side.</span> <span class="verse"><a name="4">4</a>And he made barris of the trees of Sechym, whiche barris he clothide with gold,</span> <span class="verse"><a name="5">5</a>and whiche barris he putte into the ryngis that weren in the sidis of the arke, to bere it.</span> <span class="verse"><a name="6">6</a>He made also a propiciatorie, that is, Goddis answeryng place, of pureste gold, of twei cubitis and an half in lengthe, and of o cubit and an half in breede.</span> <span class="verse"><a name="7">7</a>Also he made twei cherubyns of gold, betun out with hamer, whiche he settide on euer eithir side of the propiciatorie,</span> <span class="verse"><a name="8">8</a>o cherub in the hiynesse of o part, and the tother cherub in the hiynesse of the tothir part; twei cherubyns, oon in ech hiynesse of the propiciatorie, stretchynge out the wengis,</span> <span class="verse"><a name="9">9</a>and hilynge the propiciatorie, and biholdynge hem silf togidere and that.</span> <span class="verse"><a name="10">10</a>He made also a boord of `the trees of Sechym, in the lengthe of twey cubitis, and in the breede of o cubit, whiche boord hadde `a cubit and an half in heiythe.</span> <span class="verse"><a name="11">11</a>And he cumpaside the boord with clenneste gold, and made to it a goldun brynke bi cumpas;</span> <span class="verse"><a name="12">12</a>and he made to that brynke a goldun coroun, rasid bitwixe of foure fyngris; and on the same coroun he made anothir goldun coroun.</span> <span class="verse"><a name="13">13</a>Also he yetide foure goldun serclis whiche he settide in foure corneris,</span> <span class="verse"><a name="14">14</a>bi alle the feet of the boord ayens the coroun, and he puttide barris in to the serclis, that the `boord may be borun.</span> <span class="verse"><a name="15">15</a>And he made tho barris of the trees of Sechym, and cumpasside tho with gold.</span> <span class="verse"><a name="16">16</a>And he made vesselis to dyuerse vsis of the boord, vessels of vynegre, violis, and litle cuppis, and censeris of pure gold, in whiche the fletynge sacrifices schulen be offrid.</span> <span class="verse"><a name="17">17</a>And he made a candilstike, betun out with hamer, of clenneste gold, of whos barre yerdis, cuppis, and litle rundelis and lilies camen forth;</span> <span class="verse"><a name="18">18</a>sixe in euer eithir side, thre yerdis on o side, and thre on the tother side; thre cuppis in the maner of a note bi ech yerde, and litle rundels to gidere, and lilies;</span> <span class="verse"><a name="19">19</a>and thre cuppis at the licnesse of a note in the tother yerde, and litle rundels to gidere, and lilies; forsothe the werk of sixe schaftis, that camen forth of the `stok of the candilstike, was euene.</span> <span class="verse"><a name="20">20</a>Sotheli in that barre weren foure cuppis, in the maner of a note, and litle rundels and lilies weren bi alle cuppis;</span> <span class="verse"><a name="21">21</a>and litle rundels vndur twei schaftis, bi thre placis, whiche to gidre be maad sixe schaftis comynge forth of o barre;</span> <span class="verse"><a name="22">22</a>therfor and the litle rundels, and schaftis therof, weren alle betun out with hamer, of pureste gold.</span> <span class="verse"><a name="23">23</a>He made also seuene lanternes, with her `snytyng tongis, and the vessels where `tho thingis, that ben snytid out, ben quenchid, of clennest gold.</span> <span class="verse"><a name="24">24</a>The candilstike with alle his vessels weiyede a talent of gold.</span> <span class="verse"><a name="25">25</a>He made also the auter of encense, of trees of Sechym, hauynge a cubit bi square, and twei cubitis in heiythe, of whos corneris camen forth hornes.</span> <span class="verse"><a name="26">26</a>And he clothide it with clenneste gold, and the gridele, and wallis, and hornes;</span> <span class="verse"><a name="27">27</a>and he made to it a litil goldun coroun bi cumpas, and twei goldun ryngis vndur the coroun, bi ech syde, that barris be put in to tho, and the auter mow be borun.</span> <span class="verse"><a name="28">28</a>Forsothe he made tho barris of the trees of Sechym, and hilide with goldun platis.</span> <span class="verse"><a name="29">29</a>He made also oile to the oynement of halewyng, and encense of swete smellynge spiceries, moost clene, bi the werk of `a makere of oynement.</span> </p></div</div></div></body></html>