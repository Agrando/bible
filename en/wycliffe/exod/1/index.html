<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/exod/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/exod">Exodus</a> &gt <strong>Chapter 1</strong></div><p><span class="verse"><a name="1">1</a>These ben the names of the sones of Israel, that entriden into Egipt with Jacob; alle entriden with her housis;</span> <span class="verse"><a name="2">2</a>Ruben, Symeon,</span> <span class="verse"><a name="3">3</a>Leuy, Judas, Isachar, Zabulon, and Benjamin,</span> <span class="verse"><a name="4">4</a>Dan, and Neptalim, Gad, and Aser.</span> <span class="verse"><a name="5">5</a>Therfor alle the soules of hem that yeden out of `the hipe of Jacob weren seuenti and fyue.</span> <span class="verse"><a name="6">6</a>Forsothe Joseph was in Egipt; and whanne he was deed, and alle hise brithren, and al his kynrede,</span> <span class="verse"><a name="7">7</a>the sones of Israel encreessiden, and weren multiplied as buriounnyng, and thei weren maad strong greetli, and filliden the lond.</span> <span class="verse"><a name="8">8</a>A newe kyng, that knewe not Joseph, roos in the meene tyme on Egipt, and seide to his puple, Lo!</span> <span class="verse"><a name="9">9</a>the puple of the sones of Israel is myche, and strongere than we;</span> <span class="verse"><a name="10">10</a>come ye, wiseli oppresse we it, lest perauenture it be multiplied; and lest, if batel risith ayens vs, it be addid to oure enemyes, and go out of the lond, whanne we ben ouercomun.</span> <span class="verse"><a name="11">11</a>And so he made maistris of werkis souereyns to hem, that thei schulden turmente hem with chargis. And thei maden citees of tabernaclis to Farao, Fiton, and Ramesses.</span> <span class="verse"><a name="12">12</a>And bi hou myche thei oppressiden hem, bi so myche thei weren multiplied, and encreessiden more.</span> <span class="verse"><a name="13">13</a>And Egipcians hatiden the sones of Israel, and turmentiden, and scorneden hem;</span> <span class="verse"><a name="14">14</a>and brouyten her lijf to bitternesse bi hard werkis of cley and to tijl stoon, and bi al seruage, bi which thei weren oppressid in the werkis of erthe.</span> <span class="verse"><a name="15">15</a>Forsothe the kyng of Egipt seide to the mydwyues of Ebrews, of whiche oon was clepid Sefora, the tother Fua;</span> <span class="verse"><a name="16">16</a>and he commaundide to hem, Whanne ye schulen do the office of medewyues to Ebrew wymmen, and the tyme of childberyng schal come, if it is a knaue child, sle ye him; if it is a womman, kepe ye.</span> <span class="verse"><a name="17">17</a>Forsothe the medewyues dredden God, and diden not bi the comaundement of the kyng of Egipt, but kepten knaue children.</span> <span class="verse"><a name="18">18</a>To whiche clepid to hym the kyng seide, What is this thing which ye wolden do, that ye wolden kepe the children?</span> <span class="verse"><a name="19">19</a>Whiche answeriden, Ebrew wymmen ben not as the wymmen of Egipt, for thei han kunnyng of the craft of medewijf, and childen bifore that we comen to hem.</span> <span class="verse"><a name="20">20</a>Therfor God dide wel to medewyues; and the puple encreesside, and was coumfortid greetli.</span> <span class="verse"><a name="21">21</a>And for the mydewyues dredden God, he bildide `housis to hem.</span> <span class="verse"><a name="22">22</a>Therfor Farao comaundide al his puple, and seide, What euer thing of male kynde is borun to Ebrewis, `caste ye into the flood; what euer thing of wymmen kynde, kepe ye.</span> </p></div</div></div></body></html>