<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 36</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/exod/36"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/exod">Exodus</a> &gt <strong>Chapter 36</strong></div><p><span class="verse"><a name="1">1</a>Therfor Beseleel, and Ooliab, and ech wijs man, to whiche the Lord yaf wisdom and vndurstondyng, that thei kouden worche crafteli, maden thingis that weren nedeful in to vsis of seyntuarie, and whiche the Lord comaundide to be maad.</span> <span class="verse"><a name="2">2</a>And whanne Moises hadde clepid hem, and ech lerned man, to whom the Lord hadde youe wisdom and kunnyng, and whiche profriden hem bi her wille to make werk,</span> <span class="verse"><a name="3">3</a>he bitook to hem alle the yiftis of the sones of Israel. And whanne thei weren bisi in the werk ech dai, the puple offride auowis eerli.</span> <span class="verse"><a name="4">4</a>Wherfor the werkmen weren compellid to come,</span> <span class="verse"><a name="5">5</a>and thei seiden to Moises, The puple offrith more than is nedeful.</span> <span class="verse"><a name="6">6</a>Therfor Moises comaundide to be cried bi the vois of a criere, Nether man nether womman offre more ony thing in the werk of seyntuarie; and so it was ceessid fro yiftis to be offrid, for the thingis offrid sufficiden,</span> <span class="verse"><a name="7">7</a>and weren ouer abundant.</span> <span class="verse"><a name="8">8</a>And alle wise men in herte to fille the werk of the tabernacle maden ten curteyns of bijs foldid ayen, and of iacynct, and purpur, and of reed selk twies died, bi dyuerse werk, and bi the craft of many colouris.</span> <span class="verse"><a name="9">9</a>Of whiche curteyns oon hadde in lengthe eiyte and twenti cubitis, and foure cubitis in breede; o mesure was of alle curteyns.</span> <span class="verse"><a name="10">10</a>And he ioynede fyue curteyns oon to anothir, and he couplide othere fyue to hem silf to gidere;</span> <span class="verse"><a name="11">11</a>and he made handlis of iacynt in the hemme of o curteyn on euer either side,</span> <span class="verse"><a name="12">12</a>and in lijk maner in the hemme of the tother curteyn, that the handlis schulen comen to gidere ayens hem silf, and schulen be ioyned togider;</span> <span class="verse"><a name="13">13</a>wherfor he yettide also fifti goldun serclis, that schulen `bite the handlis of curteyns; and o tabernacle was maad.</span> <span class="verse"><a name="14">14</a>`He made also enleuene saies of the heeris of geet, to hile the roof of the tabernacle;</span> <span class="verse"><a name="15">15</a>o saie hadde thretti cubitis in lengthe, foure cubitis in breede; alle the saies weren of o mesure;</span> <span class="verse"><a name="16">16</a>of whiche saies he ioynede fyue bi hem silf, and sixe othere bi hem silf.</span> <span class="verse"><a name="17">17</a>And he made fifti handlis in the hemme of o say, and fifti in the hemme of the tother say, that tho schulden be ioyned to hem silf to gidere; and he made fifti bokelis of bras bi whiche</span> <span class="verse"><a name="18">18</a>the roof was fastned to gidere, that oon hilyng were maad of alle the saies.</span> <span class="verse"><a name="19">19</a>He made also an hilyng of the tabernacle of the skynnes of rammes maad reed, and another veil aboue of skynnes of iacynt.</span> <span class="verse"><a name="20">20</a>He made also stondynge tablis of the tabernacle of the trees of Sechym;</span> <span class="verse"><a name="21">21</a>the lengthe of o table was of ten cubitis, and the breede helde o cubit and an half.</span> <span class="verse"><a name="22">22</a>Twey dentyngis weren bi ech table, that the oon schulde be ioyned to the tother; so he made in al the tablis of the tabernacle.</span> <span class="verse"><a name="23">23</a>Of whiche tablis twenti weren at the mydday coost ayens the south,</span> <span class="verse"><a name="24">24</a>with fourti foundementis of siluer; twey foundementis weren set vndur o table on euer either side of the corneris, where the dentyngis of the sidis weren endid in the corneris.</span> <span class="verse"><a name="25">25</a>And at the coost of the tabernacle that biholdith to the north he made twenti tablis,</span> <span class="verse"><a name="26">26</a>with fourti foundementis of siluer, twei foundementis bi ech table.</span> <span class="verse"><a name="27">27</a>Forsothe ayens the west he made sixe tablis,</span> <span class="verse"><a name="28">28</a>and tweyne othere tablis bi ech corner of the tabernacle bihinde,</span> <span class="verse"><a name="29">29</a>whiche weren ioyned fro bynethe til to aboue, and weren borun in to o ioynyng to gidere; so he made on euer either part bi the corneris,</span> <span class="verse"><a name="30">30</a>that tho weren eiyte tablis to gidere, and hadden sixtene foundementis of siluer, that is, twei foundementis vndur ech table.</span> <span class="verse"><a name="31">31</a>He made also barris of the trees of Sechym, fyue barris to holde to gidere the tablis of o side of the tabernacle,</span> <span class="verse"><a name="32">32</a>and fyue othere barris to schappe to gidere the tablis of the tother side; and without these, he made fyue othere barris at the west coost of the tabernacle ayens the see.</span> <span class="verse"><a name="33">33</a>He made also another barre, that schulde come bi the myddil tables fro corner til to corner.</span> <span class="verse"><a name="34">34</a>Forsothe he ouergildide tho wallis of tablis, and yetide the siluerne foundementis `of tho, and he made the goldun serclis `of tho, bi whiche the barris myyten be brouyt in, and be hilide the same barris with goldun platis.</span> <span class="verse"><a name="35">35</a>He made also a veil dyuerse and departid, of iacynt, and purpur, and reed selk, and bijs foldid ayen bi werk of broiderie.</span> <span class="verse"><a name="36">36</a>He made also foure pileris of `the trees of Sechym, whyche pileris with the heedis he ouergildide, and yetide the siluerne foundementis `of tho.</span> <span class="verse"><a name="37">37</a>He made also in the entryng of the tabernacle a tent of iacynt, and purpur, and reed selk `and bijs foldid ayen bi the werk of a broydreie.</span> <span class="verse"><a name="38">38</a>And he made fyue pileris with her heedis, whiche he hilide with gold, and he yetide the brasun foundementis `of tho, whiche he hilide with gold.</span> </p></div</div></div></body></html>