<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/exod/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/exod">Exodus</a> &gt <strong>Chapter 24</strong></div><p><span class="verse"><a name="1">1</a>Also he seide to Moises, `Stie thou to the Lord, thou, and Aaron, and Nadab, and Abyu, and seuenti eldere men of Israel; and ye schulen worschipe afer,</span> <span class="verse"><a name="2">2</a>and Moises aloone stie to the Lord, and thei schulen not neiye, nether the puple schal stie with hym.</span> <span class="verse"><a name="3">3</a>Therfore Moises cam, and telde to the puple alle the wordis and domes of the Lord; and al the puple answeride with o vois, We schulen do alle the wordis of the Lord, whiche he spak.</span> <span class="verse"><a name="4">4</a>Forsothe Moises wroot alle the wordis of the Lord; and he roos eerli, and bildide an auter to the Lord at the rootis of the hil, and he bildide twelue titlis bi twelue lynagis of Israel.</span> <span class="verse"><a name="5">5</a>And he sente yonge men of the sones of Israel, and thei offriden brent sacrifices, and `thei offriden pesible sacrifices `to the Lord, twelue calues.</span> <span class="verse"><a name="6">6</a>And so Moises took half the part of the blood, and sente in to grete cuppis; forsothe he schedde the residue part on the auter.</span> <span class="verse"><a name="7">7</a>And he took the book of the boond of pees, and redde, while the puple herde; whiche seiden, We schulen do alle thingis which the Lord spak, and we schulen be obedient.</span> <span class="verse"><a name="8">8</a>Forsothe he took, and sprengide `the blood on the puple, and seide, This is the blood of the boond of pees, which the Lord couenauntide with yow on alle these wordis.</span> <span class="verse"><a name="9">9</a>And Moises, and Aaron, and Nadab, and Abyu, and seuenti of the eldere men of Israel stieden,</span> <span class="verse"><a name="10">10</a>and seiyen God of Israel, vndur hise feet, as the werk of safire stoon, and as heuene whanne it is cleer.</span> <span class="verse"><a name="11">11</a>And he sente not his hond on hem of the sones of Israel, that hadden go fer awei; and thei sien God, and eeten and drunkun.</span> <span class="verse"><a name="12">12</a>Forsothe the Lord seide to Moises, `Stie thou to me in to the hil, and be thou there, and Y schal yyue to thee tablis of stoon, and the lawe, and comaundementis, whiche Y haue write, that thou teche the children of Israel.</span> <span class="verse"><a name="13">13</a>Moises and Josue his mynystre risen, and Moises stiede in to the hil of God,</span> <span class="verse"><a name="14">14</a>and seide to the eldere men, Abide ye here, til we turnen ayen to you; ye han Aaron and Hur with you, if ony thing of questioun is maad, ye schulen telle to hem.</span> <span class="verse"><a name="15">15</a>And whanne Moises hadde stied,</span> <span class="verse"><a name="16">16</a>a cloude hilide the hil, and the glorie of the Lord dwellide on Synai, and kyueride it with a cloude sixe daies; forsothe in the seuenthe dai the Lord clepide hym fro the myddis of the cloude; forsothe the licnesse of glorie of the Lord</span> <span class="verse"><a name="17">17</a>was as fier brennynge on the cop of the hil in the siyt of the sones of Israel.</span> <span class="verse"><a name="18">18</a>And Moises entride into the myddis of the cloude, and stiede in to the hil, and he was there fourti daies and fourti nyytis.</span> </p></div</div></div></body></html>