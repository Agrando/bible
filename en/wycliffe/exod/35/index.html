<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/exod/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/exod">Exodus</a> &gt <strong>Chapter 35</strong></div><p><span class="verse"><a name="1">1</a>Therfor whanne al the cumpanye of the sones of Israel was gaderid, Moises seide to hem, These thingis it ben, whiche the Lord comaundide to be doon.</span> <span class="verse"><a name="2">2</a>Sixe daies ye schulen do werk, the seuenthe dai schal be hooli to you, the sabat and reste of the Lord; he that doith werk in the sabat schal be slayn.</span> <span class="verse"><a name="3">3</a>Ye schulen not kyndle fier in alle youre dwellyng places bi the `dai of sabat.</span> <span class="verse"><a name="4">4</a>And Moises seide to al the cumpeny of the sones of Israel, This is the word which the Lord comaundide, and seide,</span> <span class="verse"><a name="5">5</a>Departe ye at you the firste fruytis to the Lord; ech wilful man and of redi wille offre tho to the Lord, gold, and siluer, and bras,</span> <span class="verse"><a name="6">6</a>and iacynct, and purpur, and reed selk twies died, and bijs, heeris of geet,</span> <span class="verse"><a name="7">7</a>and skynnys of rammes maad reed, and of iacynt,</span> <span class="verse"><a name="8">8</a>trees of Sechym, and oile to liytis to be ordeyned, and that the oynement be maad, and encense moost swete,</span> <span class="verse"><a name="9">9</a>stoonus of onochyn and gemmes, to the ournyng of the `cloth on the schuldris, and of the racional.</span> <span class="verse"><a name="10">10</a>Who euer of you is wijs, come he, and make that, that the Lord comaundide,</span> <span class="verse"><a name="11">11</a>that is, the tabernacle, and the roof therof, and the hilyng; ryngis, and bildyngis of tablis, with barris, stakis, and foundementis;</span> <span class="verse"><a name="12">12</a>the arke, and barris; the propiciatorie, and the veil, which is hangid byfore it;</span> <span class="verse"><a name="13">13</a>the bord with barris, and vesselis, and with looues of settyng forth;</span> <span class="verse"><a name="14">14</a>the candilstike to susteyne liytis, the vesselis, and lanternes therof, and oile to the nurschyngis of fyris; the auter of encense, and the barris;</span> <span class="verse"><a name="15">15</a>the oile of anoyntyng, and encense of swete smellynge spiceries; the tente at the dore of the tabernacle;</span> <span class="verse"><a name="16">16</a>the auter of brent sacrifice, and his brasun gridele, with hise barris, and vessels; the `greet waischyng vessel, and `his foundement;</span> <span class="verse"><a name="17">17</a>the curteyns of the large street, with pileris and foundementis; the tente in the doris of the porche;</span> <span class="verse"><a name="18">18</a>the stakis of the tabernacle and of the large street, with her coordis;</span> <span class="verse"><a name="19">19</a>the clothis, whose vss is in `the seruyce of seyntuarie; the clothis of Aaron bischop, and of hise sones, that thei be set in preesthod to me.</span> <span class="verse"><a name="20">20</a>And al the multitude of the sones of Israel yede out of `the siyt of Moises,</span> <span class="verse"><a name="21">21</a>and offride with moost redi soule and deuout the firste thingis to the Lord, to make the werk of the tabernacle of witnessyng, what euer was nedeful to the ournyng, and to hooli clothis.</span> <span class="verse"><a name="22">22</a>Men and wymmen yauen bies of the armes, and eeryngis, ryngis, and ournementis of `the arm niy the hond; ech goldun vessel was departid in to the yiftis of the Lord.</span> <span class="verse"><a name="23">23</a>If ony man hadde iacynt, and purpur, and `reed selk twies died, bijs, and the heeris of geet, skynnes of rammes maad reed, and of iacynt,</span> <span class="verse"><a name="24">24</a>metals of siluer, and of bras, thei offeryden to the Lord, and trees of Sechym in to dyuerse vsis.</span> <span class="verse"><a name="25">25</a>But also wymmen tauyt yauen tho thingis, whiche thei hadden spunne, iacynt, purpur, and vermyloun,</span> <span class="verse"><a name="26">26</a>and bijs, and the heeris of geet; and yauen alle thingis by her owne fre wille.</span> <span class="verse"><a name="27">27</a>Forsothe princes offeriden stoonys of onychyn and iemmes, to the `cloth on the schuldris, and to the racional, and swete smellynge spiceries,</span> <span class="verse"><a name="28">28</a>and oyle to the liytis to be ordeyned, and to make redi oynement, and to make the encense of swettist odour.</span> <span class="verse"><a name="29">29</a>Alle men and wymmen offeriden yiftis with deuout soule, that the werkis schulden be maad, whiche the Lord comaundide bi the hond of Moyses; alle the sones of Israel halewiden wilful thingis to the Lord.</span> <span class="verse"><a name="30">30</a>And Moises seide to the sones of Israel, Lo! the Lord hath clepid Beseleel bi name, the sone of Hury, sone of Hur, of the lynage of Juda;</span> <span class="verse"><a name="31">31</a>and the Lord hath fillid hym with the spirit of God, of wisdom, and of vndurstondyng, and of kunnyng, and with al doctryn,</span> <span class="verse"><a name="32">32</a>to fynde out and to make werk in gold, and siluer, and bras, and in stoonys to be grauun,</span> <span class="verse"><a name="33">33</a>and in werk of carpentrie; what euer thing may be foundun craftili, the Lord yaf in his herte; and the Lord clepide Ooliab, the sone of Achymasech, of the lynage of Dan; the Lord tauyte bothe `with wisdom, that thei make the werkis of carpenter, of steynour, and of broiderere, of iacynt, and purpur, and of `reed selk, and of bijs, and that thei make alle thingis, and fynde alle newe thingis.</span> </p></div</div></div></body></html>