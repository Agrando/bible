<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/judg/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/judg">Judges</a> &gt <strong>Chapter 5</strong></div><p><span class="verse"><a name="1">1</a>And Delbora and Barach, sone of Abynoen, sungen in that dai, and seiden,</span> <span class="verse"><a name="2">2</a>Ye men of Israel, that `offriden wilfuli youre lyues to perel, blesse the Lord.</span> <span class="verse"><a name="3">3</a>Ye kingis, here, ye princes, perceyueth with eeris; Y am, Y am the womman, that schal synge to the Lord; Y schal synge to the Lord God of Israel.</span> <span class="verse"><a name="4">4</a>Lord, whanne thou yedist out fro Seir, and passidist bi the cuntrees of Edom, the erthe was moued, and heuenes and cloudis droppiden with watris; hillis flowiden fro the `face of the Lord,</span> <span class="verse"><a name="5">5</a>and Synai fro the face of the Lord God of Israel.</span> <span class="verse"><a name="6">6</a>In the daies of Sangar, sone of Anach, in the daies of Jahel, paththis restiden, and thei that entriden bi tho yeden bi paththis out of the weie.</span> <span class="verse"><a name="7">7</a>Stronge men in Israel cessiden, and restiden, til Delbora roos, a modir in Israel.</span> <span class="verse"><a name="8">8</a>The Lord chees newe batels, and he destriede the yatis of enemyes; scheeld and spere apperiden not in fourti thousynde of Israel.</span> <span class="verse"><a name="9">9</a>Myn herte loueth the princes of Israel; ye that offriden you to perel bi youre owyn wille,</span> <span class="verse"><a name="10">10</a>blesse ye the Lord; speke ye, that stien on schynynge assis, and sitten aboue in doom, and goen in the wey.</span> <span class="verse"><a name="11">11</a>Where the charis weren hurtlid doun to gidere, and the oost of enemyes was straunglid, there the `riytfulnessis of the Lord be teld, and mercy among the stronge of Israel; thanne the `puple of the Lord cam doun to the yatis, and gat prinsehod.</span> <span class="verse"><a name="12">12</a>Rise, rise thou, Delbora, rise thou, and speke a song; rise thou, Barach, and thou, sone of Abynoen, take thi prisoneris.</span> <span class="verse"><a name="13">13</a>The relikis of the puple ben sauyd; the Lord fauyt ayens stronge men of Effraym.</span> <span class="verse"><a name="14">14</a>He dide awei hem in Amalech, and aftir hym of Beniamyn in to thi puplis, thou Amalech. Princes of Machir and of Zabulon  yeden doun, that ledden oost to fiyte.</span> <span class="verse"><a name="15">15</a>The duykis of Isachar weren with Delbora, and sueden the steppis of Barach, which yaf hym silf to perel, as in to a dich, and in to helle. While Ruben was departid ayens hym silf; the strijf of greet hertyd men was foundun.</span> <span class="verse"><a name="16">16</a>Whi dwellist thou bitwixe `tweyne endis, that thou here the hissyngis of flockis? While Ruben was departid ayens hym silf, the strijf of greet hertid men was foundun.</span> <span class="verse"><a name="17">17</a>Gad restide biyendis Jordan, and Dan yaf tent to schippis. Aser dwellide in the `brenke of the see, and dwellide in hauenes.</span> <span class="verse"><a name="18">18</a>Forsothe Zabulon and Neptalym offriden her lyues to deeth, in the cuntre of Morema, `that is interpretid, hiy.</span> <span class="verse"><a name="19">19</a>Kyngis camen, and fouyten; kyngis of Canaan fouyten in Thanath, bisidis the watris of Magedon; and netheles thei token no thing bi prey.</span> <span class="verse"><a name="20">20</a>Fro heuene `me fauyt ayens hem; sterris dwelliden in her ordre and cours, and fouyten ayens Sisara.</span> <span class="verse"><a name="21">21</a>The stronde of Cyson drow `the deed bodies of hem, the stronde of Cadymyn, the stronde of Cyson. My soule, to-trede thou stronge men.</span> <span class="verse"><a name="22">22</a>The hors howis felden, while the strongeste of enemyes fledden with bire, and felden heedli.</span> <span class="verse"><a name="23">23</a>Curse ye the lond of Meroth, seide the `aungel of the Lord, curse ye `the dwelleris of hym, for thei camen not to the help of the Lord, `in to the help of the strongeste of hym.</span> <span class="verse"><a name="24">24</a>Blessyd among wymmen be Jahel, the wijf of Aber Cyney; blessid be sche in hir tabernacle.</span> <span class="verse"><a name="25">25</a>To Sisara axynge watir sche yaf mylk, and in a viol of princes sche yaf botere.</span> <span class="verse"><a name="26">26</a>Sche puttide the left hond to a nail, and the riyt hond to the `hameris of smyythis; and sche smoot Sisara, and souyte in the heed a place of wounde, and perside strongli the temple.</span> <span class="verse"><a name="27">27</a>He felde bitwixe `the feet of hir, he failide, and diede; he was waltryd bifor hir feet, and he lay with out soule, and wretchidful.</span> <span class="verse"><a name="28">28</a>His modir bihelde bi a wyndow, and yellide; and sche spak fro the soler, Whi tarieth his chaar to come ayen? Whi tarieden the feet of his foure horsid cartis?</span> <span class="verse"><a name="29">29</a>Oon wisere than `othere wyues of hym answeride these wordis to the modir of hir hosebonde,</span> <span class="verse"><a name="30">30</a>In hap now he departith spuylis, and the faireste of wymmen is chosun to hym; clothis of dyuerse colouris ben youun to Sisara in to prey, and dyuerse aray of houshold is gaderid to ourne neckis.</span> <span class="verse"><a name="31">31</a>Lord, alle thin enemyes perische so; sotheli, thei that louen thee, schyne so, as the sunne schyneth in his risyng.</span> <span class="verse"><a name="32">32</a>And the lond restide fourti yeer.</span> </p></div</div></div></body></html>