<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/judg/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/judg">Judges</a> &gt <strong>Chapter 17</strong></div><p><span class="verse"><a name="1">1</a>In that tyme was a man, `Mycas bi name, of the hil of Effraym.</span> <span class="verse"><a name="2">2</a>And he seide to his modir, Lo! Y haue a thousynde `and an hundrid platis of siluer, whiche thou departidist to thee, and on whiche thou sworist, while Y herde, and tho ben at me. To whom sche answeride, Blessid be my sone of the Lord.</span> <span class="verse"><a name="3">3</a>Therefor he yeldide tho to his modir; and sche  seide to hym, Y halewide and avowide this siluer to the Lord, that my sone resseyue of myn hond, and make a grauun ymage and a yotun ymage; and now I `yyue it to thee.</span> <span class="verse"><a name="4">4</a>Therfor he yeldide to his modir; and sche took twei hundryd platis of siluer, and yaf tho to a werk man of siluer, that he schulde make of tho a grauun `ymage and yotun, that was in `the hows of Mycas.</span> <span class="verse"><a name="5">5</a>Which departide also a litil hous ther ynne to God; and made ephod, and theraphym, that is, a preestis cloth, and ydols; and he fillide the hond of oon of his sones, and he was maad a preest to hym.</span> <span class="verse"><a name="6">6</a>In tho daies was no kyng in Israel, but ech man dide this, that semyde riytful to hym silf.</span> <span class="verse"><a name="7">7</a>Also another yonge wexynge man was of Bethleem of Juda, of the kynrede therof, `that is, of Juda, and he was a dekene, and dwellide there.</span> <span class="verse"><a name="8">8</a>And he yede out of the citee of Bethleem, and wolde be a pilgrim, where euere he foond profitable to hym silf. And whanne he made iourney, and `hadde come in to the hil of Effraym, and hadde bowid a litil in to `the hows of Mycha,</span> <span class="verse"><a name="9">9</a>`he was axid of hym, Fro whennus comest thou? Which answeride, Y am a dekene of Bethleem of Juda, and Y go, that Y dwelle where Y may, and se that it is profitable to me.</span> <span class="verse"><a name="10">10</a>Micha seide, Dwelle thou at me, and be thou fadir and preest `to me; and Y schal yyue to thee bi ech yeer ten platis of siluer, and double cloth, and tho thingis that ben nedeful to lijflode.</span> <span class="verse"><a name="11">11</a>He assentide, and dwellide `at the man; and he was to the man as oon of sones.</span> <span class="verse"><a name="12">12</a>And Mycha fillide his hond, and hadde the child preest at hym,</span> <span class="verse"><a name="13">13</a>and seide, Now Y woot, that God schal do wel to me, hauynge a preest of the kyn of Leuy.</span> </p></div</div></div></body></html>