<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/jer/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/jer">Jeremiah</a> &gt <strong>Chapter 6</strong></div><p><span class="verse"><a name="1">1</a>Sones of Beniamyn, be ye coumfortid in the myddil of Jerusalem, and make ye noise with a clarioun in Thecua, and reise ye a baner on Bethecarem; for whi yuel and greet sorewe is seyn fro the north.</span> <span class="verse"><a name="2">2</a>Y haue licned the douytir of Sion to a fair womman and delicat.</span> <span class="verse"><a name="3">3</a>Scheepherdis and her flockis schulen come to it; thei han piyt tentis in it in cumpas; ech man schal feede hem, that ben vndur his hond.</span> <span class="verse"><a name="4">4</a>Halewe ye batel on it. Rise ye togidire, and stie we in myddai. Wo to vs, for the dai is bowid doun, for shadewis ben maad lengere in the euentid.</span> <span class="verse"><a name="5">5</a>Rise ye, and stie we in the niyt, and distry we the housis therof.</span> <span class="verse"><a name="6">6</a>For the Lord of oostis seith these thingis, Kitte ye doun the tre therof, and schede ye erthe aboute Jerusalem; this is the citee of visitacioun; al fals caleng is in the myddis therof.</span> <span class="verse"><a name="7">7</a>As a cisterne makith his water coold, so it made his malice coold; wickidnesse and distriyng schal euer be herd ther ynne bifore me, sikenesse and wounde.</span> <span class="verse"><a name="8">8</a>Jerusalem, be thou tauyt, lest perauenture my soule go awei fro thee; lest perauenture Y sette thee forsakun, a loond vnhabitable.</span> <span class="verse"><a name="9">9</a>The Lord of oostis seith these thingis, Thei schulen gadere til to a racyn, thei schulen gadere the remenauntis of Israel as in a vyner; turne thin hond, as a gaderer of grapis to the bascat.</span> <span class="verse"><a name="10">10</a>To whom schal Y speke, and to whom schal Y seie witnessing, that he here? Lo! the eeris of hem ben vncircumcidid, and thei moun not here; lo! the word of the Lord is maad to hem in to dispit, and thei schulen not resseiue it.</span> <span class="verse"><a name="11">11</a>Therfor Y am ful of the strong veniaunce of the Lord, and Y trauelide suffrynge. Schede thou out on a litil child with outforth, and on the counsel of yonge men togidere; for a man with his wijf schal be takun, and an eeld man with him that is ful of daies.</span> <span class="verse"><a name="12">12</a>And the housis of hem, the feeldis and wyues togidere, schulen go to othere men; for Y schal stretche forth myn hond on the dwelleris of the lond, seith the Lord.</span> <span class="verse"><a name="13">13</a>For fro the lesse `til to the grettere, alle studien to auerise; and alle doon gile, fro the profete `til to the preest.</span> <span class="verse"><a name="14">14</a>And thei heeliden the sorewe of the douyter of my puple with yuel fame, seiynge, Pees, pees, and no pees was.</span> <span class="verse"><a name="15">15</a>Thei ben schent, that diden abhomynacioun; yhe, rathere thei weren not schent bi confusioun, and thei kouden not be aschamed. Wherfor thei schulen falle doun among hem that schulen falle doun; thei schulen falle doun in the tyme of her visitacioun, seith the Lord.</span> <span class="verse"><a name="16">16</a>The Lord seith these thingis, Stonde ye on weies, and se ye, and axe ye of elde pathis, which is the good weie; and go ye ther ynne, and ye schulen fynde refreischyng to youre soulis. And thei seiden, We schulen not go.</span> <span class="verse"><a name="17">17</a>And Y ordeynede aspieris on you, and Y seide, Here ye the vois of a trumpe. And thei seiden, We schulen not here.</span> <span class="verse"><a name="18">18</a>Therfor, hethene men, here ye, and, thou congregacioun, knowe, hou grete thingis Y schal do to hem.</span> <span class="verse"><a name="19">19</a>Thou erthe, here, lo! Y schal brynge yuels on this puple, the fruit of her thouytis; for thei herden not my wordis, and castiden awei my lawe.</span> <span class="verse"><a name="20">20</a>Wherto bryngen ye to me encense fro Saba, and a tre of spicerie smellynge swetli fro a fer lond? Youre brent sacrifices ben not acceptid, and youre slayn sacrifices plesiden not me.</span> <span class="verse"><a name="21">21</a>Therfor the Lord God seith these thingis, Lo! Y schal yyue fallyngis in to this puple, and fadris and sones togidere, a neiybore and kynesman, schulen falle in hem, and schulen perische.</span> <span class="verse"><a name="22">22</a>The Lord God seith these thingis, Lo! a puple cometh fro the lond of the north, and a greet folk schal rise togidere fro the endis of erthe.</span> <span class="verse"><a name="23">23</a>It schal take an arowe and scheld; it is cruel, and schal not haue merci; the vois therof schal sowne as the see, and thei maad redi as a man to batel schulen stie on horsis ayens thee, thou douyter of Sion.</span> <span class="verse"><a name="24">24</a>We herden the fame therof, oure hondis ben `a clumsid; tribulacioun hath take vs, sorewis han take vs as a womman trauelinge of child.</span> <span class="verse"><a name="25">25</a>Nyle ye go out to the feeldis, and go ye not in the weie, for the swerd of the enemye, drede in cumpas.</span> <span class="verse"><a name="26">26</a>The douytir of my puple, be thou gird with heire, and be thou spreynt togidere with aische; make to thee mourenyng of oon aloone gendrid sone, a bitter weilyng, for whi a wastere schal come sodenli on you.</span> <span class="verse"><a name="27">27</a>I yaf thee a strong preuere in my puple, and thou schalt knowe, and preue the weie of hem.</span> <span class="verse"><a name="28">28</a>Alle these princis bowynge awei, goynge gilefuli, ben metal and irun; alle ben corrupt.</span> <span class="verse"><a name="29">29</a>The belu failide, leed is waastid in the fier, the wellere wellide in veyn; for the malices of hem ben not wastid.</span> <span class="verse"><a name="30">30</a>Clepe ye hem repreuable siluer, for the Lord hath cast hem awei.</span> </p></div</div></div></body></html>