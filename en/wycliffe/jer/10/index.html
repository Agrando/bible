<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/jer/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/jer">Jeremiah</a> &gt <strong>Chapter 10</strong></div><p><span class="verse"><a name="1">1</a>The hous of Israel, here ye the word which the Lord spak on you.</span> <span class="verse"><a name="2">2</a>The Lord seith these thingis, Nyle ye lerne aftir the weies of hethene men, and nyle ye drede of the signes of heuene, whiche signes hethene men dreden.</span> <span class="verse"><a name="3">3</a>For the lawis of puplis ben veyn, for whi the werk of hondis of a crafti man hath kit doun with an axe a tre of the forest.</span> <span class="verse"><a name="4">4</a>He made it fair with siluer and gold; with naylis and hameris he ioynede it togidere, that it be not loosid.</span> <span class="verse"><a name="5">5</a>Idols ben maad in the licnesse of a palm tree, and schulen not speke; tho schulen be takun and be borun, for tho moun not go; therfor nyle ye drede tho, for tho moun nether do yuel, nethir wel.</span> <span class="verse"><a name="6">6</a>Lord, noon is lijk thee; thou art greet, and thi name is greet in strengthe.</span> <span class="verse"><a name="7">7</a>A! thou king of folkis, who schal not drede thee? for whi onour is thin among alle wise men of hethene men, and in alle the rewmes of hem noon is lijk thee.</span> <span class="verse"><a name="8">8</a>Thei schulen be preued, vnwise and foolis togidere; the techyng of her vanyte is a tre.</span> <span class="verse"><a name="9">9</a>Siluer wlappid is brouyt fro Tharsis, and gold fro Ophaz; it is the werk of a crafti man, and of the hond of a worchere in metel; iacynct and purpur ben the clothing of tho; alle these thingis ben the werk of werk men.</span> <span class="verse"><a name="10">10</a>Forsothe the Lord is veri God; he is God lyuynge, and a kyng euerlastynge; the erthe schal be mouyd togidere of his indignacioun, and hethene men schulen not suffre the manaassing of hym.</span> <span class="verse"><a name="11">11</a>Therfor thus ye schulen seie to hem, Goddis that maden not heuene and erthe, perische fro erthe, and fro these thingis that ben vndur heuene.</span> <span class="verse"><a name="12">12</a>He is God, that makith the erthe in his strengthe, makith redi the world in his wisdom, and stretchith forth heuenes bi his prudence.</span> <span class="verse"><a name="13">13</a>At his vois he yyueth the multitude of watris in heuene, and he reisith mystis fro the endis of erthe; he makith leitis into reyn, and ledith out wynd of his tresouris.</span> <span class="verse"><a name="14">14</a>Ech man is maad a fool of kunnyng, ech crafti man is schent in a grauun ymage; for whi that that he wellide togidere is fals, and no spirit is in tho.</span> <span class="verse"><a name="15">15</a>Tho ben veyn, and a werk worthi of scorn; tho schulen perische in the tyme of her visitacioun.</span> <span class="verse"><a name="16">16</a>The part of Jacob is not lijk these, for he that formede alle thingis is God of Jacob, and Israel is the yerde of his eritage; the Lord of oostis is name to hym.</span> <span class="verse"><a name="17">17</a>Thou that dwellist in bisegyng, gadere fro the lond thi schenschipe;</span> <span class="verse"><a name="18">18</a>for the Lord seith these thingis, Lo! Y schal caste awei fer the dwelleris of the loond in this while; and Y schal yyue tribulacioun to hem, so that thei be not foundun.</span> <span class="verse"><a name="19">19</a>Wo to me on my sorewe, my wounde is ful yuel; forsothe Y seide, Pleynli this is my sikenesse, and Y schal bere it.</span> <span class="verse"><a name="20">20</a>My tabernacle is distried, alle my roopis ben brokun; my sones yeden out fro me, and ben not; noon is that schal stretche forth more my tente, and schal reyse my skynnes.</span> <span class="verse"><a name="21">21</a>For the scheepherdis diden folili, and souyten not the Lord; therfor thei vndurstoden not, and alle the flok of hem is scaterid.</span> <span class="verse"><a name="22">22</a>Lo! the vois of hering cometh, and a greet mouynge togidere fro the lond of the north, that it sette the citees of Juda in to wildirnesse, and a dwellynge place of dragouns.</span> <span class="verse"><a name="23">23</a>Lord, Y woot, that the weie of a man is not of hym, nether it is of a man that he go, and dresse hise steppis.</span> <span class="verse"><a name="24">24</a>Lord, chastise thou me; netheles in doom and not in thi strong veniaunce, lest perauenture thou dryue me to nouyt.</span> <span class="verse"><a name="25">25</a>Schede out thin indignacioun on hethene men that knewen not thee, and on prouynces that clepiden not thi name to help; for thei eeten Jacob, and deuouriden hym, and wastiden hym, and destrieden the onour of hym.</span> </p></div</div></div></body></html>