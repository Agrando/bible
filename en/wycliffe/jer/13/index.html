<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/jer/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/jer">Jeremiah</a> &gt <strong>Chapter 13</strong></div><p><span class="verse"><a name="1">1</a>The Lord seith these thingis to me, Go, and take in possessioun to thee a lynnun breigirdil; and thou schalt putte it on thi leendis, and thou schalt not bere it in to watir.</span> <span class="verse"><a name="2">2</a>And Y took in possessioun a breigirdil, bi the word of the Lord; and Y puttide aboute my leendis.</span> <span class="verse"><a name="3">3</a>And the word of the Lord was maad to me in the secounde tyme,</span> <span class="verse"><a name="4">4</a>and seide, Take the brigirdil, which thou haddist in possessioun, which is aboute thi leendis; and rise thou, and go to Eufrates, and hide thou it there, in the hoole of a stoon.</span> <span class="verse"><a name="5">5</a>And Y yede, and hidde it in Eufrates, as the Lord comaundide to me.</span> <span class="verse"><a name="6">6</a>And it was don aftir ful many daies, the Lord seide to me, Rise thou, and go to Eufrates, and take fro thennus the brigirdil, whiche Y comaundide to thee, that thou schuldist hide it there.</span> <span class="verse"><a name="7">7</a>And Y yede to Eufrates, and diggide out, and Y took the breigirdil fro the place, where Y hadde hidde it; and lo! the breigirdil was rotun, so that it was not able to ony vss.</span> <span class="verse"><a name="8">8</a>And the word of the Lord was maad to me,</span> <span class="verse"><a name="9">9</a>and seide, The Lord seith these thingis, So Y schal make rotun the pride of Juda, and the myche pride of Jerusalem,</span> <span class="verse"><a name="10">10</a>and this worste puple, that nylen here my wordis, and goen in the schrewidnesse of her herte; and thei yeden aftir alien goddis, to serue hem, and to worschipe hem; and thei schulen be as this breigirdil, which is not able to ony vss.</span> <span class="verse"><a name="11">11</a>For as a breigirdil cleueth to the leendis of a man, so Y ioynede faste to me al the hous of Israel, and al the hous of Juda, seith the Lord, that thei schulden be to me in to a puple, and in to name, and in to heriyng, and in to glorie; and thei herden not.</span> <span class="verse"><a name="12">12</a>Therfor thou schalt seie to hem this word, The Lord God of Israel seith these thingis, Ech potel schal be fillid of wyn. And thei schulen seie to thee, Whether we witen not, that ech potel schal be fillid of wyn?</span> <span class="verse"><a name="13">13</a>And thou schalt seie to hem, The Lord seith these thingis, Lo! Y shal fille with drunkenesse alle the dwelleris of this lond, and the kyngis of the generacioun of Dauith, that sitten on his trone, and the prestis, and profetis, and alle the dwelleris of Jerusalem.</span> <span class="verse"><a name="14">14</a>And Y schal scatere hem, a man fro his brother, and the fadris and sones togidere, seith the Lord; Y schal not spare, and Y schal not graunte, nether Y schal do mercy, that I leese not hem.</span> <span class="verse"><a name="15">15</a>Here ye, and perseyue with eeris; nyle ye be reisid, for the Lord spak.</span> <span class="verse"><a name="16">16</a>Yyue ye glorie to youre Lord God, bifore that it wexe derk, and bifor that youre feet hirte at derk hillis; ye schulen abide liyt, and he schal sette it in to the schadewe of deeth, and in to derknesse.</span> <span class="verse"><a name="17">17</a>That if ye heren not this, my soule schal wepe in hid place for the face of pride; it wepynge schal wepe, and myn iye shal caste out a teer, for the floc of the Lord is takun.</span> <span class="verse"><a name="18">18</a>Seye thou to the kyng, and to the ladi, Be ye mekid, sitte ye, for the coroun of youre glorie schal go doun fro youre heed.</span> <span class="verse"><a name="19">19</a>The cities of the south ben closid, and noon is that openith; al Juda is translatid bi perfit passyng ouere, ether goynge out of her lond.</span> <span class="verse"><a name="20">20</a>Reise ye youre iyen, and se ye, what men comen fro the north; where is the floc which is youun to thee, thi noble scheep?</span> <span class="verse"><a name="21">21</a>What schalt thou seie, whanne he schal visite thee? for thou hast tauyt hem ayens thee, and thou hast tauyt ayens thin heed. Whether sorewis han not take thee, as a womman trauelynge of child?</span> <span class="verse"><a name="22">22</a>That if thou seist in thin herte, Whi camen these thingis to me? for the multitude of thi wickidnesse thi schamefulere thingis ben schewid, thi feet ben defoulid.</span> <span class="verse"><a name="23">23</a>If a man of Ethiopie mai chaunge his skyn, ether a pard mai chaunge hise dyuersitees, and ye moun do wel, whanne ye han lerned yuel.</span> <span class="verse"><a name="24">24</a>And Y schal sowe hem abrood, as stobil which is rauyschid of the wynd in desert.</span> <span class="verse"><a name="25">25</a>This is thi lot, and the part of thi mesure of me, seith the Lord; for thou foryetidist me, and tristidist in a leesyng.</span> <span class="verse"><a name="26">26</a>Wherfor and Y made nakid thin hipis ayens thi face, and thi schenschipe apperide,</span> <span class="verse"><a name="27">27</a>thin auowtries, and thin neyyng, and the felonye of thi fornycacioun on litle hillis in the feeld; Y siy thin abhomynaciouns. Jerusalem, wo to thee, thou schalt not be clensid after me til yit.</span> </p></div</div></div></body></html>