<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/eccl/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/eccl">Ecclesiastes</a> &gt <strong>Chapter 2</strong></div><p><span class="verse"><a name="1">1</a>Therfor Y seide in myn hertez, Y schal go, and Y schal flowe in delicis, and Y schal vse goodis; and Y siy also that this was vanyte.</span> <span class="verse"><a name="2">2</a>And leiyyng Y arrettide errour, and Y seide to ioye, What art thou disseyued in veyn?</span> <span class="verse"><a name="3">3</a>I thouyte in myn herte to withdrawe my fleisch fro wyn, that Y schulde lede ouer my soule to wisdom, and that Y schulde eschewe foli, til Y schulde se, what were profitable to the sones of men; in which dede the noumbre of daies of her lijf vndur the sunne is nedeful.</span> <span class="verse"><a name="4">4</a>Y magnefiede my werkis, Y bildide housis to me, and Y plauntide vynes; Y made yerdis and orcherdis,</span> <span class="verse"><a name="5">5</a>and Y settide tho with the trees of al kynde;</span> <span class="verse"><a name="6">6</a>and Y made cisternes of watris, for to watre the wode of trees growynge.</span> <span class="verse"><a name="7">7</a>I hadde in possessioun seruauntis and handmaidis; and Y hadde myche meynee, and droues of grete beestis, and grete flockis of scheep, ouer alle men that weren bifore me in Jerusalem.</span> <span class="verse"><a name="8">8</a>Y gaderide togidere to me siluer and gold, and the castels of kingis and of prouyncis; Y made to me syngeris and syngeressis, and delicis of the sones of men, and cuppis and vessels in seruyce, to helde out wynes;</span> <span class="verse"><a name="9">9</a>and Y passide in richessis alle men, that weren bifor me in Jerusalem. Also wisdom dwellide stabli with me,</span> <span class="verse"><a name="10">10</a>and alle thingis whiche myn iyen desiriden, Y denyede not to hem; nether Y refreynede myn herte, that ne it vside al lust, and delitide it silf in these thingis whiche I hadde maad redi; and Y demyde this my part, if Y vside my trauel.</span> <span class="verse"><a name="11">11</a>And whanne Y hadde turned me to alle werkis whiche myn hondys hadden maad, and to the trauels in whiche Y hadde swet in veyn, Y siy in alle thingis vanyte and turment of the soule, and that no thing vndir sunne dwellith stabli.</span> <span class="verse"><a name="12">12</a>I passide to biholde wisdom, errours, and foli; Y seide, What is a man, that he may sue the king, his maker?</span> <span class="verse"><a name="13">13</a>And Y siy, that wisdom yede so mych bifor foli, as miche as liyt is dyuerse fro derknessis.</span> <span class="verse"><a name="14">14</a>The iyen of a wijs man ben in his heed, a fool goith in derknessis; and Y lernede, that o perisching was of euer either.</span> <span class="verse"><a name="15">15</a>And Y seide in myn herte, If o deth schal be bothe of the fool and of me, what profitith it to me, that Y yaf more bisynesse to wisdom? And Y spak with my soule, and perseyuede, that this also was vanyte.</span> <span class="verse"><a name="16">16</a>For mynde of a wijs man schal not be, in lijk maner as nether of a fool with outen ende, and tymes to comynge schulen hile alle thingis togidere with foryetyng; a lerned man dieth in lijk maner and an vnlerned man.</span> <span class="verse"><a name="17">17</a>And therfor it anoiede me of my lijf, seynge that alle thingis vndur sunne ben yuele, and that alle thingis ben vanyte and turment of the spirit.</span> <span class="verse"><a name="18">18</a>Eft Y curside al my bisynesse, bi which Y trauelide moost studiousli vndur sunne, and Y schal haue an eir after me,</span> <span class="verse"><a name="19">19</a>whom Y knowe not, whether he schal be wijs ether a fool; and he schal be lord in my trauels, for whiche Y swatte greetli, and was bisi; and is ony thing so veyn?</span> <span class="verse"><a name="20">20</a>Wherfor Y ceesside, and myn herte forsook for to trauele ferthere vnder sunne.</span> <span class="verse"><a name="21">21</a>For whi whanne another man trauelith in wisdom, and techyng, and bisynesse, he leeueth thingis getun to an idel man; and therfor this is vanyte, and greet yuel.</span> <span class="verse"><a name="22">22</a>For whi what schal it profite to a man of al his trauel, and turment of spirit, bi which he was turmentid vndur sunne?</span> <span class="verse"><a name="23">23</a>Alle hise daies ben ful of sorewis and meschefs, and bi nyyt he restith not in soule; and whether this is not vanyte?</span> <span class="verse"><a name="24">24</a>Whether it is not betere to ete and drynke, and to schewe to hise soule goodis of hise trauels? and this thing is of the hond of God.</span> <span class="verse"><a name="25">25</a>Who schal deuoure so, and schal flowe in delicis, as Y dide?</span> <span class="verse"><a name="26">26</a>God yaf wisdom, and kunnyng, and gladnesse to a good man in his siyt; but he yaf turment, and superflu bisynesse to a synnere, that he encreesse, and gadere togidere, and yyue to hym that plesith God; but also this is vanyte, and veyn bisynesse of soule.</span> </p></div</div></div></body></html>