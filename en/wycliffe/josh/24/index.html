<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/josh/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/josh">Joshua</a> &gt <strong>Chapter 24</strong></div><p><span class="verse"><a name="1">1</a>And Josue gaderide alle the lynagis of Israel in to Sechem; and he clepide the grettere men in birthe, and the princes, and iugis, and maistris; and thei stoden in the siyt of the Lord.</span> <span class="verse"><a name="2">2</a>And he spak thus to the puple, The Lord God of Israel seith these thingis, Youre fadris dwelliden at the bigynnyng biyende the flood Eufrates, Thare, the fadir of Abraham, and Nachor, and thei serueden alien goddis.</span> <span class="verse"><a name="3">3</a>Therfor Y took youre fadir Abraham fro the coostis of Mesopotanye, and Y brouyte hym in to the lond of Canaan; and Y multipliede `the seed of hym,</span> <span class="verse"><a name="4">4</a>and Y yaf Isaac to hym; and eft Y yaf to Isaac,  Jacob, and Esau, of whiche Y yaf to Esau the hil of Seir, to `haue in possessioun; forsothe Jacob and hise sones yeden doun in to Egipt.</span> <span class="verse"><a name="5">5</a>And Y sente Moises and Aaron, and Y smoot Egipt with many signes and wondris,</span> <span class="verse"><a name="6">6</a>and Y ledde you and youre fadris out of Egipt. And ye camen to the see, and Egipcians pursueden youre fadris with charis, and multitude of knyytis, `til to the Reed See.</span> <span class="verse"><a name="7">7</a>Forsothe the sones of Israel crieden to the Lord, and he settide derknessis bitwixe you and Egipcians; and he brouyte the see on hem, and hilide hem. Youre iyen sien alle thingis, whiche Y dide in Egipt. And ye dwelliden in wildirnesse in myche tyme.</span> <span class="verse"><a name="8">8</a>And Y brouyte you in to the lond of Ammorrei, that dwellide biyende Jordan; and whanne thei fouyten ayens you, Y bitook hem in to youre hondis, and ye hadden in possessioun `the lond of hem, and ye killiden hem.</span> <span class="verse"><a name="9">9</a>Sotheli Balach, the sone of Sephor, the king of Moab, roos, and fauyt ayens Israel; and he sente, and clepide Balaam, the sone of Beor, that he schulde curse you.</span> <span class="verse"><a name="10">10</a>And Y nolde here hym, but ayenward bi hym Y blesside you, and delyuerede you fro hise hondis.</span> <span class="verse"><a name="11">11</a>And ye passiden Jordan, and camen to Jerico; and men of that citee fouyten ayens you, Ammorrei, and Feresei, and Cananei, Ethei, and Gergesei, and Euei, and Jebusei; and Y bitook hem in to youre hondis.</span> <span class="verse"><a name="12">12</a>And Y sente flies with venemouse tongis bifor you, and Y castide hem out of her places; Y kyllide twei kyngis of Ammorreis, not in thi swerd and bowe.</span> <span class="verse"><a name="13">13</a>And Y yaf to you the lond in which ye traueiliden not, and citees whiche ye bildiden not, that ye schulden dwelle in tho, and vyneris, and places of olyue trees, whiche ye plauntiden not.</span> <span class="verse"><a name="14">14</a>Now therfor drede ye the Lord, and  serue ye hym with perfite herte and moost trewe; and do ye awei the goddis, to whiche youre fadris seruyden in Mesopotanye, and in Egipt; and serue ye the Lord.</span> <span class="verse"><a name="15">15</a>But if it semeth yuel to you, `that ye serue the Lord, chesyng is youun to you; chese ye to you to dai that, that plesith, whom ye owen most to serue; whether to goddis, whiche youre fadris serueden in Mesopotanye, whether to the goddis of Ammorreis, in whose lond ye dwellen; forsothe Y, and myn hows schulen serue the Lord.</span> <span class="verse"><a name="16">16</a>And al the puple answeride and seide, Fer be it fro vs that we forsake the Lord, and serue alien goddis.</span> <span class="verse"><a name="17">17</a>`Oure Lord God hym silf ledde vs and oure fadris out of the lond of Egipt, fro the hows of seruage, and dide grete signes in oure siyt; and he kepte vs in al the weie, bi which we yeden, and in alle puplis, bi whiche we passiden; and he castide out alle folkis,</span> <span class="verse"><a name="18">18</a>Ammorrei, the dwellere of the lond, in to which we entriden. Therfor we schulen serue the Lord, for he is `oure Lord God.</span> <span class="verse"><a name="19">19</a>And Josue seide to the puple, Ye moun not serue the Lord; for God is hooli, and a strong feruent louyere, and he foryyueth not youre trespassis and synnes.</span> <span class="verse"><a name="20">20</a>If ye forsaken the Lord, and seruen alien goddis, the Lord schal turne `hym silf, and schal turment you, and schal distrie, after that he hath youe goodis to you.</span> <span class="verse"><a name="21">21</a>And the puple seide to Josue, It schal not be so, as thou spekist, but we schulen serue the Lord.</span> <span class="verse"><a name="22">22</a>And Josue seide to the puple, Ye ben witnessis, that ye han chose the Lord to you, that ye serue him. And thei answeriden, We ben witnessis.</span> <span class="verse"><a name="23">23</a>Therfor, he seide, Now do ye awei alien goddis fro the myddis of you, and bowe ye youre hertis to the Lord God of Israel.</span> <span class="verse"><a name="24">24</a>And the puple seide to Josue, We schulen serue `oure  Lord God, and we schulen be obedient to hise heestis.</span> <span class="verse"><a name="25">25</a>Therfor Josue smoot a boond of pees in that dai, and settide forth to the puple comaundementis and domes in Sichen.</span> <span class="verse"><a name="26">26</a>And he wroot alle these wordis in the book of Goddis lawe. And he took a greet stoon, and puttide it vndur an ook, that was in the seyntuarie of the Lord.</span> <span class="verse"><a name="27">27</a>And he seide to al the puple, Lo! this stoon schal be to you in to witnessing, that ye herden alle the wordis of the Lord, whiche he spak to you, lest perauenture ye wolden denye aftirward, and lye to youre Lord God.</span> <span class="verse"><a name="28">28</a>And he lefte the puple, ech man in to his possessioun.</span> <span class="verse"><a name="29">29</a>And after these thingis Josue, the sone of Nun, the `seruaunt of the Lord, diede, an hundride yeer eld and ten.</span> <span class="verse"><a name="30">30</a>And thei birieden hym in the costis of his possessioun, in Thannath of Sare, which is set in the hil of Effraym, fro the north part of the hil Gaas.</span> <span class="verse"><a name="31">31</a>And Israel seruede the Lord in alle the daies of Josue, and of the eldre men, that lyueden in long tyme aftir Josue, and whiche eldre men knewen alle the werkis of the Lord, whiche he hadde do in Israel.</span> <span class="verse"><a name="32">32</a>Also `the sones of Israel birieden the boonys of Joseph, whiche thei baren fro Egipt in Sichen, in the part of the feeld, which feeld Jacob bouyte of the sones of Emor, fadir of Sichen, for an hundrid yonge scheep; and it was in to possessioun of the sones of Joseph.</span> <span class="verse"><a name="33">33</a>Also Eliazar, sone of Aaron, preest, diede; and Fynees and hise sones biryden hym in Gabaa, which was youun to hym in the hil of Efraym.</span> </p></div</div></div></body></html>