<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/lev/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/lev">Leviticus</a> &gt <strong>Chapter 11</strong></div><p><span class="verse"><a name="1">1</a>And the Lord spak to Moises and Aaron, and seide,</span> <span class="verse"><a name="2">2</a>Seie ye to the sones of Israel, Kepe ye alle thingis whiche Y wroot to you, that Y be youre God. These ben the beestis, whiche ye schulen ete, of alle lyuynge beestis of erthe;</span> <span class="verse"><a name="3">3</a>ye schulen ete `al thing among beestis that hath a clee departid, and chewith code;</span> <span class="verse"><a name="4">4</a>sotheli what euer thing chewith code, and hath a clee, but departith not it, as a camel and othere beestis doon, ye schulen not ete it, and ye schulen arette among vnclene thingis.</span> <span class="verse"><a name="5">5</a>A cirogrille, which chewith code, and departith not the clee, is vnclene; and an hare,</span> <span class="verse"><a name="6">6</a>for also he chewith code, but departith not the clee;</span> <span class="verse"><a name="7">7</a>and a swiyn, that chewith not code, thouy he departith the clee.</span> <span class="verse"><a name="8">8</a>Ye schulen not ete the fleischis of these, nether ye schulen touche the deed bodies, for tho ben vnclene to you.</span> <span class="verse"><a name="9">9</a>Also these thingis ben that ben gendrid in watris, and is leueful to ete;</span> <span class="verse"><a name="10">10</a>ye schulen ete al thing that hath fynnes and scalis, as wel in the see, as in floodis and stondynge watris; sotheli what euer thing of tho that ben moued and lyuen in watris, hath not fynnes and scalis, schal be abhominable, and wlatsum to you;</span> <span class="verse"><a name="11">11</a>ye schulen not ete the fleischis of tho, and ye schulen eschewe the bodies deed bi hem silf.</span> <span class="verse"><a name="12">12</a>Alle thingis in watris that han not fynnes and scalis, schulen be pollutid,</span> <span class="verse"><a name="13">13</a>These thingis ben of foulis whiche ye schulen not ete, and schulen be eschewid of you; an egle, and a grippe, aliete, and a kyte, and a vultur by his kynde;</span> <span class="verse"><a name="14">14</a>and al of `rauyns kynde bi his licnesse;</span> <span class="verse"><a name="15">15</a>a strucioun,</span> <span class="verse"><a name="16">16</a>and nyyt crowe, a lare, and an hauke bi his kinde;</span> <span class="verse"><a name="17">17</a>an owle, and dippere, and ibis;</span> <span class="verse"><a name="18">18</a>a swan and cormoraunt, and a pellican;</span> <span class="verse"><a name="19">19</a>a fawcun, a iay bi his kynde; a leepwynke, and a reremows.</span> <span class="verse"><a name="20">20</a>Al thing of foulis that goith on foure feet, schal be abhomynable to you;</span> <span class="verse"><a name="21">21</a>sotheli what euer thing goith on foure feet, but hath lengere hipis bihynde, bi whiche it skippith on the erthe, ye schulen ete;</span> <span class="verse"><a name="22">22</a>as is a bruke in his kynde, and acatus, and opymacus, and a locuste, alle bi her kynde.</span> <span class="verse"><a name="23">23</a>Forsothe what euer thing of briddis hath foure feet oneli, it schal be abhomynable to you;</span> <span class="verse"><a name="24">24</a>and who euer touchith her bodies deed bi hem silf, schal be defoulid, and `schal be vnclene `til to euentid;</span> <span class="verse"><a name="25">25</a>and if it is nede, that he bere ony deed thing of these, he schal waische his clothis, and he schal be vnclene til to the goyng doun of the sunne.</span> <span class="verse"><a name="26">26</a>Sotheli ech beeste that hath a clee, but departith not it, nether chewith code, schal be vnclene; and what euer thing touchith it, schal be defoulid.</span> <span class="verse"><a name="27">27</a>That that goith on hondis, of alle beestis that gon on foure feet, schal be vnclene; he, that touchith her bodies deed bi hem silf, schal be defoulid `til to euentid;</span> <span class="verse"><a name="28">28</a>and he, that berith siche deed bodies, schal waische hise clothis, and he schal be vnclene `til to euentid; for alle these thingis ben vnclene to you.</span> <span class="verse"><a name="29">29</a>Also these thingis schulen be arettid among defoulid thingis, of these that ben moued on erthe; a wesele, and mows, and a cocodrille, `alle bi her kynde;</span> <span class="verse"><a name="30">30</a>mygal, camelion, and stellio, and lacerta, and a maldewerp.</span> <span class="verse"><a name="31">31</a>Alle these ben vnclene; he that touchith her bodies deed bi hem silf, schal be vnclene `til to euentid;</span> <span class="verse"><a name="32">32</a>and that thing schal  be defoulid, on which ony thing of her bodies deed bi hem silf fallith, as wel a vessel of tree, and a cloth, as skynnes `and heiris; and in what euer thing werk is maad, it schal be dippid in watir, and tho thingis schulen be defoulid `til to euentid, and so aftirward tho schulen be clensid.</span> <span class="verse"><a name="33">33</a>Sotheli a vessel of erthe, in which ony thing of these fallith with ynne, schal be defoulid, and therfor it schal be brokun.</span> <span class="verse"><a name="34">34</a>Ech mete, which ye schulen ete, schal be vnclene, if water is sched thereon; and ech fletynge thing, which is drunkun of ech vessel, `where ynne vnclene thingis bifelden, schal be vnclene;</span> <span class="verse"><a name="35">35</a>and what euer thing of siche deed bodies bi hem silf felde theronne, it schal be vnclene, whether furneisis, ethir vessels of thre feet, tho schulen be destried, and schulen be vnclene.</span> <span class="verse"><a name="36">36</a>Sotheli wellis and cisternes, and al the congregacioun of watris, schal be clene. He that touchith her bodi deed bi it silf, schal be defoulid.</span> <span class="verse"><a name="37">37</a>If it fallith on seed, it schal not defoule the seed;</span> <span class="verse"><a name="38">38</a>sotheli if ony man schedith seed with watir, and aftirward the watir is touchid with deed bodies bi hem silf, it schal be defoulid anoon.</span> <span class="verse"><a name="39">39</a>If a beeste is deed, which it is leueful to you to ete, he that touchith the deed bodi therof schal be vnclene `til to euentid; and he that etith therof ony thing,</span> <span class="verse"><a name="40">40</a>ethir berith, schal waische his clothis, and schal be vnclene `til to euentid.</span> <span class="verse"><a name="41">41</a>Al thing that crepith on erthe, schal be abhomynable, nether schal be takun in to mete.</span> <span class="verse"><a name="42">42</a>`What euer thing goith on the brest and foure feet, and hath many feet, ethir drawun bi the erthe, ye schulen not ete, for it is abhomynable.</span> <span class="verse"><a name="43">43</a>Nyle ye defoule  youre soulis, nether touche ye ony thing of tho, lest ye ben vnclene;</span> <span class="verse"><a name="44">44</a>for Y am youre Lord God; be ye hooli, for Y am hooli. Defoule ye not youre soulis in ech crepynge `beeste which is moued on erthe; for Y am the Lord,</span> <span class="verse"><a name="45">45</a>that ladde you out of the lond of Egipt, that Y schulde be to you in to God; ye schulen be hooli, for Y am hooli.</span> <span class="verse"><a name="46">46</a>This is the lawe of lyuynge beestes, and of foulis, and of ech lyuynge soule which is moued in watir, and crepith in erthe;</span> <span class="verse"><a name="47">47</a>that ye knowe differences of clene thing and vnclene, and that ye wite what ye schulen ete, and what ye owen forsake.</span> </p></div</div></div></body></html>