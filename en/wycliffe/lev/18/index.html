<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/lev/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/lev">Leviticus</a> &gt <strong>Chapter 18</strong></div><p><span class="verse"><a name="1">1</a>And the Lord spak to Moises, and seide, Speke thou to the sones of Israel,</span> <span class="verse"><a name="2">2</a>and thou schalt seie to hem, Y am youre Lord God;</span> <span class="verse"><a name="3">3</a>ye schulen not do by the custom of the lond of Egipt, in which ye dwelliden; ye schulen not do bi the custom of the cuntrei of Canaan, `to which Y schal brynge you yn, nethir ye schulen go in the lawful thingis of hem.</span> <span class="verse"><a name="4">4</a>Ye schulen do my domes, and ye schulen kepe myn heestis, and ye schulen go in tho; Y am youre Lord God.</span> <span class="verse"><a name="5">5</a>Kepe ye my lawis and domes, whiche a man `schal do, and schal lyue in tho; Y am youre Lord God.</span> <span class="verse"><a name="6">6</a>Ech man schal not neiy to the nyy womman of his blood, that he schewe `the filthe of hir; Y am the Lord.</span> <span class="verse"><a name="7">7</a>Thou schalt not diskyuere the filthe of thi fadir and the filthe of thi modir; sche is thi modir, thou schalt not schewe hir filthe.</span> <span class="verse"><a name="8">8</a>Thou schalt not vnhile the filthe of the wijf of thi fadir, for it is the filthe of thi fadir.</span> <span class="verse"><a name="9">9</a>Thou schalt not schewe the filthe of thi sistir, of fadir `ether of modir, which sister is gendrid  at hoome ether without forth.</span> <span class="verse"><a name="10">10</a>Thou schalt not schewe the filthe of the douyter of thi sone, ether of neece of thi douyter, for it is thi filthe.</span> <span class="verse"><a name="11">11</a>Thou schalt not schewe the filthe of the douyter of the wijf of thi fadir, which sche childide to thi fadir, and is thi sistir.</span> <span class="verse"><a name="12">12</a>Thou schalt not opene the filthe of the `sister of thi fadir, for sche is the fleisch of thi fadir.</span> <span class="verse"><a name="13">13</a>Thou schalt not schewe the filthe of the sistir of thi modir, for sche is the fleisch of thi modir.</span> <span class="verse"><a name="14">14</a>Thou schalt not shewe the filthe of the brothir of thi fadir, nethir thou schalt neiye to his wijf, which is ioyned to thee bi affinyte.</span> <span class="verse"><a name="15">15</a>Thou schalt not schewe the filthe of thi sones wijf, for sche is the wijf of thi sone, nether thou schalt diskiuere hir schenschip; and no man take his brotheris wijf.</span> <span class="verse"><a name="16">16</a>Thou schalt not schewe the filthe of `the wijf of thi brother, for it is the filthe of thi brothir.</span> <span class="verse"><a name="17">17</a>Thou schalt not schewe the filthe of thi wijf, and of hir douyter; thou schalt not take the douytir of hir sone, and the douytir of hir douyter, that thou schewe hir schenschip; thei ben the fleisch of hir, and siche letcherie is incest.</span> <span class="verse"><a name="18">18</a>Thou schalt not take `the sister of thi wijf, in to concubynage of hir, nethir thou schalt schewe `the filthe of hir, while thi wijf lyueth yit.</span> <span class="verse"><a name="19">19</a>Thou schalt not neiye to a womman that suffrith rennyng of blood of monethe, nethir thou schalt schewe hir filthe.</span> <span class="verse"><a name="20">20</a>Thou schalt not do letcherie with `the wijf of thi neiybore, nether thou schalt be defoulid with medlyng of seed.</span> <span class="verse"><a name="21">21</a>Thou schalt not yyue of thi seed, that it be offrid to the idol Moloch, nether thou schalt defoule the name of thi God; Y am the Lord.</span> <span class="verse"><a name="22">22</a>Thou schalt not be medlid with a man bi letcherie of womman, for it is abhomynacioun.</span> <span class="verse"><a name="23">23</a>Thou schalt not do letcherie with ony beeste,  nethir thou schalt be defoulid with it. A womman schal not ligge vnder a beeste, nether schal be medlid therwith, for it is greet synne.</span> <span class="verse"><a name="24">24</a>Be ye not defoulid in alle these thingis, in whiche alle `folkis, ether hethen men, ben defoulid, whiche folkis Y schal caste out bifor youre siyt,</span> <span class="verse"><a name="25">25</a>of whiche the lond is defoulid, of which lond Y schal vysyte the grete synnes, that it spewe out hise dwellers.</span> <span class="verse"><a name="26">26</a>Kepe ye my lawful thingis and domes, that ye do not of alle these abhomynaciouns, as wel a man borun in the lond as a comelyng which is a pilgrym at you.</span> <span class="verse"><a name="27">27</a>For the dwellers of the lond, that weren bifor you, diden alle these abhomynaciouns, and defouliden that lond.</span> <span class="verse"><a name="28">28</a>Therfor be ye war, lest it caste out viliche also you in lijk manere, whanne ye han do lijk synnes, as it castide out vileche the folk, that was bifor you.</span> <span class="verse"><a name="29">29</a>Ech man that doith ony thing of these abhomynaciouns, schal perische fro the myddis of his puple.</span> <span class="verse"><a name="30">30</a>Kepe ye myn heestis; nyle ye do tho thingis, whiche thei that weren bifor you diden, and be ye not defoulid in tho; Y am youre Lord God.</span> </p></div</div></div></body></html>