<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/lev/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/lev">Leviticus</a> &gt <strong>Chapter 7</strong></div><p><span class="verse"><a name="1">1</a>And this is the lawe of sacrifice for trespas; it is hooli `of the noumbre of hooli thingis.</span> <span class="verse"><a name="2">2</a>Therfor where brent sacrifice is offrid, also the sacrifice for trespas schal be slayn; the blood therof schal be sched bi the cumpas of the auter.</span> <span class="verse"><a name="3">3</a>Thei schulen offre the tail therof, and the fatnesse that hilith the entrailis,</span> <span class="verse"><a name="4">4</a>the twei litle reynes, and the fatnesse which is bisidis ilioun, and the calle of the mawe, with the litle reynes.</span> <span class="verse"><a name="5">5</a>And the preest schal brenne tho on the auter; it is encense of the Lord, for trespas.</span> <span class="verse"><a name="6">6</a>Ech male of the preestis kyn schal ete these fleischis in the hooli place, for it is hooli `of the noumbre of hooli thingis.</span> <span class="verse"><a name="7">7</a>As a sacrifice is offrid for synne, so and for trespas, o lawe schal be of euer eithir sacrifice; it schal perteyne to the preest, that offrith it.</span> <span class="verse"><a name="8">8</a>The preest that offrith the beeste of brent sacrifice, schal haue the skyn therof.</span> <span class="verse"><a name="9">9</a>And ech sacrifice of wheete flour, which is bakun in an ouene, and what euer is maad redi in a gridile, ethir in a friyng panne, it schal be that preestis, of whom it is offrid,</span> <span class="verse"><a name="10">10</a>whether it is spreynt with oile, ethir is drye. To alle the sones of Aaron euene mesure schal be departyd, `to ech `bi hem silf.</span> <span class="verse"><a name="11">11</a>This is the lawe of `the sacrifice of pesible thingis, which is offrid to the Lord.</span> <span class="verse"><a name="12">12</a>If the offryng is for doyng of thankyngis, thei schulen offre looues without sour dow spreynt with oile, and `therf looues sodun in watir, that ben anoyntid with oile; and thei schulen offre wheete flour bakun, and thinne looues spreynt to gidere with the medlyng of oile.</span> <span class="verse"><a name="13">13</a>Also thei schulen offre `looues diyt with sour dow, with the sacrifice of thankyngis which is offrid for pesible thingis;</span> <span class="verse"><a name="14">14</a>of whiche o loof schal be offrid to the Lord for the firste fruytis, and it schal be the preestis that schal schede the blood of the sacrifice,</span> <span class="verse"><a name="15">15</a>whose fleischis schulen be etun in the same dai, nether ony thing of tho schal dwelle til the morewtid.</span> <span class="verse"><a name="16">16</a>If a man offrith a sacrifice bi a vow, ethir bi fre wille, it schal be etun in lijk maner in the same dai; but also if ony thing dwellith `in to the morew, it is leueful to ete it;</span> <span class="verse"><a name="17">17</a>sotheli fier schal waaste, whateuer thing the thridde day schal fynde.</span> <span class="verse"><a name="18">18</a>If ony man etith in the thridde dai of the fleischis of sacrifice of pesible thingis, his offryng schal be maad voide, nethir it schal profite to the offerere; but rather whateuer soule defoulith hym silf with suche mete, he schal be gilti of `brekyng of the lawe.</span> <span class="verse"><a name="19">19</a>Fleisch that touchith ony vnclene thing, schal not be etun, but it schal be brent bi fier; he that is clene, schal ete it.</span> <span class="verse"><a name="20">20</a>A pollutid soule, that etith of the fleischis of the sacrifice of pesible thingis, which is offrid to the Lord, schal perische fro hise puplis.</span> <span class="verse"><a name="21">21</a>And he that touchith vnclennesse of man, ether of beeste, ether of alle thing that may defoule, and etith of suche fleischis,  schal perische fro hise puplis.</span> <span class="verse"><a name="22">22</a>And the Lord spak to Moises,</span> <span class="verse"><a name="23">23</a>and seide, Speke thou to the sones of Israel, Ye schulen not ete the ynnere fatnesse of a scheep, of an oxe, and of a geet;</span> <span class="verse"><a name="24">24</a>ye schulen haue in to dyuerse vsis the ynnere fatnesse of a carkeis deed by it silf, and of that beeste which is takun of a rauenus beeste.</span> <span class="verse"><a name="25">25</a>If ony man etith the ynnere fatnesse, that owith to be offrid in to encense of the Lord, he schal perische fro his puple.</span> <span class="verse"><a name="26">26</a>Also ye schulen not take in mete the blood of ony beeste, as wel of briddis as of beestis;</span> <span class="verse"><a name="27">27</a>ech man that etith blood schal perische fro his puplis.</span> <span class="verse"><a name="28">28</a>And the Lord spak to Moises,</span> <span class="verse"><a name="29">29</a>and seide, Speke thou to the sones of Israel, He that offrith a sacrifice of pesible thingis to the Lord, offre togidere also a sacrifice, that is, fletynge offryngis therof.</span> <span class="verse"><a name="30">30</a>He schal holde in the hondis the ynnere fatnesse of the sacrifice, and the brest; and whanne he hath halewid bothe offrid to the Lord, he schal yyue to the preest,</span> <span class="verse"><a name="31">31</a>which schal brenne the ynnere fatnesse on the auter; sotheli the brest schal be Aarons and hise sones;</span> <span class="verse"><a name="32">32</a>and the riyt schuldur of the sacrifices of pesible thingis schal turne in to the firste fruytis of the preest.</span> <span class="verse"><a name="33">33</a>He that of Aarons sones offrith the blood, and the ynnere fatnesse, schal haue also the riyt schuldur in his porcioun.</span> <span class="verse"><a name="34">34</a>For Y haue take fro the sones of Israel the brest of reisyng, and the schuldur of departyng, of the pesible sacrifices `of hem, and Y haue youe to Aaron the preest and to hise sones, bi euerlastynge lawe, of al the puple of Israel.</span> <span class="verse"><a name="35">35</a>This is the anoyntyng of Aaron, and of hise sones, in the cerymonyes of the Lord, in the dai where ynne Moises offride hem that thei schulden be set in preesthod,</span> <span class="verse"><a name="36">36</a>and whiche thingis the Lord comaundide to be youun to hem of the sones of Israel, bi euerlastynge religioun  in her generaciouns.</span> <span class="verse"><a name="37">37</a>This is the lawe of brent sacrifice, and of sacrifice for synne, and for trespas, and for halewyng, and for the sacrifices of pesible thingis;</span> <span class="verse"><a name="38">38</a>which lawe the Lord ordeynede to Moises in the hil of Synay, whanne he comaundide to the sones of Israel that thei schulden offre her offryngis to the Lord, in the deseert of Synay.</span> </p></div</div></div></body></html>