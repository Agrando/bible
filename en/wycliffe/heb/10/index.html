<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/heb/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/heb">Hebrews</a> &gt <strong>Chapter 10</strong></div><p><span class="verse"><a name="1">1</a>For the lawe hauinge a schadewe of good thingis `that ben to come, not the ilke image of thingis, mai neuer make men neiyinge perfit bi the ilke same sacrifices, which thei offren without ceessing bi alle yeeris;</span> <span class="verse"><a name="2">2</a>ellis thei schulden haue ceessid to be offrid, for as myche as the worschiperis clensid onys, hadden not ferthermore conscience of synne.</span> <span class="verse"><a name="3">3</a>But in hem mynde of synnes is maad bi alle yeris.</span> <span class="verse"><a name="4">4</a>For it is impossible that synnes be doon awei bi blood of boolis, and of buckis of geet.</span> <span class="verse"><a name="5">5</a>Therfor he entrynge in to the world, seith, Thou woldist not sacrifice and offryng; but thou hast schapun a bodi to me;</span> <span class="verse"><a name="6">6</a>brent sacrificis also for synne plesiden not to thee.</span> <span class="verse"><a name="7">7</a>Thanne Y seide, Lo! Y come; in the bigynnyng of the book it is writun of me, that Y do thi wille, God.</span> <span class="verse"><a name="8">8</a>He seiynge bifor, That thou woldist not sacrificis, and offringis, and brent sacrifices for synne, ne tho thingis ben plesaunt to thee, whiche ben offrid bi the lawe,</span> <span class="verse"><a name="9">9</a>thanne Y seide, Lo! Y come, that Y do thi wille, God. He doith awei the firste, that he make stidfast the secounde.</span> <span class="verse"><a name="10">10</a>In which wille we ben halewid bi the offring of the bodi of Crist Jhesu onys.</span> <span class="verse"><a name="11">11</a>And ech prest is redi mynystrynge ech dai, and ofte tymes offringe the same sacrifices, whiche moun neuere do awei synnes.</span> <span class="verse"><a name="12">12</a>But this man offringe o sacrifice for synnes, for euere more sittith in the riythalf of God the fadir;</span> <span class="verse"><a name="13">13</a>fro thennus forth abidinge, til hise enemyes ben put a stool of hise feet.</span> <span class="verse"><a name="14">14</a>For bi oon offring he made perfit for euere halewid men.</span> <span class="verse"><a name="15">15</a>And the Hooli Goost witnessith to vs; for aftir that he seide, This is the testament,</span> <span class="verse"><a name="16">16</a>which Y schal witnesse to hem after tho daies, the Lord seith, in yyuynge my lawes in the hertis of hem, and in the soulis of hem Y schal aboue write hem;</span> <span class="verse"><a name="17">17</a>and now Y schal no more thenke on the synnes and the wickidnessis of hem.</span> <span class="verse"><a name="18">18</a>And where remyssioun of these is, now is ther noon offring for synne.</span> <span class="verse"><a name="19">19</a>Therfor, britheren, hauynge trist in to the entring of hooli thingis in the blood of Crist,</span> <span class="verse"><a name="20">20</a>which halewide to vs a newe weie, and lyuynge bi the hiling, that is to seie,</span> <span class="verse"><a name="21">21</a>his fleisch, and we hauynge the greet preest on the hous of God,</span> <span class="verse"><a name="22">22</a>neiye we with very herte in the plente of feith; and be oure hertis spreined fro an yuel conscience, and oure bodies waischun with clene watir,</span> <span class="verse"><a name="23">23</a>and holde we the confessioun of oure hope, bowinge to no side; for he is trewe that hath made the biheeste.</span> <span class="verse"><a name="24">24</a>And biholde we togidere in the stiring of charite and of good werkis; not forsakinge oure gadering togidere,</span> <span class="verse"><a name="25">25</a>as it is of custom to sum men, but coumfortinge, and bi so myche the more, bi hou myche ye seen the dai neiyynge.</span> <span class="verse"><a name="26">26</a>Forwhi now a sacrifice for synnes is not left to vs, that synnen wilfuli, aftir that we han take the knowyng of treuthe.</span> <span class="verse"><a name="27">27</a>Forwhi sum abiding of the dom is dreedful, and the suyng of fier, which schal waste aduersaries.</span> <span class="verse"><a name="28">28</a>Who that brekith Moises lawe, dieth withouten ony merci, bi tweine or thre witnessis;</span> <span class="verse"><a name="29">29</a>hou myche more gessen ye, that he disserueth worse turmentis, which defouleth the sone of God, and holdith the blood of the testament pollut, in which he is halewid, and doith dispit to the spirit of grace?</span> <span class="verse"><a name="30">30</a>For we knowen him that seide, To me veniaunce, and Y schal yelde. And eft, For the Lord schal deme his puple.</span> <span class="verse"><a name="31">31</a>It is ferdful to falle in to the hondis of God lyuynge.</span> <span class="verse"><a name="32">32</a>And haue ye mynde on the formere daies, in which ye weren liytned, and suffriden greet strijf of passiouns.</span> <span class="verse"><a name="33">33</a>And in the `tothir ye weren maad a spectacle bi schenschipis and tribulaciouns; in an othir ye weren maad felowis of men lyuynge so.</span> <span class="verse"><a name="34">34</a>For also to boundun men ye hadden compassioun, and ye resseyueden with ioye the robbyng of youre goodis, knowinge that ye han a betere and a dwellinge substaunce.</span> <span class="verse"><a name="35">35</a>Therfor nyle ye leese youre trist, which hath greet rewarding.</span> <span class="verse"><a name="36">36</a>For pacience is nedeful to you, that ye do the wille of God, and bringe ayen the biheest.</span> <span class="verse"><a name="37">37</a>For yit a litil, and he that is to comynge schal come, and he schal not tarie.</span> <span class="verse"><a name="38">38</a>For my iust man lyueth of feith; that if he withdrawith hym silf, he schal not plese to my soule.</span> <span class="verse"><a name="39">39</a>But we ben not the sones of withdrawing awei in to perdicioun, but of feith in to getynge of soule.</span> </p></div</div></div></body></html>