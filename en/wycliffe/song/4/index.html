<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/song/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/song">Song of Solomon</a> &gt <strong>Chapter 4</strong></div><p><span class="verse"><a name="1">1</a>Mi frendesse, thou art ful fair; thin iyen ben of culueris, with outen that that is hid with ynne; thin heeris ben as the flockis of geete, that stieden fro the hil of Galaad.</span> <span class="verse"><a name="2">2</a>Thi teeth ben as the flockis of clippid sheep, that stieden fro waischyng; alle ben with double lambren, and no bareyn is among tho.</span> <span class="verse"><a name="3">3</a>Thi lippis ben as a reed lace, and thi speche is swete; as the relif of an appil of Punyk, so ben thi chekis, with outen that, that is hid with ynne.</span> <span class="verse"><a name="4">4</a>Thi necke is as the tour of Dauid, which is bildid with strengthis maad bifore for defense; a thousynde scheldis hangen on it, al armure of stronge men.</span> <span class="verse"><a name="5">5</a>Thi twei tetis ben as twey kidis, twynnes of a capret, that ben fed in lilies,</span> <span class="verse"><a name="6">6</a>til the dai sprynge, and shadewis ben bowid doun. Y schal go to the mounteyn of myrre, and to the litil hil of encense.</span> <span class="verse"><a name="7">7</a>My frendesse, thou art al faire, and no wem is in thee.</span> <span class="verse"><a name="8">8</a>My spousesse, come thou fro the Liban; come thou fro the Liban, come thou; thou schalt be corowned fro the heed of Amana, fro the cop of Sanyr and Hermon, fro the dennys of liouns, fro the hillis of pardis.</span> <span class="verse"><a name="9">9</a>My sister spousesse, thou hast woundid myn herte; thou hast woundid myn herte, in oon of thin iyen, and in oon heer of thi necke.</span> <span class="verse"><a name="10">10</a>My sistir spousesse, thi tetis ben ful faire; thi tetis ben feirere than wyn, and the odour of thi clothis is aboue alle swete smellynge oynementis.</span> <span class="verse"><a name="11">11</a>Spousesse, thi lippis ben an hony coomb droppynge; hony and mylk ben vndur thi tunge, and the odour of thi clothis is as the odour of encence.</span> <span class="verse"><a name="12">12</a>Mi sister spousesse, a gardyn closid togidere; a gardyn closid togidere, a welle aseelid.</span> <span class="verse"><a name="13">13</a>Thi sendingis out ben paradis of applis of Punyk, with the fruytis of applis, cipre trees, with narde;</span> <span class="verse"><a name="14">14</a>narde, and saffrun, an erbe clepid fistula, and canel, with alle trees of the Liban, myrre, and aloes, with alle the beste oynementis.</span> <span class="verse"><a name="15">15</a>A welle of gardyns, a pit of wallynge watris, that flowen with fersnesse fro the Liban.</span> <span class="verse"><a name="16">16</a>Rise thou north wynd, and come thou, south wynd; blowe thou thorouy my gardyn, and the swete smellynge oynementis therof schulen flete.</span> </p></div</div></div></body></html>