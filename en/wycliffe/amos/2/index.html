<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/amos/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/amos">Amos</a> &gt <strong>Chapter 2</strong></div><p><span class="verse"><a name="1">1</a>The Lord God seith these thingis, On thre grete trespassis of Moab, and on foure, Y schal not conuerte it, for it brente the boonys of the kyng of Idumee til to aische.</span> <span class="verse"><a name="2">2</a>And Y schal sende fier in to Moab, and it schal deuoure the housis of Carioth; and Moab schal die in sown, in the noise of a trumpe.</span> <span class="verse"><a name="3">3</a>And Y schal leese a iuge of the myddis therof, and Y schal sle with it alle the princes therof, seith the Lord.</span> <span class="verse"><a name="4">4</a>The Lord seith these thingis, On thre grete trespassis of Juda, and on foure, Y schal not conuerte hym, for he hath caste awei the lawe of the Lord, and kepte not the comaundementis of hym; for her idols, after whiche the fadris of hem yeden, disseyueden hem.</span> <span class="verse"><a name="5">5</a>And Y schal sende fier in to Juda, and it schal deuoure the housis of Jerusalem.</span> <span class="verse"><a name="6">6</a>The Lord seith these thingis, On thre grete trespassis of Israel, and on foure, Y schal not conuerte hym, for that that he seelde a iust man for siluer, and a pore man for schoon.</span> <span class="verse"><a name="7">7</a>Whiche al to-foulen the heedis of pore men on the dust of erthe, and bowen awei the weie of meke men; and the sone and his fadir yeden to a damesele, that thei schulden defoule myn hooli name.</span> <span class="verse"><a name="8">8</a>And thei eeten on clothis leid to wedde bisidis ech auter, and drunken the wyn of dampned men in the hous of her God.</span> <span class="verse"><a name="9">9</a>Forsothe Y distriede Ammorrei fro the face of hem, whos hiynesse was the hiynesse of cedris, and he was strong as an ook; and Y al to-brak the fruyt of hym aboue, and the rootis of hym bynethe.</span> <span class="verse"><a name="10">10</a>Y am, that made you to stie fro the lond of Egipt, and ledde you out in desert bi fourti yeer, that ye schulden welde the lond of Ammorrei.</span> <span class="verse"><a name="11">11</a>And Y reiside of youre sones in to profetis, and Nayareis of youre yonge men. Whether it is not so, ye sones of Israel? seith the Lord.</span> <span class="verse"><a name="12">12</a>And ye birliden wyn to Nayareis, and comaundiden to profetis, and seiden, Profecie ye not.</span> <span class="verse"><a name="13">13</a>Lo! Y schal charke vndur you, as a wayn chargid with hei charkith.</span> <span class="verse"><a name="14">14</a>And fliyt schal perische fro a swift man, and a strong man schal not holde his vertu, and a stalworthe man schal not saue his lijf;</span> <span class="verse"><a name="15">15</a>and he that holdith a bowe schal not stonde, and a swift man schal not be sauyd by hise feet; and the stiere of an hors schal not saue his lijf,</span> <span class="verse"><a name="16">16</a>and a stronge man of herte schal fle nakid among stronge men in that dai, seith the Lord.</span> </p></div</div></div></body></html>