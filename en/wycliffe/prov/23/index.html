<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/prov/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/prov">Proverbs</a> &gt <strong>Chapter 23</strong></div><p><span class="verse"><a name="1">1</a>Whanne thou sittist, to ete with the prince, perseyue thou diligentli what thingis ben set bifore thi face,</span> <span class="verse"><a name="2">2</a>and sette thou a withholding in thi throte. If netheles thou hast power on thi soule,</span> <span class="verse"><a name="3">3</a>desire thou not of his metis, in whom is the breed of `a leesing.</span> <span class="verse"><a name="4">4</a>Nyle thou trauele to be maad riche, but sette thou mesure to thi prudence.</span> <span class="verse"><a name="5">5</a>Reise not thin iyen to richessis, whiche thou maist not haue; for tho schulen make to hem silf pennes, as of an egle, and tho schulen flee in to heuene.</span> <span class="verse"><a name="6">6</a>Ete thou not with an enuyouse man, and desire thou not hise metis;</span> <span class="verse"><a name="7">7</a>for at the licnesse of a fals dyuynour and of a coniectere, he gessith that, that he knowith not. He schal seie to thee, Ete thou and drinke; and his soule is not with thee.</span> <span class="verse"><a name="8">8</a>Thou schalt brake out the metis, whiche thou hast ete; and thou schalt leese thi faire wordis.</span> <span class="verse"><a name="9">9</a>Speke thou not in the eeris of vnwise men; for thei schulen dispise the teching of thi speche.</span> <span class="verse"><a name="10">10</a>Touche thou not the termes of litle children; and entre thou not in to the feeld of fadirles and modirles children.</span> <span class="verse"><a name="11">11</a>For the neiybore of hem is strong, and he schal deme her cause ayens thee.</span> <span class="verse"><a name="12">12</a>Thin herte entre to techyng, and thin eeris `be redi to the wordis of kunnyng.</span> <span class="verse"><a name="13">13</a>Nile thou withdrawe chastisyng fro a child; for thouy thou smyte hym with a yerde, he schal not die.</span> <span class="verse"><a name="14">14</a>Thou schalt smyte hym with a yerde, and thou schalt delyuere his soule fro helle.</span> <span class="verse"><a name="15">15</a>Mi sone, if thi soule is wijs, myn herte schal haue ioye with thee;</span> <span class="verse"><a name="16">16</a>and my reynes schulen make ful out ioye, whanne thi lippis speken riytful thing.</span> <span class="verse"><a name="17">17</a>Thin herte sue not synneris; but be thou in the drede of the Lord al dai.</span> <span class="verse"><a name="18">18</a>For thou schalt haue hope at the laste, and thin abidyng schal not be don awei.</span> <span class="verse"><a name="19">19</a>Mi sone, here thou, and be thou wijs, and dresse thi soule in the weie.</span> <span class="verse"><a name="20">20</a>Nyle thou be in the feestis of drinkeris, nether in the ofte etyngis of hem, that bryngen togidere fleischis to ete.</span> <span class="verse"><a name="21">21</a>For men yyuynge tent to drinkis, and yyuyng mussels togidere, schulen be waastid, and napping schal be clothid with clothis.</span> <span class="verse"><a name="22">22</a>Here thi fadir, that gendride thee; and dispise not thi modir, whanne sche is eld.</span> <span class="verse"><a name="23">23</a>Bie thou treuthe, and nyle thou sille wisdom, and doctryn, and vndurstonding.</span> <span class="verse"><a name="24">24</a>The fadir of a iust man ioieth ful out with ioie; he that gendride a wijs man, schal be glad in hym.</span> <span class="verse"><a name="25">25</a>Thi fadir and thi modir haue ioye, and he that gendride thee, make ful out ioye.</span> <span class="verse"><a name="26">26</a>My sone, yyue thin herte to me, and thin iyen kepe my weyes.</span> <span class="verse"><a name="27">27</a>For an hoore is a deep diche, and an alien womman is a streit pit.</span> <span class="verse"><a name="28">28</a>Sche settith aspie in the weie, as a theef; and sche schal sle hem, whiche sche schal se vnwar.</span> <span class="verse"><a name="29">29</a>To whom is wo? to whos fadir is wo? to whom ben chidingis? to whom ben dichis? to whom ben woundis with out cause? to whom is puttyng out of iyen?</span> <span class="verse"><a name="30">30</a>Whether not to hem, that dwellen in wyn, and studien to drynke al of cuppis?</span> <span class="verse"><a name="31">31</a>Biholde thou not wyn, whanne it sparclith, whanne the colour therof schyneth in a ver.</span> <span class="verse"><a name="32">32</a>It entrith swetli, but at the laste it schal bite as an eddre doith, and as a cocatrice it schal schede abrood venyms.</span> <span class="verse"><a name="33">33</a>Thin iyen schulen se straunge wymmen, and thi herte schal speke weiwerd thingis.</span> <span class="verse"><a name="34">34</a>And thou schalt be as a man slepinge in the myddis of the see, and as a gouernour aslepid, whanne the steere is lost.</span> <span class="verse"><a name="35">35</a>And thou schalt seie, Thei beeten me, but Y hadde not sorewe; thei drowen me, and Y feelide not; whanne schal Y wake out, and Y schal fynde wynes eft?</span> </p></div</div></div></body></html>