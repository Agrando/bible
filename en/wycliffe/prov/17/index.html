<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/prov/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/prov">Proverbs</a> &gt <strong>Chapter 17</strong></div><p><span class="verse"><a name="1">1</a>Betere is a drie mussel with ioye, than an hous ful of sacrifices with chidyng.</span> <span class="verse"><a name="2">2</a>A wijs seruaunt schal be lord of fonned sones; and he schal departe eritage among britheren.</span> <span class="verse"><a name="3">3</a>As siluer is preued bi fier, and gold is preued bi a chymnei, so the Lord preueth hertis.</span> <span class="verse"><a name="4">4</a>An yuel man obeieth to a wickid tunge; and a fals man obeieth to false lippis.</span> <span class="verse"><a name="5">5</a>He that dispisith a pore man, repreueth his maker; and he that is glad in the fallyng of another man, schal not be vnpunyschid.</span> <span class="verse"><a name="6">6</a>The coroun of elde men is the sones of sones; and the glorie of sones is the fadris of hem.</span> <span class="verse"><a name="7">7</a>Wordis wel set togidere bisemen not a fool; and a liynge lippe bicometh not a prince.</span> <span class="verse"><a name="8">8</a>A preciouse stoon moost acceptable is the abiding of hym that sekith; whidur euere he turneth hym silf, he vndurstondith prudentli.</span> <span class="verse"><a name="9">9</a>He that helith trespas, sekith frenschipis; he that rehersith bi an hiy word, departith hem, that ben knyt togidere in pees.</span> <span class="verse"><a name="10">10</a>A blamyng profitith more at a prudent man, than an hundryd woundis at a fool.</span> <span class="verse"><a name="11">11</a>Euere an yuel man sekith stryues; forsothe a cruel aungel schal be sent ayens hym.</span> <span class="verse"><a name="12">12</a>It spedith more to meete a femal bere, whanne the whelpis ben rauyschid, than a fool tristynge to hym silf in his foli.</span> <span class="verse"><a name="13">13</a>Yuel schal not go a wei fro the hous of hym, that yeldith yuels for goodis.</span> <span class="verse"><a name="14">14</a>He that leeueth watir, is heed of stryues; and bifor that he suffrith wrong, he forsakith dom.</span> <span class="verse"><a name="15">15</a>Bothe he that iustifieth a wickid man, and he that condempneth a iust man, euer ethir is abhomynable at God.</span> <span class="verse"><a name="16">16</a>What profitith it to a fool to haue richessis, sithen he mai not bie wisdom? He that makith his hous hiy, sekith falling; and he that eschewith to lerne, schal falle in to yuels.</span> <span class="verse"><a name="17">17</a>He that is a frend, loueth in al tyme; and a brother is preuyd in angwischis.</span> <span class="verse"><a name="18">18</a>A fonned man schal make ioie with hondis, whanne he hath bihiyt for his frend.</span> <span class="verse"><a name="19">19</a>He that bithenkith discordis, loueth chidingis; and he that enhaunsith his mouth, sekith fallyng.</span> <span class="verse"><a name="20">20</a>He that is of weiward herte, schal not fynde good; and he that turneth the tunge, schal falle in to yuel.</span> <span class="verse"><a name="21">21</a>A fool is borun in his schenschipe; but nether the fadir schal be glad in a fool.</span> <span class="verse"><a name="22">22</a>A ioiful soule makith likinge age; a sorewful spirit makith drie boonys.</span> <span class="verse"><a name="23">23</a>A wickid man takith yiftis fro the bosum, to mys turne the pathis of doom.</span> <span class="verse"><a name="24">24</a>Wisdom schyneth in the face of a prudent man; the iyen of foolis ben in the endis of erthe.</span> <span class="verse"><a name="25">25</a>A fonned sone is the ire of the fadir, and the sorewe of the modir that gendride hym.</span> <span class="verse"><a name="26">26</a>It is not good to brynge in harm to a iust man; nether to smyte the prince that demeth riytfuli.</span> <span class="verse"><a name="27">27</a>He that mesurith his wordis, is wijs and prudent; and a lerud man is of preciouse spirit.</span> <span class="verse"><a name="28">28</a>Also a foole, if he is stille, schal be gessid a wijs man; and, if he pressith togidre hise lippis, he `schal be gessid an vndurstondynge man.</span> </p></div</div></div></body></html>