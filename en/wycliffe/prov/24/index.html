<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/prov/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/prov">Proverbs</a> &gt <strong>Chapter 24</strong></div><p><span class="verse"><a name="1">1</a>Sue thou not yuele men, desire thou not to be with hem.</span> <span class="verse"><a name="2">2</a>For the soule of hem bithenkith raueyns, and her lippis speken fraudis.</span> <span class="verse"><a name="3">3</a>An hous schal be bildid bi wisdom, and schal be maad strong bi prudence.</span> <span class="verse"><a name="4">4</a>Celeris schulen be fillid in teching, al riches preciouse and ful fair.</span> <span class="verse"><a name="5">5</a>A wijs man is strong, and a lerned man is stalworth and miyti.</span> <span class="verse"><a name="6">6</a>For whi batel is bigunnun with ordenaunce, and helthe schal be, where many counsels ben.</span> <span class="verse"><a name="7">7</a>Wisdom is hiy to a fool; in the yate he schal not opene his mouth.</span> <span class="verse"><a name="8">8</a>He that thenkith to do yuels, schal be clepid a fool.</span> <span class="verse"><a name="9">9</a>The thouyte of a fool is synne; and a bacbitere is abhomynacioun of men.</span> <span class="verse"><a name="10">10</a>If thou that hast slide, dispeirist in the dai of angwisch, thi strengthe schal be maad lesse.</span> <span class="verse"><a name="11">11</a>Delyuere thou hem, that ben led to deth; and ceesse thou not to delyuere hem, that ben drawun to deth.</span> <span class="verse"><a name="12">12</a>If thou seist, Strengthis suffisen not; he that is biholdere of the herte, vndirstondith, and no thing disseyueth the kepere of thi soule, and he schal yelde to a man bi hise werkis.</span> <span class="verse"><a name="13">13</a>Mi sone, ete thou hony, for it is good; and an honycomb ful swete to thi throte.</span> <span class="verse"><a name="14">14</a>`So and the techyng of wisdom is good to thi soule; and whanne thou hast founde it, thou schalt haue hope in the laste thingis, and thin hope schal not perische.</span> <span class="verse"><a name="15">15</a>Aspie thou not, and seke not wickidnesse in the hous of a iust man, nether waste thou his reste.</span> <span class="verse"><a name="16">16</a>For a iust man schal falle seuene sithis in the dai, and schal rise ayen; but wickid men schulen falle in to yuele.</span> <span class="verse"><a name="17">17</a>Whanne thin enemye fallith, haue thou not ioye; and thin herte haue not ful out ioiyng in his fal;</span> <span class="verse"><a name="18">18</a>lest perauenture the Lord se, and it displese hym, and he take awei his ire fro hym.</span> <span class="verse"><a name="19">19</a>Stryue thou not with `the worste men, nether sue thou wickid men.</span> <span class="verse"><a name="20">20</a>For whi yuele men han not hope of thingis to comynge, and the lanterne of wickid men schal be quenchid.</span> <span class="verse"><a name="21">21</a>My sone, drede thou God, and the kyng; and be thou not medlid with bacbiteris.</span> <span class="verse"><a name="22">22</a>For her perdicioun schal rise togidere sudenli, and who knowith the fal of euer either?</span> <span class="verse"><a name="23">23</a>Also these thingis that suen ben to wise men. It is not good to knowe a persoone in doom.</span> <span class="verse"><a name="24">24</a>Puplis schulen curse hem, that seien to a wickid man, Thou art iust; and lynagis schulen holde hem abhomynable.</span> <span class="verse"><a name="25">25</a>Thei that repreuen iustli synners, schulen be preisid; and blessing schal come on hem.</span> <span class="verse"><a name="26">26</a>He that answerith riytful wordis, schal kisse lippis.</span> <span class="verse"><a name="27">27</a>Make redi thi werk with outforth, and worche thi feelde dilygentli, that thou bilde thin hous aftirward.</span> <span class="verse"><a name="28">28</a>Be thou not a witnesse with out resonable cause ayens thi neiybore; nether flatere thou ony man with thi lippis.</span> <span class="verse"><a name="29">29</a>Seie thou not, As he dide to me, so Y schal do to him, and Y schal yelde to ech man aftir his werk.</span> <span class="verse"><a name="30">30</a>I passide bi the feeld of a slow man, and bi the vyner of a fonned man; and, lo!</span> <span class="verse"><a name="31">31</a>nettlis hadden fillid al, thornes hadden hilid the hiyere part therof, and the wal of stoonys with out morter was distried.</span> <span class="verse"><a name="32">32</a>And whanne Y hadde seyn this thing, Y settide in myn herte, and bi ensaumple Y lernyde techyng.</span> <span class="verse"><a name="33">33</a>Hou longe slepist thou, slow man? whanne schalt thou ryse fro sleep? Sotheli thou schalt slepe a litil, thou schalt nappe a litil, thou schalt ioyne togidere the hondis a litil, to take reste;</span> <span class="verse"><a name="34">34</a>and thi nedynesse as a currour schal come to thee, and thi beggerie as an armed man.</span> </p></div</div></div></body></html>