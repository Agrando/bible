<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/prov/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/prov">Proverbs</a> &gt <strong>Chapter 15</strong></div><p><span class="verse"><a name="1">1</a>A soft answere brekith ire; an hard word reisith woodnesse.</span> <span class="verse"><a name="2">2</a>The tunge of wise men ourneth kunnyng; the mouth of foolis buylith out foli.</span> <span class="verse"><a name="3">3</a>In ech place the iyen of the Lord biholden good men, and yuel men.</span> <span class="verse"><a name="4">4</a>A plesaunt tunge is the tre of lijf; but the tunge which is vnmesurable, schal defoule the spirit.</span> <span class="verse"><a name="5">5</a>A fool scorneth the techyng of his fadir; but he that kepith blamyngis, schal be maad wisere. Moost vertu schal be in plenteuouse riytfulnesse; but the thouytis of wickid men schulen be drawun vp bi the roote.</span> <span class="verse"><a name="6">6</a>The hous of a iust man is moost strengthe; and disturbling is in the fruitis of a wickid man.</span> <span class="verse"><a name="7">7</a>The lippis of wise men schulen sowe abrood kunnyng; the herte of foolis schal be vnlijc.</span> <span class="verse"><a name="8">8</a>The sacrifices of wickyd men ben abhomynable to the Lord; avowis of iust men ben plesaunt.</span> <span class="verse"><a name="9">9</a>The lijf of the vnpitouse man is abhomynacioun to the Lord; he that sueth riytfulnesse, schal be loued of the Lord.</span> <span class="verse"><a name="10">10</a>Yuel teching is of men forsakinge the weie of lijf; he that hatith blamyngis, schal die.</span> <span class="verse"><a name="11">11</a>Helle and perdicioun ben open bifor the Lord; hou myche more the hertis of sones of men.</span> <span class="verse"><a name="12">12</a>A man ful of pestilence loueth not hym that repreueth him; and he goith not to wyse men.</span> <span class="verse"><a name="13">13</a>A ioiful herte makith glad the face; the spirit is cast doun in the morenyng of soule.</span> <span class="verse"><a name="14">14</a>The herte of a wijs man sekith techyng; and the mouth of foolis is fed with vnkunnyng.</span> <span class="verse"><a name="15">15</a>Alle the daies of a pore man ben yuele; a sikir soule is a contynuel feeste.</span> <span class="verse"><a name="16">16</a>Betere is a litil with the drede of the Lord, than many tresouris and vnfillable.</span> <span class="verse"><a name="17">17</a>It is betere to be clepid to wortis with charite, than with hatrede to a calf maad fat.</span> <span class="verse"><a name="18">18</a>A wrathful man reisith chidyngis; he that is pacient, swagith chidyngis reisid.</span> <span class="verse"><a name="19">19</a>The weie of slow men is an hegge of thornes; the weie of iust men is with out hirtyng.</span> <span class="verse"><a name="20">20</a>A wise sone makith glad the fadir; and a fonned man dispisith his modir.</span> <span class="verse"><a name="21">21</a>Foli is ioye to a fool; and a prudent man schal dresse hise steppis.</span> <span class="verse"><a name="22">22</a>Thouytis ben distried, where no counsel is; but where many counseleris ben, tho ben confermyd.</span> <span class="verse"><a name="23">23</a>A man is glad in the sentence of his mouth; and a couenable word is best.</span> <span class="verse"><a name="24">24</a>The path of lijf is on a lernyd man; that he bowe awei fro the laste helle.</span> <span class="verse"><a name="25">25</a>The Lord schal distrie the hows of proude men; and he schal make stidefast the coostis of a widewe.</span> <span class="verse"><a name="26">26</a>Iuele thouytis is abhomynacioun of the Lord; and a cleene word moost fair schal be maad stidfast of hym.</span> <span class="verse"><a name="27">27</a>He that sueth aueryce, disturblith his hous; but he that hatith yiftis schal lyue. Synnes ben purgid bi merci and feith; ech man bowith awei fro yuel bi the drede of the Lord.</span> <span class="verse"><a name="28">28</a>The soule of a iust man bithenkith obedience; the mouth of wickid men is ful of yuelis.</span> <span class="verse"><a name="29">29</a>The Lord is fer fro wickid men; and he schal here the preyers of iust men.</span> <span class="verse"><a name="30">30</a>The liyt of iyen makith glad the soule; good fame makith fat the boonys.</span> <span class="verse"><a name="31">31</a>The eere that herith the blamyngis of lijf, schal dwelle in the myddis of wise men.</span> <span class="verse"><a name="32">32</a>He that castith awei chastisyng, dispisith his soule; but he that assentith to blamyngis, is pesible holdere of the herte.</span> <span class="verse"><a name="33">33</a>The drede of the Lord is teching of wisdom; and mekenesse goith bifore glorie.</span> </p></div</div></div></body></html>