<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/prov/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/prov">Proverbs</a> &gt <strong>Chapter 7</strong></div><p><span class="verse"><a name="1">1</a>Mi sone, kepe thou my wordis; and kepe myn heestis to thee. Sone, onoure thou the Lord, and thou schalt be `myyti; but outakun hym drede thou not an alien.</span> <span class="verse"><a name="2">2</a>Kepe thou myn heestis, and thou schalt lyue; and my lawe as the appil of thin iyen.</span> <span class="verse"><a name="3">3</a>Bynde thou it in thi fyngris; write thou it in the tablis of thin herte.</span> <span class="verse"><a name="4">4</a>Seie thou to wisdom, Thou art my sistir; and clepe thou prudence thi frendesse.</span> <span class="verse"><a name="5">5</a>That it kepe thee fro a straunge womman; and fro an alien womman, that makith hir wordis swete.</span> <span class="verse"><a name="6">6</a>For whi fro the wyndow of myn hous bi the latijs Y bihelde; and Y se litle children.</span> <span class="verse"><a name="7">7</a>I biholde a yong man coward,</span> <span class="verse"><a name="8">8</a>that passith bi the stretis, bisidis the corner; and he</span> <span class="verse"><a name="9">9</a>goith niy the weie of hir hous in derk tyme, whanne the dai drawith to niyt, in the derknessis and myst of the nyyt.</span> <span class="verse"><a name="10">10</a>And lo! a womman, maad redi with ournement of an hoore to disseyue soulis, meetith hym, and sche is a ianglere, and goynge about,</span> <span class="verse"><a name="11">11</a>and vnpacient of reste, and mai not stonde in the hous with hir feet;</span> <span class="verse"><a name="12">12</a>and now without forth, now in stretis, now bisidis corneris sche `aspieth.</span> <span class="verse"><a name="13">13</a>And sche takith, and kissith the yong man; and flaterith with wowynge cheer, and seith, Y ouyte sacrifices for heelthe;</span> <span class="verse"><a name="14">14</a>to dai Y haue yolde my vowis.</span> <span class="verse"><a name="15">15</a>Therfor Y yede out in to thi meetyng, and Y desiride to se thee; and Y haue founde thee.</span> <span class="verse"><a name="16">16</a>Y haue maad my bed with coordis, Y haue arayed with tapetis peyntid of Egipt;</span> <span class="verse"><a name="17">17</a>Y haue bispreynt my bed with myrre, and aloes, and canel.</span> <span class="verse"><a name="18">18</a>Come thou, be we fillid with tetis, and vse we collyngis that ben coueitid; til the dai bigynne to be cleer.</span> <span class="verse"><a name="19">19</a>For myn hosebonde is not in his hows; he is goon a ful long weie.</span> <span class="verse"><a name="20">20</a>He took with hym a bagge of money; he schal turne ayen in to his hous in the dai of ful moone.</span> <span class="verse"><a name="21">21</a>Sche boonde hym with many wordis; and sche drow forth hym with flateryngis of lippis.</span> <span class="verse"><a name="22">22</a>Anoon he as an oxe led to slayn sacrifice sueth hir, and as a ioli lomb and vnkunnynge; and the fool woot not, that he is drawun to bondys,</span> <span class="verse"><a name="23">23</a>til an arowe perse his mawe. As if a brid hastith to the snare; and woot not, that it is don of the perel of his lijf.</span> <span class="verse"><a name="24">24</a>Now therfor, my sone, here thou me; and perseyue the wordis of my mouth.</span> <span class="verse"><a name="25">25</a>Lest thi soule be drawun awei in the weies of hir; nether be thou disseyued in the pathis of hir.</span> <span class="verse"><a name="26">26</a>For sche castide doun many woundid men; and alle strongeste men weren slayn of hir.</span> <span class="verse"><a name="27">27</a>The weies of helle is hir hous; and persen in to ynnere thingis of deeth.</span> </p></div</div></div></body></html>