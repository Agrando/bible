<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/prov/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/prov">Proverbs</a> &gt <strong>Chapter 25</strong></div><p><span class="verse"><a name="1">1</a>Also these ben the Parablis of Salomon, whiche the men of Ezechie, kyng of Juda, translatiden.</span> <span class="verse"><a name="2">2</a>The glorie of God is to hele a word; and the glorie of kyngis is to seke out a word.</span> <span class="verse"><a name="3">3</a>Heuene aboue, and the erthe bynethe, and the herte of kyngis is vnserchable.</span> <span class="verse"><a name="4">4</a>Do thou a wei rust fro siluer, and a ful cleene vessel schal go out.</span> <span class="verse"><a name="5">5</a>Do thou awei vnpite fro the cheer of the kyng, and his trone schal be maad stidfast bi riytfulnesse.</span> <span class="verse"><a name="6">6</a>Appere thou not gloriouse bifore the kyng, and stonde thou not in the place of grete men.</span> <span class="verse"><a name="7">7</a>For it is betere, that it be seid to thee, Stie thou hidur, than that thou be maad low bifore the prince.</span> <span class="verse"><a name="8">8</a>Brynge thou not forth soone tho thingis in strijf, whiche thin iyen sien; lest aftirward thou maist not amende, whanne thou hast maad thi frend vnhonest.</span> <span class="verse"><a name="9">9</a>Trete thi cause with thi frend, and schewe thou not priuyte to a straunge man;</span> <span class="verse"><a name="10">10</a>lest perauenture he haue ioye of thi fal, whanne he hath herde, and ceesse not to do schenschipe to thee. Grace and frenschip delyueren, whiche kepe thou to thee, that thou be not maad repreuable.</span> <span class="verse"><a name="11">11</a>A goldun pomel in beddis of siluer is he, that spekith a word in his time.</span> <span class="verse"><a name="12">12</a>A goldun eere ryng, and a schinynge peerle is he, that repreueth a wijs man, and an eere obeiynge.</span> <span class="verse"><a name="13">13</a>As the coold of snow in the dai of heruest, so a feithful messanger to hym that sente `thilke messanger, makith his soule to haue reste.</span> <span class="verse"><a name="14">14</a>A cloude and wind, and reyn not suynge, is a gloriouse man, and not fillynge biheestis.</span> <span class="verse"><a name="15">15</a>A prince schal be maad soft bi pacience; and a soft tunge schal breke hardnesse.</span> <span class="verse"><a name="16">16</a>Thou hast founde hony, ete thou that that suffisith to thee; lest perauenture thou be fillid, and brake it out.</span> <span class="verse"><a name="17">17</a>Withdrawe thi foot fro the hous of thi neiybore; lest sum tyme he be fillid, and hate thee.</span> <span class="verse"><a name="18">18</a>A dart, and a swerd, and a scharp arowe, a man that spekith fals witnessing ayens his neiybore.</span> <span class="verse"><a name="19">19</a>A rotun tooth, and a feynt foot is he, that hopith on an vnfeithful man in the dai of angwisch,</span> <span class="verse"><a name="20">20</a>and leesith his mentil in the dai of coold. Vynegre in a vessel of salt is he, that singith songis to the worste herte. As a mouyte noieth a cloth, and a worm noieth a tree, so the sorewe of a man noieth the herte.</span> <span class="verse"><a name="21">21</a>If thin enemy hungrith, feede thou him; if he thirstith, yyue thou watir to hym to drinke;</span> <span class="verse"><a name="22">22</a>for thou schalt gadere togidere coolis on his heed; and the Lord schal yelde to thee.</span> <span class="verse"><a name="23">23</a>The north wind scatereth reynes; and a sorewful face distrieth a tunge bacbitinge.</span> <span class="verse"><a name="24">24</a>It is betere to sitte in the corner of an hous without roof, than with a womman ful of chidyng, and in a comyn hous.</span> <span class="verse"><a name="25">25</a>Coold watir to a thirsti man; and a good messanger fro a fer lond.</span> <span class="verse"><a name="26">26</a>A welle disturblid with foot, and a veyne brokun, a iust man fallinge bifore a wickid man.</span> <span class="verse"><a name="27">27</a>As it is not good to hym that etith myche hony; so he that is a serchere of maieste, schal be put doun fro glorie.</span> <span class="verse"><a name="28">28</a>As a citee opyn, and with out cumpas of wallis; so is a man that mai not refreyne his spirit in speking.</span> </p></div</div></div></body></html>