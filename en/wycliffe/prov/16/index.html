<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/prov/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/prov">Proverbs</a> &gt <strong>Chapter 16</strong></div><p><span class="verse"><a name="1">1</a>It perteyneth to man to make redi the soule; and it perteyneth to the Lord to gouerne the tunge.</span> <span class="verse"><a name="2">2</a>Alle the weies of men ben opyn to the iyen of God; the Lord is a weiere of spiritis.</span> <span class="verse"><a name="3">3</a>Schewe thi werkys to the Lord; and thi thouytis schulen be dressid.</span> <span class="verse"><a name="4">4</a>The Lord wrouyte alle thingis for hym silf; and he made redi a wickid man to the yuel dai.</span> <span class="verse"><a name="5">5</a>Abhomynacioun of the Lord is ech proude man; yhe, thouy the hond is to the hond, he schal not be innocent. The bigynnyng of good weie is to do riytwisnesse; forsothe it is more acceptable at God, than to offre sacrifices.</span> <span class="verse"><a name="6">6</a>Wickidnesse is ayen bouyt bi merci and treuthe; and me bowith awei fro yuel bi the drede of the Lord.</span> <span class="verse"><a name="7">7</a>Whanne the weyes of man plesen the Lord, he schal conuerte, yhe, hise enemyes to pees.</span> <span class="verse"><a name="8">8</a>Betere is a litil with riytfulnesse, than many fruytis with wickidnesse.</span> <span class="verse"><a name="9">9</a>The herte of a man schal dispose his weie; but it perteyneth to the Lord to dresse hise steppis.</span> <span class="verse"><a name="10">10</a>Dyuynyng is in the lippis of a king; his mouth schal not erre in doom.</span> <span class="verse"><a name="11">11</a>The domes of the Lord ben weiyte and a balaunce; and hise werkis ben alle the stoonys of the world.</span> <span class="verse"><a name="12">12</a>Thei that don wickidli ben abhomynable to the king; for the trone of the rewme is maad stidfast bi riytfulnesse.</span> <span class="verse"><a name="13">13</a>The wille of kyngis is iust lippis; he that spekith riytful thingis, schal be dressid.</span> <span class="verse"><a name="14">14</a>Indignacioun of the kyng is messangeris of deth; and a wijs man schal plese him.</span> <span class="verse"><a name="15">15</a>Lijf is in the gladnesse of the `cheer of the king; and his merci is as a reyn comynge late.</span> <span class="verse"><a name="16">16</a>Welde thou wisdom, for it is betere than gold; and gete thou prudence, for it is precyousere than siluer.</span> <span class="verse"><a name="17">17</a>The path of iust men bowith awei yuelis; the kepere of his soule kepith his weie.</span> <span class="verse"><a name="18">18</a>Pride goith bifore sorewe; and the spirit schal be enhaunsid byfor fallyng.</span> <span class="verse"><a name="19">19</a>It is betere to be maad meke with mylde men, than to departe spuylis with proude men.</span> <span class="verse"><a name="20">20</a>A lerned man in word schal fynde goodis; and he that hopith in the Lord is blessid.</span> <span class="verse"><a name="21">21</a>He that is wijs in herte, schal be clepid prudent; and he that is swete in speche, schal fynde grettere thingis.</span> <span class="verse"><a name="22">22</a>The welle of lijf is the lernyng of him that weldith; the techyng of foolis is foli.</span> <span class="verse"><a name="23">23</a>The herte of a wijs man schal teche his mouth; and schal encreesse grace to hise lippis.</span> <span class="verse"><a name="24">24</a>Wordis wel set togidere is a coomb of hony; helthe of boonys is the swetnesse of soule.</span> <span class="verse"><a name="25">25</a>A weye is that semeth riytful to a man; and the laste thingis therof leden to deth.</span> <span class="verse"><a name="26">26</a>The soule of a man trauelinge trauelith to hym silf; for his mouth compellide hym.</span> <span class="verse"><a name="27">27</a>An vnwijs man diggith yuel; and fier brenneth in hise lippis.</span> <span class="verse"><a name="28">28</a>A weiward man reisith stryues; and a man ful of wordis departith princis.</span> <span class="verse"><a name="29">29</a>A wickid man flaterith his frend; and ledith hym bi a weie not good.</span> <span class="verse"><a name="30">30</a>He that thenkith schrewid thingis with iyen astonyed, bitith hise lippis, and parformeth yuel.</span> <span class="verse"><a name="31">31</a>A coroun of dignyte is eelde, that schal be foundun in the weies of riytfulnesse.</span> <span class="verse"><a name="32">32</a>A pacient man is betere than a stronge man; and he that `is lord of his soule, is betere than an ouercomere of citees.</span> <span class="verse"><a name="33">33</a>Lottis ben sent into the bosum; but tho ben temperid of the Lord.</span> </p></div</div></div></body></html>