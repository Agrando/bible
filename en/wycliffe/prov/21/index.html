<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/prov/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/prov">Proverbs</a> &gt <strong>Chapter 21</strong></div><p><span class="verse"><a name="1">1</a>As departyngis of watris, so the herte of the kyng is in the power of the Lord; whidur euer he wole, he schal bowe it.</span> <span class="verse"><a name="2">2</a>Ech weye of a man semeth riytful to hym silf; but the Lord peisith the hertis.</span> <span class="verse"><a name="3">3</a>To do merci and doom  plesith more the Lord, than sacrifices doen.</span> <span class="verse"><a name="4">4</a>Enhaunsyng of iyen is alargyng of the herte; the lanterne of wickid men is synne.</span> <span class="verse"><a name="5">5</a>The thouytis of a stronge man ben euere in abundaunce; but ech slow man is euere in nedynesse.</span> <span class="verse"><a name="6">6</a>He that gaderith tresours bi the tunge of a leesing, is veyne, and with outen herte; and he schal be hurtlid to the snaris of deth.</span> <span class="verse"><a name="7">7</a>The raueyns of vnpitouse men schulen drawe hem doun; for thei nolden do doom.</span> <span class="verse"><a name="8">8</a>The weiward weie of a man is alien fro God; but the werk of hym that is cleene, is riytful.</span> <span class="verse"><a name="9">9</a>It is betere to sitte in the corner of an hous with oute roof, than with a womman ful of chydyng, and in a comyn hous.</span> <span class="verse"><a name="10">10</a>The soule of an vnpitouse man desirith yuel; he schal not haue merci on his neiybore.</span> <span class="verse"><a name="11">11</a>Whanne a man ful of pestilence is punyschid, a litil man of wit schal be the wisere; and if he sueth a wijs man, he schal take kunnyng.</span> <span class="verse"><a name="12">12</a>A iust man of the hous of a wickid man thenkith, to withdrawe wickid men fro yuel.</span> <span class="verse"><a name="13">13</a>He that stoppith his eere at the cry of a pore man, schal crye also, and schal not be herd.</span> <span class="verse"><a name="14">14</a>A yift hid quenchith chidyngis; and a yift in bosum quenchith the moost indignacioun.</span> <span class="verse"><a name="15">15</a>It is ioye to a iust man to make doom; and it is drede to hem that worchen wickidnesse.</span> <span class="verse"><a name="16">16</a>A man that errith fro the weie of doctryn, schal dwelle in the cumpany of giauntis.</span> <span class="verse"><a name="17">17</a>He that loueth metis, schal be in nedynesse; he that loueth wiyn and fatte thingis, schal not be maad riche.</span> <span class="verse"><a name="18">18</a>An vnpitouse man schal be youun for a iust man; and a wickid man schal be youun for a riytful man.</span> <span class="verse"><a name="19">19</a>It is betere to dwelle in a desert lond, than with a womman ful of chidyng, and wrathful.</span> <span class="verse"><a name="20">20</a>Desirable tresoure and oile is in the dwelling places of a iust man; and an vnprudent man schal distrie it.</span> <span class="verse"><a name="21">21</a>He that sueth riytfulnesse and mercy, schal fynde lijf and glorie.</span> <span class="verse"><a name="22">22</a>A wijs man stiede `in to the citee of stronge men, and distriede the strengthe of trist therof.</span> <span class="verse"><a name="23">23</a>He that kepith his mouth and his tunge, kepith his soule from angwischis.</span> <span class="verse"><a name="24">24</a>A proude man and boosteere is clepid a fool, that worchith pride in ire.</span> <span class="verse"><a name="25">25</a>Desiris sleen a slow man; for hise hondis nolden worche ony thing.</span> <span class="verse"><a name="26">26</a>Al dai he coueitith and desirith; but he that is a iust man, schal yyue, and schal not ceesse.</span> <span class="verse"><a name="27">27</a>The offringis of wickid men, that ben offrid of greet trespas, ben abhomynable.</span> <span class="verse"><a name="28">28</a>A fals witnesse schal perische; a man obedient schal speke victorie.</span> <span class="verse"><a name="29">29</a>A wickid man makith sad his cheer vnschamefastli; but he that is riytful, amendith his weie.</span> <span class="verse"><a name="30">30</a>No wisdom is, no prudence is, no counsel is ayens the Lord.</span> <span class="verse"><a name="31">31</a>An hors is maad redi to the dai of batel; but the Lord schal yyue helthe.</span> </p></div</div></div></body></html>