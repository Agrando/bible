<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/prov/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/prov">Proverbs</a> &gt <strong>Chapter 22</strong></div><p><span class="verse"><a name="1">1</a>Betere is a good name, than many richessis; for good grace is aboue siluer and gold.</span> <span class="verse"><a name="2">2</a>A riche man and a pore man metten hem silf; the Lord is worchere of euer eithir.</span> <span class="verse"><a name="3">3</a>A felle man seeth yuel, and hidith him silf; and an innocent man passid, and he was turmentid bi harm.</span> <span class="verse"><a name="4">4</a>The ende of temperaunce is the drede of the Lord; richessis, and glorye, and lijf.</span> <span class="verse"><a name="5">5</a>Armuris and swerdis ben in the weie of a weiward man; but the kepere of his soule goith awey fer fro tho.</span> <span class="verse"><a name="6">6</a>It is a prouerbe, A yong wexynge man bisidis his weie, and whanne he hath wexe elde, he schal not go awei fro it.</span> <span class="verse"><a name="7">7</a>A riche man comaundith to pore men; and he that takith borewyng, is the seruaunt of the leenere.</span> <span class="verse"><a name="8">8</a>He that sowith wickidnes, schal repe yuels; and the yerde of his yre schal be endid.</span> <span class="verse"><a name="9">9</a>He that is redi to merci, schal be blessid; for of his looues he yaf to a pore man. He that yyueth yiftis, schal gete victorie and onour; forsothe he takith awei the soule of the takeris.</span> <span class="verse"><a name="10">10</a>Caste thou out a scornere, and strijf schal go out with hym; and causis and dispisyngis schulen ceesse.</span> <span class="verse"><a name="11">11</a>He that loueth the clennesse of herte, schal haue the kyng a freend, for the grace of hise lippis.</span> <span class="verse"><a name="12">12</a>The iyen of the Lord kepen kunnyng; and the wordis of a wickid man ben disseyued.</span> <span class="verse"><a name="13">13</a>A slow man schal seie, A lioun is withoutforth; Y schal be slayn in the myddis of the stretis.</span> <span class="verse"><a name="14">14</a>The mouth of an alien womman is a deep diche; he to whom the Lord is wrooth, schal falle in to it.</span> <span class="verse"><a name="15">15</a>Foli is boundun togidere in the herte of a child; and a yerde of chastisyng schal dryue it awey.</span> <span class="verse"><a name="16">16</a>He that falsli chalengith a pore man, to encreesse hise owne richessis, schal yyue to a richere man, and schal be nedi.</span> <span class="verse"><a name="17">17</a>My sone, bowe doun thin eere, and here thou the wordis of wise men; but sette thou the herte to my techyng.</span> <span class="verse"><a name="18">18</a>That schal be fair to thee, whanne thou hast kept it in thin herte, and it schal flowe ayen in thi lippis.</span> <span class="verse"><a name="19">19</a>That thi trist be in the Lord; wherfor and Y haue schewid it to thee to dai.</span> <span class="verse"><a name="20">20</a>Lo! Y haue discryued it in thre maneres, in thouytis and kunnyng,</span> <span class="verse"><a name="21">21</a>that Y schulde schewe to thee the sadnesse and spechis of trewthe; to answere of these thingis to hem, that senten thee.</span> <span class="verse"><a name="22">22</a>Do thou not violence to a pore man, for he is pore; nethir defoule thou a nedi man in the yate.</span> <span class="verse"><a name="23">23</a>For the Lord schal deme his cause, and he schal turmente hem, that turmentiden his soule.</span> <span class="verse"><a name="24">24</a>Nyle thou be freend to a wrathful man, nether go thou with a wood man;</span> <span class="verse"><a name="25">25</a>lest perauenture thou lerne hise weies, and take sclaundir to thi soule.</span> <span class="verse"><a name="26">26</a>Nyle thou be with hem that oblischen her hondis, and that proferen hem silf borewis for dettis; for if he hath not wherof he schal restore,</span> <span class="verse"><a name="27">27</a>what of cause is, that thou take awei hilyng fro thi bed?</span> <span class="verse"><a name="28">28</a>Go thou not ouer the elde markis, whiche thi faders han set.</span> <span class="verse"><a name="29">29</a>Thou hast seyn a man smert in his werk; he schal stonde bifore kyngis, and he schal not be bifor vnnoble men.</span> </p></div</div></div></body></html>