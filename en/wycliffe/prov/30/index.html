<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/prov/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/prov">Proverbs</a> &gt <strong>Chapter 30</strong></div><p><span class="verse"><a name="1">1</a>The wordis of hym that gaderith, of the sone spuynge. The prophesie which a man spak, with whom God was, and which man was coumfortid bi God dwellyng with hym,</span> <span class="verse"><a name="2">2</a>and seide, Y am the moost fool of men; and the wisdom of men is not with me.</span> <span class="verse"><a name="3">3</a>Y lernede not wisdom; and Y knew not the kunnyng of hooli men.</span> <span class="verse"><a name="4">4</a>Who stiede in to heuene, and cam doun? Who helde togidere the spirit in hise hondis? who bonde togidere watris as in a cloth? Who reiside alle the endis of erthe? What is name of hym? and what is the name of his sone, if thou knowist?</span> <span class="verse"><a name="5">5</a>Ech word of God is a scheld set a fiere, to alle that hopen in hym.</span> <span class="verse"><a name="6">6</a>Adde thou not ony thing to the wordis of hym, and thou be repreued, and be foundun a liere.</span> <span class="verse"><a name="7">7</a>I preiede thee twei thingis; denye not thou to me, bifor that Y die.</span> <span class="verse"><a name="8">8</a>Make thou fer fro me vanyte and wordis of leesyng; yyue thou not to me beggery and richessis; yyue thou oneli necessaries to my lijflode;</span> <span class="verse"><a name="9">9</a>lest perauenture Y be fillid, and be drawun to denye, and seie, Who is the Lord? and lest Y compellid bi nedynesse, stele, and forswere the name of my God.</span> <span class="verse"><a name="10">10</a>Accuse thou not a seruaunt to his lord, lest perauenture he curse thee, and thou falle doun.</span> <span class="verse"><a name="11">11</a>A generacioun that cursith his fadir, and that blessith not his modir.</span> <span class="verse"><a name="12">12</a>A generacioun that semeth cleene to it silf, and netheles is not waischun fro hise filthis.</span> <span class="verse"><a name="13">13</a>A generacioun whose iyen ben hiy, and the iye liddis therof ben reisid in to hiy thingis.</span> <span class="verse"><a name="14">14</a>A generacioun that hath swerdis for teeth, and etith with hise wank teeth; that it ete nedi men of erthe, and the porails of men.</span> <span class="verse"><a name="15">15</a>The watir leche hath twei douytris, seiynge, Brynge, bringe. Thre thingis ben vnable to be fillid, and the fourthe, that seith neuere, It suffisith;</span> <span class="verse"><a name="16">16</a>helle, and the mouth of the wombe, and the erthe which is neuere fillid with water; but fier seith neuere, It suffisith.</span> <span class="verse"><a name="17">17</a>Crowis of the stronde picke out thilke iye, that scorneth the fadir, and that dispisith the child beryng of his modir; and the briddis of an egle ete that iye.</span> <span class="verse"><a name="18">18</a>Thre thingis ben hard to me, and outirli Y knowe not the fourthe thing;</span> <span class="verse"><a name="19">19</a>the weye of an egle in heuene, the weie of a serpent on a stoon, the weie of a schip in the myddil of the see, and the weie of a man in yong wexynge age.</span> <span class="verse"><a name="20">20</a>Siche is the weie of a womman auowtresse, which etith, and wipith hir mouth, and seith, Y wrouyte not yuel.</span> <span class="verse"><a name="21">21</a>The erthe is moued bi thre thingis, and the fourthe thing, which it may not susteyne;</span> <span class="verse"><a name="22">22</a>bi a seruaunt, whanne he regneth; bi a fool, whanne he is fillid with mete;</span> <span class="verse"><a name="23">23</a>bi an hateful womman, whanne sche is takun in matrymonye; and bi an handmaide, whanne sche is eir of hir ladi.</span> <span class="verse"><a name="24">24</a>Foure ben the leeste thingis of erthe, and tho ben wisere than wise men;</span> <span class="verse"><a name="25">25</a>amtis, a feble puple, that maken redi mete in heruest to hem silf;</span> <span class="verse"><a name="26">26</a>a hare, a puple vnmyyti, that settith his bed in a stoon;</span> <span class="verse"><a name="27">27</a>a locust hath no kyng, and al goith out bi cumpanyes; an euete enforsith with hondis,</span> <span class="verse"><a name="28">28</a>and dwellith in the housis of kingis.</span> <span class="verse"><a name="29">29</a>Thre thingis ben, that goon wel, and the fourthe thing, that goith richeli.</span> <span class="verse"><a name="30">30</a>A lioun, strongeste of beestis, schal not drede at the meetyng of ony man;</span> <span class="verse"><a name="31">31</a>a cok gird the leendis, and a ram, and noon is that schal ayenstonde him.</span> <span class="verse"><a name="32">32</a>He that apperith a fool, aftir that he is reisid an hiy; for if he hadde vndurstonde, he hadde sett hond on his mouth.</span> <span class="verse"><a name="33">33</a>Forsothe he that thristith strongli teetis, to drawe out mylk, thristith out botere; and he that smytith greetli, drawith out blood; and he that stirith iris, bringith forth discordis.</span> </p></div</div></div></body></html>