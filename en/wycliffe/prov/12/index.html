<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/prov/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/prov">Proverbs</a> &gt <strong>Chapter 12</strong></div><p><span class="verse"><a name="1">1</a>He that loueth chastisyng, loueth kunnyng; but he that hatith blamyngis, is vnwijs.</span> <span class="verse"><a name="2">2</a>He that is good, schal drawe to hym silf grace of the Lord; but he that tristith in hise thouytis, doith wickidli.</span> <span class="verse"><a name="3">3</a>A man schal not be maad strong by wyckidnesse; and the root of iust men schal not be moued.</span> <span class="verse"><a name="4">4</a>A diligent womman is a coroun to hir hosebond; and rot is in the boonys of that womman, that doith thingis worthi of confusioun.</span> <span class="verse"><a name="5">5</a>The thouytis of iust men ben domes; and the counselis of wickid men ben gileful.</span> <span class="verse"><a name="6">6</a>The wordis of wickid men setten tresoun to blood; the mouth of iust men schal delyuere hem.</span> <span class="verse"><a name="7">7</a>Turne thou wickid men, and thei schulen not be; but the housis of iust men schulen dwelle perfitli.</span> <span class="verse"><a name="8">8</a>A man schal be knowun bi his teching; but he that is veyn and hertles, schal be open to dispising.</span> <span class="verse"><a name="9">9</a>Betere is a pore man, and sufficient to him silf, than a gloriouse man, and nedi of breed.</span> <span class="verse"><a name="10">10</a>A iust man knowith the soulis of hise werk beestis; but the entrailis of wickid men ben cruel.</span> <span class="verse"><a name="11">11</a>He that worchith his lond, schal be fillid with looues; but he that sueth idilnesse, is moost fool. He that is swete, lyueth in temperaunces; and in hise monestyngis he forsakith dispisyngis.</span> <span class="verse"><a name="12">12</a>The desir of a wickid man is the memorial of worste thingis; but the roote of iust men schal encreesse.</span> <span class="verse"><a name="13">13</a>For the synnes of lippis `falling doun neiyeth to an yuel man; but a iust man schal scape fro angwisch.</span> <span class="verse"><a name="14">14</a>Of the fruyt of his mouth ech man schal be fillid with goodis; and bi the werkis of hise hondis it schal be yoldun to him.</span> <span class="verse"><a name="15">15</a>The weie of a fool is riytful in hise iyen; but he that is wijs, herith counsels.</span> <span class="verse"><a name="16">16</a>A fool schewith anoon his ire; but he that dissymelith wrongis, is wijs.</span> <span class="verse"><a name="17">17</a>He that spekith that, that he knowith, is a iuge of riytfulnesse; but he that lieth, is a gileful witnesse.</span> <span class="verse"><a name="18">18</a>A man is that bihetith, and he is prickid as with the swerd of conscience; but the tunge of wise men is helthe.</span> <span class="verse"><a name="19">19</a>The lippe of treuthe schal be stidfast with outen ende; but he that is a sudeyn witnesse, makith redi the tunge of leesyng.</span> <span class="verse"><a name="20">20</a>Gile is in the herte of hem that thenken yuels; but ioye sueth hem, that maken counsels of pees.</span> <span class="verse"><a name="21">21</a>What euere bifallith to a iust man, it schal not make hym sori; but wickid men schulen be fillid with yuel.</span> <span class="verse"><a name="22">22</a>False lippis is abhominacioun to the Lord; but thei that don feithfuli, plesen him.</span> <span class="verse"><a name="23">23</a>A fel man hilith kunnyng; and the herte of vnwise men stirith foli.</span> <span class="verse"><a name="24">24</a>The hond of stronge men schal haue lordschip; but the hond that is slow, schal serue to tributis.</span> <span class="verse"><a name="25">25</a>Morenynge in the herte of a iust man schal make hym meke; and he schal be maad glad bi a good word.</span> <span class="verse"><a name="26">26</a>He that dispisith harm for a frend, is a iust man; but the weie of wickid men schal disseyue hem.</span> <span class="verse"><a name="27">27</a>A gileful man schal not fynde wynnyng; and the substaunce of man schal be the prijs of gold.</span> <span class="verse"><a name="28">28</a>Lijf is in the path of riytfulnesse; but the wrong weie leedith to deeth.</span> </p></div</div></div></body></html>