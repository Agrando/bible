<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/prov/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/prov">Proverbs</a> &gt <strong>Chapter 18</strong></div><p><span class="verse"><a name="1">1</a>He that wole go a wei fro a frend, sekith occasiouns; in al tyme he schal be dispisable.</span> <span class="verse"><a name="2">2</a>A fool resseyueth not the wordis of prudence; `no but thou seie tho thingis, that ben turned in his herte.</span> <span class="verse"><a name="3">3</a>A wickid man, whanne he cometh in to depthe of synnes, dispisith; but sclaundre and schenschipe sueth hym.</span> <span class="verse"><a name="4">4</a>Deep watir is the wordis of the mouth of a man; and a stronde fletinge ouer is the welle of wisdom.</span> <span class="verse"><a name="5">5</a>It is not good to take the persoone of a wickid man in doom, that thou bowe awei fro the treuthe of dom.</span> <span class="verse"><a name="6">6</a>The lippis of a fool medlen hem silf with chidyngis; and his mouth excitith stryues.</span> <span class="verse"><a name="7">7</a>The mouth of a fool is defoulyng of hym; and hise lippis ben the fallynge of his soule.</span> <span class="verse"><a name="8">8</a>The wordis of a double tungid man ben as symple; and tho comen `til to the ynnere thingis of the wombe. Drede castith doun a slowe man; forsothe the soulis of men turned in to wymmens condicioun schulen haue hungur.</span> <span class="verse"><a name="9">9</a>He that is neisch, and vnstidfast in his werk, is the brother of a man distriynge hise werkis.</span> <span class="verse"><a name="10">10</a>A strongeste tour is the name of the Lord; a iust man renneth to hym, and schal be enhaunsid.</span> <span class="verse"><a name="11">11</a>The catel of a riche man is the citee of his strengthe; and as a stronge wal cumpassinge hym.</span> <span class="verse"><a name="12">12</a>The herte of man is enhaunsid, bifor that it be brokun; and it is maad meke, bifore that it be glorified.</span> <span class="verse"><a name="13">13</a>He that answerith bifore that he herith, shewith hym silf to be a fool; and worthi of schenschipe.</span> <span class="verse"><a name="14">14</a>The spirit of a man susteyneth his feblenesse; but who may susteyne a spirit liyt to be wrooth?</span> <span class="verse"><a name="15">15</a>The herte of a prudent man schal holde stidfastli kunnyng; and the eere of wise men sekith techyng.</span> <span class="verse"><a name="16">16</a>The yift of a man alargith his weie; and makith space to hym bifore princes.</span> <span class="verse"><a name="17">17</a>A iust man is the first accusere of hym silf; his frend cometh, and schal serche hym.</span> <span class="verse"><a name="18">18</a>Lot ceessith ayenseiyngis; and demeth also among miyti men.</span> <span class="verse"><a name="19">19</a>A brother that is helpid of a brothir, is as a stidfast citee; and domes ben as the barris of citees.</span> <span class="verse"><a name="20">20</a>A mannus wombe schal be fillid of the fruit of his mouth; and the seedis of hise lippis schulen fille hym.</span> <span class="verse"><a name="21">21</a>Deth and lijf ben in the werkis of tunge; thei that louen it, schulen ete the fruytis therof.</span> <span class="verse"><a name="22">22</a>He that fyndith a good womman, fyndith a good thing; and of the Lord he schal drawe vp myrthe. He that puttith a wey a good womman, puttith awei a good thing; but he that holdith auowtresse, is a fool and vnwijs.</span> <span class="verse"><a name="23">23</a>A pore man schal speke with bisechingis; and a riche man schal speke sterneli.</span> <span class="verse"><a name="24">24</a>A man freendli to felouschipe schal more be a frend, than a brothir.</span> </p></div</div></div></body></html>