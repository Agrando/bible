<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/prov/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/prov">Proverbs</a> &gt <strong>Chapter 20</strong></div><p><span class="verse"><a name="1">1</a>Wiyn is a letcherouse thing  and drunkenesse is ful of noise; who euere delitith in these, schal not be wijs.</span> <span class="verse"><a name="2">2</a>As the roryng of a lioun, so and the drede of the kyng; he that territh hym to ire, synneth ayens his owne lijf.</span> <span class="verse"><a name="3">3</a>It is onour to a man that departith hym silf fro stryuyngis; but fonned men ben medlid with dispisyngis.</span> <span class="verse"><a name="4">4</a>A slow man nolde ere for coold; therfor he schal begge in somer, and me schal not yyue to hym.</span> <span class="verse"><a name="5">5</a>As deep watir, so counsel is in the herte of a man; but a wijs man schal drawe it out.</span> <span class="verse"><a name="6">6</a>Many men ben clepid merciful; but who schal fynde a feithful man?</span> <span class="verse"><a name="7">7</a>Forsothe a iust man that goith in his simplenesse, schal leeue blessid sones aftir hym.</span> <span class="verse"><a name="8">8</a>A king that sittith in the seete of doom, distrieth al yuel bi his lokyng.</span> <span class="verse"><a name="9">9</a>Who may seie, Myn herte is clene; Y am clene of synne?</span> <span class="verse"><a name="10">10</a>A weiyte and a weiyte, a mesure and a mesure, euer eithir is abhomynable at God.</span> <span class="verse"><a name="11">11</a>A child is vndurstondun bi hise studies, yf his werkis ben riytful and cleene.</span> <span class="verse"><a name="12">12</a>An eere heringe, and an iye seynge, God made euere eithir.</span> <span class="verse"><a name="13">13</a>Nyle thou loue sleep, lest nedynesse oppresse thee; opene thin iyen, and be thou fillid with looues.</span> <span class="verse"><a name="14">14</a>Ech biere seith, It is yuel, it is yuel; and whanne he hath go awey, thanne he schal haue glorie.</span> <span class="verse"><a name="15">15</a>Gold, and the multitude of iemmes, and a preciouse vessel, ben the lippis of kunnyng.</span> <span class="verse"><a name="16">16</a>Take thou awei the cloth of hym, that was borewe of an othere man; and for straungeris take thou awei a wed fro hym.</span> <span class="verse"><a name="17">17</a>The breed of a leesing is sweet to a man; and aftirward his mouth schal be fillid with rikenyng.</span> <span class="verse"><a name="18">18</a>Thouytis ben maad strong bi counselis; and bateils schulen be tretid bi gouernals.</span> <span class="verse"><a name="19">19</a>Be thou not medlid with him that schewith pryuetees, and goith gylefulli, and alargith hise lippis.</span> <span class="verse"><a name="20">20</a>The liyt of hym that cursith his fadir and modir, schal be quenchid in the myddis of derknessis.</span> <span class="verse"><a name="21">21</a>Eritage to which me haastith in the bigynnyng, schal wante blessing in the laste tyme.</span> <span class="verse"><a name="22">22</a>Seie thou not, Y schal yelde yuel for yuel; abide thou the Lord, and he schal delyuere thee.</span> <span class="verse"><a name="23">23</a>Abhomynacioun at God is weiyte and weiyte; a gileful balaunce is not good.</span> <span class="verse"><a name="24">24</a>The steppis of man ben dressid of the Lord; who forsothe of men mai vndurstonde his weie?</span> <span class="verse"><a name="25">25</a>Falling of man is to make auow to seyntis, and aftirward to withdrawe the vowis.</span> <span class="verse"><a name="26">26</a>A wijs kyng scaterith wickid men; and bowith a bouwe of victorie ouer hem.</span> <span class="verse"><a name="27">27</a>The lanterne of the Lord is the spirit of man, that sekith out alle the priuetees of the wombe.</span> <span class="verse"><a name="28">28</a>Merci and treuthe kepen a kyng; and his trone is maad strong bi mekenesse.</span> <span class="verse"><a name="29">29</a>The ful out ioiyng of yonge men is the strengthe of hem; and the dignyte of elde men is hoornesse.</span> <span class="verse"><a name="30">30</a>The wannesse of wounde schal wipe aweie yuels, and woundis in the priuyere thingis of the wombe.</span> </p></div</div></div></body></html>