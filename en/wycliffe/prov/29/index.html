<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/prov/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/prov">Proverbs</a> &gt <strong>Chapter 29</strong></div><p><span class="verse"><a name="1">1</a>Sodeyn perischyng schal come on that man, that with hard nol dispisith a blamere; and helth schal not sue hym.</span> <span class="verse"><a name="2">2</a>The comynalte schal be glad in the multipliyng of iust men; whanne wickid men han take prinshod, the puple schal weyle.</span> <span class="verse"><a name="3">3</a>A man that loueth wisdom, makith glad his fadir; but he that nurschith `an hoore, schal leese catel.</span> <span class="verse"><a name="4">4</a>A iust king reisith the lond; an auerouse man schal distrie it.</span> <span class="verse"><a name="5">5</a>A man that spekith bi flaterynge and feyned wordis to his frend; spredith abrood a net to hise steppis.</span> <span class="verse"><a name="6">6</a>A snare schal wlappe a wickid man doynge synne; and a iust man schal preise, and schal make ioye.</span> <span class="verse"><a name="7">7</a>A iust man knowith the cause of pore men; an vnpitouse man knowith not kunnyng.</span> <span class="verse"><a name="8">8</a>Men ful of pestilence distryen a citee; but wise men turnen awei woodnesse.</span> <span class="verse"><a name="9">9</a>If a wijs man stryueth with a fool; whether he be wrooth, `ether he leiyith, he schal not fynde reste.</span> <span class="verse"><a name="10">10</a>Menquelleris haten a simple man; but iust men seken his soule.</span> <span class="verse"><a name="11">11</a>A fool bringith forth al his spirit; a wise man dilaieth, and reserueth in to tyme comynge afterward.</span> <span class="verse"><a name="12">12</a>A prince that herith wilfuli the wordis of a leesyng; schal haue alle mynystris vnfeithful.</span> <span class="verse"><a name="13">13</a>A pore man and a leenere metten hem silf; the Lord is liytnere of euer ethir.</span> <span class="verse"><a name="14">14</a>If a kyng demeth pore men in treuthe; his trone schal be maad stidfast with outen ende.</span> <span class="verse"><a name="15">15</a>A yerde and chastisyng schal yyue wisdom; but a child, which is left to his wille, schendith his modir.</span> <span class="verse"><a name="16">16</a>Grete trespassis schulen be multiplied in the multipliyng of wickid men; and iust men schulen se the fallyngis of hem.</span> <span class="verse"><a name="17">17</a>Teche thi sone, and he schal coumforte thee; and he schal yyue delicis to thi soule.</span> <span class="verse"><a name="18">18</a>Whanne prophesie faylith, the puple schal be distried; but he that kepith the lawe, is blessid.</span> <span class="verse"><a name="19">19</a>A seruaunt mai not be tauyt bi wordis; for he vndirstondith that that thou seist, and dispisith for to answere.</span> <span class="verse"><a name="20">20</a>Thou hast seyn a man swift to speke; foli schal be hopid more than his amendyng.</span> <span class="verse"><a name="21">21</a>He that nurschith his seruaunt delicatli fro childhod; schal fynde hym rebel aftirward.</span> <span class="verse"><a name="22">22</a>A wrathful man territh chidingis; and he that is liyt to haue indignacioun, schal be more enclynaunt to synnes.</span> <span class="verse"><a name="23">23</a>Lownesse sueth a proude man; and glorie schal vp take a meke man of spirit.</span> <span class="verse"><a name="24">24</a>He that takith part with a theef, hatith his soule; he herith a man chargynge greetli, and schewith not.</span> <span class="verse"><a name="25">25</a>He that dredith a man, schal falle soon; he that hopith in the Lord, shal be reisid.</span> <span class="verse"><a name="26">26</a>Many men seken the face of the prince; and the doom of alle men schal go forth of the Lord.</span> <span class="verse"><a name="27">27</a>Iust men han abhomynacioun of a wickid man; and wickid men han abhomynacioun of hem, that ben in a riytful weye. A sone kepynge a word, schal be out of perdicioun.</span> </p></div</div></div></body></html>