<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/prov/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/prov">Proverbs</a> &gt <strong>Chapter 13</strong></div><p><span class="verse"><a name="1">1</a>A wijs sone is the teching of the fadir; but he that is a scornere, herith not, whanne he is repreuyd.</span> <span class="verse"><a name="2">2</a>A man schal be fillid with goodis of the fruit of his mouth; but the soule of vnpitouse men is wickid.</span> <span class="verse"><a name="3">3</a>He that kepith his mouth, kepith his soule; but he that is vnwar to speke, schal feel yuels.</span> <span class="verse"><a name="4">4</a>A slow man wole, and wole not; but the soule of hem that worchen schal be maad fat.</span> <span class="verse"><a name="5">5</a>A iust man schal wlate a fals word; but a wickid man schendith, and schal be schent.</span> <span class="verse"><a name="6">6</a>Riytfulnesse kepith the weie of an innocent man; but wickidnesse disseyueth a synnere.</span> <span class="verse"><a name="7">7</a>A man is as riche, whanne he hath no thing; and a man is as pore, whanne he is in many richessis.</span> <span class="verse"><a name="8">8</a>Redempcioun of the soule of man is hise richessis; but he that is pore, suffrith not blamyng.</span> <span class="verse"><a name="9">9</a>The liyt of iust men makith glad; but the lanterne of wickid men schal be quenchid.</span> <span class="verse"><a name="10">10</a>Stryues ben euere a mong proude men; but thei that don alle thingis with counsel, ben gouerned bi wisdom.</span> <span class="verse"><a name="11">11</a>Hastid catel schal be maad lesse; but that that is gaderid litil and litil with hond, schal be multiplied.</span> <span class="verse"><a name="12">12</a>Hope which is dilaied, turmentith the soule; a tre of lijf is desir comyng.</span> <span class="verse"><a name="13">13</a>He that bacbitith ony thing, byndith hym silf in to tyme to comynge; but he that dredith the comaundement, schal lyue in pees.</span> <span class="verse"><a name="14">14</a>The lawe of a wise man is a welle of lijf; that he bowe awei fro the falling of deth.</span> <span class="verse"><a name="15">15</a>Good teching schal yyue grace; a swolowe is in the weie of dispiseris.</span> <span class="verse"><a name="16">16</a>A fel man doith alle thingis with counsel; but he that is a fool, schal opene foli.</span> <span class="verse"><a name="17">17</a>The messanger of a wickid man schal falle in to yuel; a feithful messanger is helthe.</span> <span class="verse"><a name="18">18</a>Nedynesse and schenschip is to him that forsakith techyng; but he that assentith to a blamere, schal be glorified.</span> <span class="verse"><a name="19">19</a>Desir, if it is fillid, delitith the soule; foolis wlaten hem that fleen yuels.</span> <span class="verse"><a name="20">20</a>He that goith with wijs men, schal be wijs; the freend of foolis schal be maad lijk hem.</span> <span class="verse"><a name="21">21</a>Yuel pursueth synneris; and goodis schulen be yoldun to iust men.</span> <span class="verse"><a name="22">22</a>A good man schal leeue aftir him eiris, sones, and the sones of sones; and the catel of a synnere is kept to a iust man.</span> <span class="verse"><a name="23">23</a>Many meetis ben in the new tilid feeldis of fadris; and ben gaderid to othere men with out doom.</span> <span class="verse"><a name="24">24</a>He that sparith the yerde, hatith his sone; but he that loueth him, techith bisili.</span> <span class="verse"><a name="25">25</a>A iust man etith, and fillith his soule; but the wombe of wickid men is vnable to be fillid.</span> </p></div</div></div></body></html>