<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/prov/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/prov">Proverbs</a> &gt <strong>Chapter 26</strong></div><p><span class="verse"><a name="1">1</a>As snow in somer, and reyn in heruest; so glorie is vnsemeli to a fool.</span> <span class="verse"><a name="2">2</a>For whi as a brid fliynge ouer to hiy thingis, and a sparowe goynge in to vncerteyn; so cursing brouyt forth with out resonable cause schal come aboue in to sum man.</span> <span class="verse"><a name="3">3</a>Beting to an hors, and a bernacle to an asse; and a yerde in the bak of vnprudent men.</span> <span class="verse"><a name="4">4</a>Answere thou not to a fool bi his foli, lest thou be maad lijk hym.</span> <span class="verse"><a name="5">5</a>Answere thou a fool bi his fooli, lest he seme to him silf to be wijs.</span> <span class="verse"><a name="6">6</a>An haltinge man in feet, and drinkinge wickidnesse, he that sendith wordis by a fonned messanger.</span> <span class="verse"><a name="7">7</a>As an haltinge man hath faire leggis in veyn; so a parable is vnsemeli in the mouth of foolis.</span> <span class="verse"><a name="8">8</a>As he that casteth a stoon in to an heep of mercurie; so he that yyueth onour to an vnwijs man.</span> <span class="verse"><a name="9">9</a>As if a thorn growith in the hond of a drunkun man; so a parable in the mouth of foolis.</span> <span class="verse"><a name="10">10</a>Doom determyneth causis; and he that settith silence to a fool, swagith iris.</span> <span class="verse"><a name="11">11</a>As a dogge that turneth ayen to his spuyng; so is an vnprudent man, that rehersith his fooli.</span> <span class="verse"><a name="12">12</a>Thou hast seyn a man seme wijs to hym silf; an vnkunnyng man schal haue hope more than he.</span> <span class="verse"><a name="13">13</a>A slow man seith, A lioun is in the weie, a liounnesse is in the foot pathis.</span> <span class="verse"><a name="14">14</a>As a dore is turned in his hengis; so a slow man in his bed.</span> <span class="verse"><a name="15">15</a>A slow man hidith hise hondis vndur his armpit; and he trauelith, if he turneth tho to his mouth.</span> <span class="verse"><a name="16">16</a>A slow man semeth wysere to hym silf, than seuene men spekynge sentensis.</span> <span class="verse"><a name="17">17</a>As he that takith a dogge bi the eeris; so he that passith, and is vnpacient, and is meddlid with the chiding of anothir man.</span> <span class="verse"><a name="18">18</a>As he is gilti, that sendith speris and arowis in to deth;</span> <span class="verse"><a name="19">19</a>so a man that anoieth gilefuli his frend, and whanne he is takun, he schal seie, Y dide pleiynge.</span> <span class="verse"><a name="20">20</a>Whanne trees failen, the fier schal be quenchid; and whanne a priuy bacbitere is withdrawun, stryues resten.</span> <span class="verse"><a name="21">21</a>As deed coolis at quic coolis, and trees at the fier; so a wrathful man reisith chidyngis.</span> <span class="verse"><a name="22">22</a>The wordis of a pryuei bacbitere ben as symple; and tho comen til to the ynneste thingis of the herte.</span> <span class="verse"><a name="23">23</a>As if thou wolt ourne a vessel of erthe with foul siluer; so ben bolnynge lippis felouschipid with `the werste herte.</span> <span class="verse"><a name="24">24</a>An enemy is vndirstondun bi hise lippis, whanne he tretith giles in the herte.</span> <span class="verse"><a name="25">25</a>Whanne he `makith low his vois, bileue thou not to hym; for seuene wickidnessis ben in his herte.</span> <span class="verse"><a name="26">26</a>The malice of hym that hilith hatrede gilefuli, schal be schewid in a counsel.</span> <span class="verse"><a name="27">27</a>He that delueth a diche, schal falle in to it; and if a man walewith a stoon, it schal turne ayen to hym.</span> <span class="verse"><a name="28">28</a>A fals tunge loueth not treuth; and a slidir mouth worchith fallyngis.</span> </p></div</div></div></body></html>