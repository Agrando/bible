<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/prov/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/prov">Proverbs</a> &gt <strong>Chapter 10</strong></div><p><span class="verse"><a name="1">1</a>The parablis of Salomon. A wijs sone makith glad the fadir; but a fonned sone is the sorewe of his modir.</span> <span class="verse"><a name="2">2</a>Tresouris of wickidnesse schulen not profite; but riytfulnesse schal delyuere fro deth.</span> <span class="verse"><a name="3">3</a>The Lord schal not turmente the soule of a iust man with hungur; and he schal distrie the tresouns of vnpitouse men.</span> <span class="verse"><a name="4">4</a>A slow hond hath wrouyt nedynesse; but the hond of stronge men makith redi richessis. Forsothe he that enforsith to gete `ony thing bi leesyngis, fedith the wyndis; sotheli the same man sueth briddis fleynge.</span> <span class="verse"><a name="5">5</a>He that gaderith togidere in heruest, is a wijs sone; but he that slepith in sommer, is a sone of confusioun.</span> <span class="verse"><a name="6">6</a>The blessing of God is ouer the heed of a iust man; but wickidnesse hilith the mouth of wickid men.</span> <span class="verse"><a name="7">7</a>The mynde of a iust man schal be with preisingis; and the name of wickid men schal wexe rotun.</span> <span class="verse"><a name="8">8</a>A wijs man schal resseyue comaundementis with herte; a fool is betun with lippis.</span> <span class="verse"><a name="9">9</a>He that goith simpli, goith tristili; but he that makith schrewid hise weies, schal be opyn.</span> <span class="verse"><a name="10">10</a>He that bekeneth with the iye, schal yyue sorewe; a fool schal be betun with lippis.</span> <span class="verse"><a name="11">11</a>The veyne of lijf is the mouth of a iust man; but the mouth of wickid men hilith wickidnesse.</span> <span class="verse"><a name="12">12</a>Hatrede reisith chidingis; and charite hilith alle synnes.</span> <span class="verse"><a name="13">13</a>Wisdom is foundun in the lippis of a wise man; and a yerd in the bak of him that is nedi of herte.</span> <span class="verse"><a name="14">14</a>Wise men hiden kunnyng; but the mouth of a fool is nexte to confusioun.</span> <span class="verse"><a name="15">15</a>The catel of a riche man is the citee of his strengthe; the drede of pore men is the nedynesse of hem.</span> <span class="verse"><a name="16">16</a>The werk of a iust man is to lijf; but the fruyt of a wickid man is to synne.</span> <span class="verse"><a name="17">17</a>The weie of lijf is to him that kepith chastising; but he that forsakith blamyngis, errith.</span> <span class="verse"><a name="18">18</a>False lippis hiden hatrede; he that bringith forth dispisinge is vnwijs.</span> <span class="verse"><a name="19">19</a>Synne schal not faile in myche spekyng; but he that mesurith hise lippis, is moost prudent.</span> <span class="verse"><a name="20">20</a>Chosun siluer is the tunge of a iust man; the herte of wickid men is for nouyt.</span> <span class="verse"><a name="21">21</a>The lippis of a iust man techen ful manye men; but thei that ben vnlerned, schulen die in nedinesse of herte.</span> <span class="verse"><a name="22">22</a>The blessing of the Lord makith riche men; and turment schal not be felowschipid to hem.</span> <span class="verse"><a name="23">23</a>A fool worchith wickidnesse as bi leiyyng; but `wisdom is prudence to a man.</span> <span class="verse"><a name="24">24</a>That that a wickid man dredith, schal come on hym; the desire of iust men schalbe youun to hem.</span> <span class="verse"><a name="25">25</a>As a tempeste passynge, a wickid man schal not be; but a iust man schal be as an euerlastynge foundement.</span> <span class="verse"><a name="26">26</a>As vynegre noieth the teeth, and smoke noieth the iyen; so a slow man noieth hem that senten hym in the weie.</span> <span class="verse"><a name="27">27</a>The drede of the Lord encreesith daies; and the yeeris of wickid men schulen be maad schort.</span> <span class="verse"><a name="28">28</a>Abiding of iust men is gladnesse; but the hope of wickid men schal perische.</span> <span class="verse"><a name="29">29</a>The strengthe of a symple man is the weie of the Lord; and drede to hem that worchen yuel.</span> <span class="verse"><a name="30">30</a>A iust man schal not be moued with outen ende; but wickid men schulen not dwelle on the erthe.</span> <span class="verse"><a name="31">31</a>The mouth of a iust man schal bringe forth wisdom; the tunge of schrewis schal perische.</span> <span class="verse"><a name="32">32</a>The lippis of a iust man biholden pleasaunt thingis; and the mouth of wickid men byholdith weiward thingis.</span> </p></div</div></div></body></html>