<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/prov/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/prov">Proverbs</a> &gt <strong>Chapter 6</strong></div><p><span class="verse"><a name="1">1</a>Mi sone, if thou hast bihiyt for thi freend; thou hast fastned thin hoond at a straunger.</span> <span class="verse"><a name="2">2</a>Thou art boundun bi the wordis of thi mouth; and thou art takun with thin owne wordis.</span> <span class="verse"><a name="3">3</a>Therfor, my sone, do thou that that Y seie, and delyuere thi silf; for thou hast fallun in to the hond of thi neiybore. Renne thou aboute, haste thou, reise thi freend;</span> <span class="verse"><a name="4">4</a>yyue thou not sleep to thin iyen, nether thin iyeliddis nappe.</span> <span class="verse"><a name="5">5</a>Be thou rauyschid as a doo fro the hond; and as a bridde fro aspiyngis of the foulere.</span> <span class="verse"><a name="6">6</a>O! thou slowe man, go to the `amte, ether pissemyre; and biholde thou hise weies, and lerne thou wisdom.</span> <span class="verse"><a name="7">7</a>Which whanne he hath no duyk, nethir comaundour, nether prince;</span> <span class="verse"><a name="8">8</a>makith redi in somer mete to hym silf, and gaderith togidere in heruest that, that he schal ete.</span> <span class="verse"><a name="9">9</a>Hou long schalt thou, slow man, slepe? whanne schalt thou rise fro thi sleep?</span> <span class="verse"><a name="10">10</a>A litil thou schalt slepe, a litil thou schalt nappe; a litil thou schalt ioyne togidere thin hondis, that thou slepe.</span> <span class="verse"><a name="11">11</a>And nedynesse, as a weigoere, schal come to thee; and pouert, as an armed man. Forsothe if thou art not slow, thi ripe corn schal come as a welle; and nedynesse schal fle fer fro thee.</span> <span class="verse"><a name="12">12</a>A man apostata, a man vnprofitable, he goith with a weiward mouth;</span> <span class="verse"><a name="13">13</a>he bekeneth with iyen, he trampith with the foot, he spekith with the fyngur,</span> <span class="verse"><a name="14">14</a>bi schrewid herte he ymagyneth yuel, and in al tyme he sowith dissenciouns.</span> <span class="verse"><a name="15">15</a>His perdicioun schal come to hym anoon, and he schal be brokun sodeynli; and he schal no more haue medecyn.</span> <span class="verse"><a name="16">16</a>Sixe thingis ben, whyche the Lord hatith; and hise soule cursith the seuenthe thing.</span> <span class="verse"><a name="17">17</a>Hiye iyen, a tunge liere, hondis schedinge out innocent blood,</span> <span class="verse"><a name="18">18</a>an herte ymagynynge worste thouytis, feet swifte to renne in to yuel,</span> <span class="verse"><a name="19">19</a>a man bringynge forth lesingis, a fals witnesse; and him that sowith discordis among britheren.</span> <span class="verse"><a name="20">20</a>Mi sone, kepe the comaundementis of thi fadir; and forsake not the lawe of thi modir.</span> <span class="verse"><a name="21">21</a>Bynde thou tho continueli in thin herte; and cumpasse `to thi throte.</span> <span class="verse"><a name="22">22</a>Whanne thou goist, go tho with thee; whanne thou slepist, kepe tho thee; and thou wakynge speke with tho.</span> <span class="verse"><a name="23">23</a>For the comaundement of God is a lanterne, and the lawe is liyt, and the blamyng of techyng is the weie of lijf;</span> <span class="verse"><a name="24">24</a>`that the comaundementis kepe thee fro an yuel womman, and fro a flaterynge tunge of a straunge womman.</span> <span class="verse"><a name="25">25</a>Thin herte coueite not the fairnesse of hir; nether be thou takun bi the signes of hir.</span> <span class="verse"><a name="26">26</a>For the prijs of an hoore is vnnethe of o loof; but a womman takith the preciouse soule of a man.</span> <span class="verse"><a name="27">27</a>Whether a man mai hide fier in his bosum, that hise clothis brenne not;</span> <span class="verse"><a name="28">28</a>ethir go on colis, and hise feet be not brent?</span> <span class="verse"><a name="29">29</a>So he that entrith to the wijf of his neiybore; schal not be cleene, whanne he hath touchid hir.</span> <span class="verse"><a name="30">30</a>It is not greet synne, whanne a man stelith; for he stelith to fille an hungri soule.</span> <span class="verse"><a name="31">31</a>And he takun schal yelde the seuenthe fold; and he schal yyue al the catel of his hous, and schal delyuere hym silf.</span> <span class="verse"><a name="32">32</a>But he that is avouter; schal leese his soule, for the pouert of herte.</span> <span class="verse"><a name="33">33</a>He gaderith filthe, and sclaundrith to hym silf; and his schenschip schal not be don awei.</span> <span class="verse"><a name="34">34</a>For the feruent loue and strong veniaunce of the man schal not spare in the dai of veniaunce,</span> <span class="verse"><a name="35">35</a>nether schal assente to the preieris of ony; nether schal take ful many yiftis for raunsum.</span> </p></div</div></div></body></html>