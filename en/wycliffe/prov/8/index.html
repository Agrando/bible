<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/prov/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/prov">Proverbs</a> &gt <strong>Chapter 8</strong></div><p><span class="verse"><a name="1">1</a>Whether wisdom crieth not ofte; and prudence yyueth his vois?</span> <span class="verse"><a name="2">2</a>In souereyneste and hiy coppis, aboue the weie, in the myddis of pathis,</span> <span class="verse"><a name="3">3</a>and it stondith bisidis the yate of the citee, in thilke closyngis, and spekith, and seith, A!</span> <span class="verse"><a name="4">4</a>ye men, Y crie ofte to you; and my vois is to the sones of men.</span> <span class="verse"><a name="5">5</a>Litle children, vndirstonde ye wisdom; and ye vnwise men, `perseyue wisdom.</span> <span class="verse"><a name="6">6</a>Here ye, for Y schal speke of grete thingis; and my lippis schulen be openyd, to preche riytful thingis.</span> <span class="verse"><a name="7">7</a>My throte schal bithenke treuthe; and my lippis schulen curse a wickid man.</span> <span class="verse"><a name="8">8</a>My wordis ben iust; no schrewid thing, nether weiward is in tho.</span> <span class="verse"><a name="9">9</a>`My wordis ben riytful to hem that vndurstonden; and ben euene to hem that fynden kunnyng.</span> <span class="verse"><a name="10">10</a>Take ye my chastisyng, and not money; chese ye teching more than tresour.</span> <span class="verse"><a name="11">11</a>For wisdom is betere than alle richessis moost preciouse; and al desirable thing mai not be comparisound therto.</span> <span class="verse"><a name="12">12</a>Y, wisdom, dwelle in counsel; and Y am among lernyd thouytis.</span> <span class="verse"><a name="13">13</a>The drede of the Lord hatith yuel; Y curse boost, and pride, and a schrewid weie, and a double tungid mouth.</span> <span class="verse"><a name="14">14</a>Counseil is myn, and equyte `is myn; prudence is myn, and strengthe `is myn.</span> <span class="verse"><a name="15">15</a>Kyngis regnen bi me; and the makeris of lawis demen iust thingis bi me.</span> <span class="verse"><a name="16">16</a>Princis comaunden bi me; and myyti men demen riytfulnesse bi me.</span> <span class="verse"><a name="17">17</a>I loue hem that louen me; and thei that waken eerli to me, schulen fynde me.</span> <span class="verse"><a name="18">18</a>With me ben rychessis, and glorie; souereyn richessis, and riytfulnesse.</span> <span class="verse"><a name="19">19</a>My fruyt is betere than gold, and precyouse stoon; and my seedis ben betere than chosun siluer.</span> <span class="verse"><a name="20">20</a>Y go in the weies of riytfulnesse, in the myddis of pathis of doom;</span> <span class="verse"><a name="21">21</a>that Y make riche hem that louen me, and that Y fille her tresouris.</span> <span class="verse"><a name="22">22</a>The Lord weldide me in the bigynnyng of hise weies; bifore that he made ony thing, at the bigynnyng.</span> <span class="verse"><a name="23">23</a>Fro with out bigynnyng Y was ordeined; and fro elde tymes, bifor that the erthe was maad.</span> <span class="verse"><a name="24">24</a>Depthis of watris weren not yit; and Y was conseyued thanne. The wellis of watris hadden not brokun out yit,</span> <span class="verse"><a name="25">25</a>and hillis stoden not togidere yit bi sad heuynesse; bifor litil hillis Y was born.</span> <span class="verse"><a name="26">26</a>Yit he hadde not maad erthe; and floodis, and the herris of the world.</span> <span class="verse"><a name="27">27</a>Whanne he made redi heuenes, Y was present; whanne he cumpasside the depthis of watris bi certeyn lawe and cumpas.</span> <span class="verse"><a name="28">28</a>Whanne he made stidfast the eir aboue; and weiede the wellis of watris.</span> <span class="verse"><a name="29">29</a>Whanne he cumpasside to the see his marke; and settide lawe to watris, that tho schulden not passe her coostis. Whanne he peiside the foundementis of erthe;</span> <span class="verse"><a name="30">30</a>Y was making alle thingis with him. And Y delitide bi alle daies, and pleiede bifore hym in al tyme,</span> <span class="verse"><a name="31">31</a>and Y pleiede in the world; and my delices ben to be with the sones of men.</span> <span class="verse"><a name="32">32</a>Now therfor, sones, here ye me; blessid ben thei that kepen my weies.</span> <span class="verse"><a name="33">33</a>Here ye teching, and be ye wise men; and nile ye caste it awei.</span> <span class="verse"><a name="34">34</a>Blessid is the man that herith me, and that wakith at my yatis al dai; and kepith at the postis of my dore.</span> <span class="verse"><a name="35">35</a>He that fyndith me, schal fynde lijf; and schal drawe helthe of the Lord.</span> <span class="verse"><a name="36">36</a>But he that synneth ayens me, schal hurte his soule; alle that haten me, louen deeth.</span> </p></div</div></div></body></html>