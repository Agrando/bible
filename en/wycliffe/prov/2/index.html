<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/prov/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/prov">Proverbs</a> &gt <strong>Chapter 2</strong></div><p><span class="verse"><a name="1">1</a>Mi sone, if thou resseyuest my wordis, `and hidist myn heestis anentis thee;</span> <span class="verse"><a name="2">2</a>that thin eere here wisdom, bowe thin herte to knowe prudence.</span> <span class="verse"><a name="3">3</a>For if thou inwardli clepist wisdom, and bowist thin herte to prudence;</span> <span class="verse"><a name="4">4</a>if thou sekist it as money, and diggist it out as tresours;</span> <span class="verse"><a name="5">5</a>thanne thou schalt vndirstonde the drede of the Lord, and schalt fynde the kunnyng of God.</span> <span class="verse"><a name="6">6</a>For the Lord yyueth wisdom; and prudence and kunnyng is of his mouth.</span> <span class="verse"><a name="7">7</a>He schal kepe the heelthe of riytful men, and he schal defende hem that goen sympli.</span> <span class="verse"><a name="8">8</a>And he schal kepe the pathis of riytfulnesse, and he schal kepe the weies of hooli men.</span> <span class="verse"><a name="9">9</a>Thanne thou schalt vndirstonde riytfulnesse, and dom, and equytee, and ech good path.</span> <span class="verse"><a name="10">10</a>If wysdom entrith in to thin herte, and kunnyng plesith thi soule,</span> <span class="verse"><a name="11">11</a>good councel schal kepe thee, and prudence schal kepe thee; that thou be delyuered fro an yuel weie,</span> <span class="verse"><a name="12">12</a>and fro a man that spekith weiward thingis.</span> <span class="verse"><a name="13">13</a>Whiche forsaken a riytful weie, and goen bi derk weies;</span> <span class="verse"><a name="14">14</a>whiche ben glad, whanne thei han do yuel, and maken ful out ioye in worste thingis;</span> <span class="verse"><a name="15">15</a>whose weies ben weywerd, and her goyingis ben of yuel fame.</span> <span class="verse"><a name="16">16</a>That thou be delyuered fro an alien womman, and fro a straunge womman, that makith soft hir wordis;</span> <span class="verse"><a name="17">17</a>and forsakith the duyk of hir tyme of mariage,</span> <span class="verse"><a name="18">18</a>and hath foryete the couenaunt of hir God. For the hous of hir is bowid to deeth, and hir pathis to helle.</span> <span class="verse"><a name="19">19</a>Alle that entren to hir, schulen not turne ayen, nether schulen catche the pathis of lijf.</span> <span class="verse"><a name="20">20</a>That thou go in a good weie, and kepe the pathis of iust men.</span> <span class="verse"><a name="21">21</a>Forsothe thei that ben riytful, schulen dwelle in the lond; and symple men schulen perfitli dwelle ther ynne.</span> <span class="verse"><a name="22">22</a>But vnfeithful men schulen be lost fro the loond; and thei that doen wickidli, schulen be takun awey fro it.</span> </p></div</div></div></body></html>