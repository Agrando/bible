<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/gal/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/gal">Galatians</a> &gt <strong>Chapter 4</strong></div><p><span class="verse"><a name="1">1</a>But Y seie, as long tyme as the eir is a litil child, he dyuersith no thing fro a seruaunt, whanne he is lord of alle thingis;</span> <span class="verse"><a name="2">2</a>but he is vndur keperis and tutoris, in to the tyme determyned of the fadir.</span> <span class="verse"><a name="3">3</a>So we, whanne we weren litle children, we serueden vndur the elementis of the world.</span> <span class="verse"><a name="4">4</a>But aftir that the fulfilling of tyme cam, God sente his sone,</span> <span class="verse"><a name="5">5</a>maad of a womman, maad vndur the lawe, that he schulde ayenbie hem that weren vndur the lawe, that we schulden vnderfonge the adopcioun of sones.</span> <span class="verse"><a name="6">6</a>And for ye ben Goddis sones, God sente his spirit in to youre hertis, criynge, Abba, fadir.</span> <span class="verse"><a name="7">7</a>And so ther is not now a seruaunt, but a sone; and if he is a sone, he is an eir bi God.</span> <span class="verse"><a name="8">8</a>But thanne ye vnknowynge God, serueden to hem that in kynde weren not goddis.</span> <span class="verse"><a name="9">9</a>But now whanne ye han knowe God, and ben knowun of God, hou ben ye turned eftsoone to the febil and nedi elementis, to the whiche ye wolen eft serue?</span> <span class="verse"><a name="10">10</a>Ye taken kepe to daies, and monethis, and tymes, and yeris.</span> <span class="verse"><a name="11">11</a>But Y drede you, lest without cause Y haue trauelid among you.</span> <span class="verse"><a name="12">12</a>Be ye as Y, for Y am as ye. Britheren, Y biseche you, ye han hurt me no thing.</span> <span class="verse"><a name="13">13</a>But ye knowen, that bi infirmyte of fleisch Y haue prechid to you now bifore;</span> <span class="verse"><a name="14">14</a>and ye dispiseden not, nether forsoken youre temptacioun in my fleisch, but ye resseyueden me as an aungel of God, as `Crist Jhesu.</span> <span class="verse"><a name="15">15</a>Where thanne is youre blessyng? For Y bere you witnesse, that if it myyte haue be don. ye wolden haue put out youre iyen, and haue yyuen hem to me.</span> <span class="verse"><a name="16">16</a>Am Y thanne maad an enemye to you, seiynge to you the sothe?</span> <span class="verse"><a name="17">17</a>Thei louen not you wel, but thei wolen exclude you, that ye suen hem.</span> <span class="verse"><a name="18">18</a>But sue ye the good euermore in good, and not oneli whanne Y am present with you.</span> <span class="verse"><a name="19">19</a>My smale children, whiche Y bere eftsoones, til that Crist be fourmed in you,</span> <span class="verse"><a name="20">20</a>and Y wolde now be at you, and chaunge my vois, for Y am confoundid among you.</span> <span class="verse"><a name="21">21</a>Seie to me, ye that wolen be vndir the lawe, `han ye not red the lawe?</span> <span class="verse"><a name="22">22</a>For it is writun, that Abraham hadde two sones, oon of a seruaunt, and oon of a fre womman.</span> <span class="verse"><a name="23">23</a>But he that was of the seruaunt, was borun after the flesh; but he that was of the fre womman, by a biheeste.</span> <span class="verse"><a name="24">24</a>The whiche thingis ben seid bi an othir vndirstonding. For these ben two testamentis; oon in the hille of Synai, gendringe in to seruage, which is Agar.</span> <span class="verse"><a name="25">25</a>For Syna is an hille that is in Arabie, which hille is ioyned to it that is now Jerusalem, and seruith with hir children.</span> <span class="verse"><a name="26">26</a>But that Jerusalem that is aboue, is fre, whiche is oure modir.</span> <span class="verse"><a name="27">27</a>For it is writun, Be glad, thou bareyn, that berist not; breke out and crye, that bringist forth no children; for many sones ben of hir that is left of hir hosebonde, more than of hir that hath an hosebonde.</span> <span class="verse"><a name="28">28</a>For, britheren, we ben sones of biheeste aftir Isaac;</span> <span class="verse"><a name="29">29</a>but now as this that was borun after the fleisch pursuede him that was aftir the spirit, so now.</span> <span class="verse"><a name="30">30</a>But what seith the scripture? Caste out the seruaunt and hir sone, for the sone of the seruaunt schal not be eir with the sone of the fre wijf.</span> <span class="verse"><a name="31">31</a>And so, britheren, we ben not sones of the seruaunt, but of the fre wijf, bi which fredom Crist hath maad vs fre.</span> </p></div</div></div></body></html>