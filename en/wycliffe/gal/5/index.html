<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/gal/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/gal">Galatians</a> &gt <strong>Chapter 5</strong></div><p><span class="verse"><a name="1">1</a>Stonde ye therfor, and nyl ye eftsoones be holdun in the yok of seruage.</span> <span class="verse"><a name="2">2</a>Lo! Y Poul seie to you, that if ye ben circumcidid, Crist schal no thing profite to you.</span> <span class="verse"><a name="3">3</a>And Y witnesse eftsoones to ech man that circumcidith hym silf, that he is dettour of al the lawe to be don.</span> <span class="verse"><a name="4">4</a>And ye ben voidid awei fro Crist, and ye that be iustified in the lawe, ye han fallen awei fro grace.</span> <span class="verse"><a name="5">5</a>For we thoruy the spirit of bileue abiden the hope of riytfulnesse.</span> <span class="verse"><a name="6">6</a>For in Jhesu Crist nether circumcisioun is ony thing worth, nether prepucie, but the bileue that worchith bi charite.</span> <span class="verse"><a name="7">7</a>Ye runnen wel; who lettide you that ye obeyede not to treuthe?</span> <span class="verse"><a name="8">8</a>Consente ye to no man; for this counsel ys not of hym that hath clepid you.</span> <span class="verse"><a name="9">9</a>A litil souredowy apeirith al the gobet.</span> <span class="verse"><a name="10">10</a>I trust on you in oure Lord, that ye schulden vndurstonde noon other thing. And who that disturblith you, schal bere dom, who euere he be.</span> <span class="verse"><a name="11">11</a>And, britheren, if Y preche yit circumcisioun, what suffre Y yit persecucioun? thanne the sclaundre of the crosse is auoidid.</span> <span class="verse"><a name="12">12</a>Y wolde that thei weren cut awei, that disturblen you.</span> <span class="verse"><a name="13">13</a>For, britheren, ye ben clepid in to fredom; oneli yyue ye not fredom in to occasioun of fleisch, but bi charite of spirit serue ye togidere.</span> <span class="verse"><a name="14">14</a>For euery lawe is fulfillid in o word, Thou schalt loue thi neiybore as thi silf.</span> <span class="verse"><a name="15">15</a>And if ye bite, and ete ech othere, se ye, lest ye be wastid ech fro othere.</span> <span class="verse"><a name="16">16</a>And Y seie you in Crist, walke ye in spirit, and ye schulen not performe the desiris of the fleisch.</span> <span class="verse"><a name="17">17</a>For the fleisch coueitith ayens the spirit, and the spirit ayen the fleisch; for these ben aduersaries togidere, that ye don not alle thingis that ye wolen.</span> <span class="verse"><a name="18">18</a>That if ye be led bi spirit, ye ben not vnder the lawe.</span> <span class="verse"><a name="19">19</a>And werkis of the fleisch ben opyn, whiche ben fornicacioun, vnclennes, vnchastite, letcherie, seruice of false goddis,</span> <span class="verse"><a name="20">20</a>witchecraftis, enmytees, striuyngis, indignaciouns, wraththis, chidingis, discenciouns, sectis, enuyes,</span> <span class="verse"><a name="21">21</a>manslauytris, dronkennessis, vnmesurable etyngis, and thingis lijk to these, whiche Y seie to you, as Y haue told to you `to fore, for thei that doon suche thingis, schulen not haue the kyngdom of God.</span> <span class="verse"><a name="22">22</a>But the fruyt of the spirit is charite, ioye, pees, pacience, long abidyng,</span> <span class="verse"><a name="23">23</a>benygnyte, goodnesse, myldenesse, feith, temperaunce, contynence, chastite; ayen suche thingis is no lawe.</span> <span class="verse"><a name="24">24</a>And they that ben of Crist, han crucified her fleisch with vices and coueytyngis.</span> <span class="verse"><a name="25">25</a>If we lyuen bi spirit, walke we bi spirit; be we not made coueytouse of veyn glorie, stirynge ech othere to wraththe, or hauynge enuye ech to othere.</span> </p></div</div></div></body></html>