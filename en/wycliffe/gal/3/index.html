<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/gal/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/gal">Galatians</a> &gt <strong>Chapter 3</strong></div><p><span class="verse"><a name="1">1</a>Vnwitti Galathies, tofor whos iyen Jhesu Crist is exilid, and is crucified in you, who hath disseyued you, that ye obeyen not to treuthe?</span> <span class="verse"><a name="2">2</a>This oneli Y wilne to lerne of you, whether ye han vndurfonge the spirit of werkis of the lawe, or of heryng of bileue?</span> <span class="verse"><a name="3">3</a>So ye ben foolis, that whanne ye han bigunne in spirit, ye ben endid in fleisch.</span> <span class="verse"><a name="4">4</a>So grete thingis ye han suffrid without cause, if it be withoute cause.</span> <span class="verse"><a name="5">5</a>He that yyueth to you spirit, and worchith vertues in you, whether of werkis of the lawe, or of hering of bileue?</span> <span class="verse"><a name="6">6</a>As it is writun, Abraham bileuede to God, and it was rettid to hym to riytfulnesse.</span> <span class="verse"><a name="7">7</a>And therfor knowe ye, that these that ben of bileue, ben the sones of Abraham.</span> <span class="verse"><a name="8">8</a>And the scripture seynge afer, that God iustifieth the hethene, of bileue told tofor to Abraham, That in thee alle the hethene schulen be blessid.</span> <span class="verse"><a name="9">9</a>And therfor these that ben of bileue, schulen be blessid with feithful Abraham.</span> <span class="verse"><a name="10">10</a>For alle that ben of the werkis of the lawe, ben vndur curse; for it is writun, Ech man is cursid, that abidith not in alle thingis that ben writun in the book of the lawe, to do tho thingis.</span> <span class="verse"><a name="11">11</a>And that no man is iustified in the lawe bifor God, it is opyn, for a riytful man lyueth of bileue.</span> <span class="verse"><a name="12">12</a>But the lawe is not of bileue, but he that doith tho thingis of the lawe, schal lyue in hem.</span> <span class="verse"><a name="13">13</a>But Crist ayenbouyte us fro the curse of the lawe, and was maad acursid for vs; for it is writun, Ech man is cursid that hangith in the tre;</span> <span class="verse"><a name="14">14</a>that among the hethene the blessyng of Abraham were maad in `Crist Jhesu, that we vndurfonge the biheeste of spirit thoruy bileue.</span> <span class="verse"><a name="15">15</a>Britheren, Y seie aftir man, no man dispisith the testament of a man that is confermed, or ordeyneth aboue.</span> <span class="verse"><a name="16">16</a>The biheestis weren seid to Abraham and to his seed; he seith not, In seedis, as in many, but as in oon, And to thi seed, that is, Crist.</span> <span class="verse"><a name="17">17</a>But Y seie, this testament is confermed of God; the lawe that was maad after foure hundrid and thritti yeer, makith not the testament veyn to auoide awei the biheest.</span> <span class="verse"><a name="18">18</a>For if eritage were of the lawe, it were not now of biheeste. But God grauntide to Abraham thoruy biheest.</span> <span class="verse"><a name="19">19</a>What thanne the lawe? It was sett for trespassing, to the seed come, to whom he hadde maad his biheest. Whiche lawe was ordeyned bi aungels, in the hoond of a mediatour. But a mediatour is not of oon. But God is oon.</span> <span class="verse"><a name="20">20</a>Is thanne the lawe ayens the biheestis of God? God forbede. For if the lawe were youun, that myyte quikene, verili were riytfulnesse of lawe.</span> <span class="verse"><a name="21">21</a>But scripture hath concludid alle thingis vndir synne, that the biheeste of the feith of Jhesu Crist were yyuen to hem that bileuen.</span> <span class="verse"><a name="22">22</a>And tofor that bileue cam, thei weren kept vndur the lawe, enclosid in to that bileue that was to be schewid.</span> <span class="verse"><a name="23">23</a>And so the lawe was oure vndirsmaister in Crist, that we ben iustified of bileue.</span> <span class="verse"><a name="24">24</a>But aftir that bileue cam, we ben not now vndur the vndurmaistir.</span> <span class="verse"><a name="25">25</a>For alle ye ben the children of God thoruy the bileue of Jhesu Crist.</span> <span class="verse"><a name="26">26</a>For alle ye that ben baptisid, ben clothid with Crist.</span> <span class="verse"><a name="27">27</a>Ther is no Jewe, ne Greke, ne bond man, ne fre man, ne male, ne female; for alle ye ben oon in `Jhesu Crist.</span> <span class="verse"><a name="28">28</a>And if ye ben oon in `Jhesu Crist, thanne ye ben the seed of Abraham, and eiris bi biheest.</span> </p></div</div></div></body></html>