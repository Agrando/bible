<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/titus/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/titus">Titus</a> &gt <strong>Chapter 3</strong></div><p><span class="verse"><a name="1">1</a>Amoneste hem to be sugetis to prynces, and to poweris; to obeische to that that is seid, and to be redi to al good werk;</span> <span class="verse"><a name="2">2</a>to blasfeme no man, to be not ful of chiding, but temperat, schewynge al myldenesse to alle men.</span> <span class="verse"><a name="3">3</a>For we weren sum tyme vnwise, vnbileueful, errynge, and seruynge to desiris, and to dyuerse lustis, doynge in malice and enuye, worthi to be hatid, hatinge ech othere.</span> <span class="verse"><a name="4">4</a>But whanne the benygnyte and the manhed of oure sauyour God aperide,</span> <span class="verse"><a name="5">5</a>not of werkis of riytwisnesse that we diden, but bi his merci he made vs saaf, bi waischyng of ayen bigetyng, and ayen newyng of the Hooli Goost,</span> <span class="verse"><a name="6">6</a>whom he schedde into vs plenteuousli bi Jhesu Crist,</span> <span class="verse"><a name="7">7</a>oure saueour, that we iustified bi his grace, ben eiris by hope of euerlastinge lijf.</span> <span class="verse"><a name="8">8</a>A trewe word is, and of these thingis Y wole that thou conferme othere, that thei that bileuen to God, be bisy to be aboue othere in good werkis. These thingis ben good, and profitable to men.</span> <span class="verse"><a name="9">9</a>And eschewe thou foltische questiouns, and genologies, and stryues, and fiytyngis of the lawe; for tho ben vnprofitable and veyn.</span> <span class="verse"><a name="10">10</a>Eschewe thou a man eretik, aftir oon and the secound correccioun;</span> <span class="verse"><a name="11">11</a>witinge that he that is siche a maner man is subuertid, and trespassith, and is dampned bi his owne dom.</span> <span class="verse"><a name="12">12</a>Whanne Y sende to thee Arteman, or Titicus, hiy thou to `come to me to Nycopolis; for Y haue purposid to dwelle in wyntir there.</span> <span class="verse"><a name="13">13</a>Bisili byfor sende Zenam, a wise man of lawe, and Apollo, that no thing faile to hem.</span> <span class="verse"><a name="14">14</a>Thei that ben of ouris, lerne to be gouernouris in good werkis, to necessarie vsis, that thei be not with out fruyt.</span> <span class="verse"><a name="15">15</a>Alle men that ben with me greeten thee wel. Grete thou wel hem, that louen vs in feith. The grace of God be with you alle. Amen.</span> </p></div</div></div></body></html>