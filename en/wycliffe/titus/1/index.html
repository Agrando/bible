<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/titus/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/titus">Titus</a> &gt <strong>Chapter 1</strong></div><p><span class="verse"><a name="1">1</a>Poul, the seruaunt of God, and apostle of Jhesu Crist, bi the feith of the chosun of God, and bi the knowing of the treuthe,</span> <span class="verse"><a name="2">2</a>whiche is aftir pitee, in to the hope of euerlastinge lijf, which lijf God that lieth not, bihiyte bifore tymes of the world;</span> <span class="verse"><a name="3">3</a>but he hath schewid in hise tymes his word in preching, that is bitakun to me bi the comaundement of `God oure sauyour,</span> <span class="verse"><a name="4">4</a>to Tite, most dereworthe sone bi the comyn feith, grace and pees of God the fadir, and of Crist Jhesu, oure sauyour.</span> <span class="verse"><a name="5">5</a>For cause of this thing Y lefte thee at Crete, that thou amende tho thingis that failen, and ordeyne preestis bi citees, as also Y disposide to thee.</span> <span class="verse"><a name="6">6</a>If ony man is withoute cryme, an hosebonde of o wijf, and hath feithful sones, not in accusacioun of letcherie, or not suget.</span> <span class="verse"><a name="7">7</a>For it bihoueth a bischop to be without cryme, a dispendour of God, not proud, not wrathful, not drunkelew, not smytere, not coueytouse of foul wynnyng;</span> <span class="verse"><a name="8">8</a>but holdinge hospitalite, benygne, prudent, sobre, iust,</span> <span class="verse"><a name="9">9</a>hooli, contynent, takinge that trewe word, that is aftir doctryn; that he be miyti to amoneste in hoolsum techyng, and to repreue hem that ayenseien.</span> <span class="verse"><a name="10">10</a>For ther ben many vnobedient, and veyn spekeris, and disseyueris, moost thei that ben of circumcisyoun,</span> <span class="verse"><a name="11">11</a>whiche it bihoueth to be repreued; whiche subuerten alle housis, techinge whiche thingis it bihoueth not, for the loue of foul wynnyng.</span> <span class="verse"><a name="12">12</a>And oon of hem, her propre profete, seide, Men of Crete ben euere more lyeris, yuele beestis, of slowe wombe.</span> <span class="verse"><a name="13">13</a>This witnessyng is trewe. For what cause blame hem sore, that thei be hool in feith,</span> <span class="verse"><a name="14">14</a>not yyuynge tent to fablis of Jewis, and to maundementis of men, that turnen awei hem fro treuthe.</span> <span class="verse"><a name="15">15</a>And alle thingis ben clene to clene men; but to vnclene men and to vnfeithful no thing is clene, for the soule and conscience of hem ben maad vnclene.</span> <span class="verse"><a name="16">16</a>Thei knoulechen that thei knowen God, but bi dedis thei denyen; whanne thei ben abhominable, and vnbileueful, and repreuable to al good werk.</span> </p></div</div></div></body></html>