<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/1macc/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/1macc">1 Maccabees</a> &gt <strong>Chapter 10</strong></div><p><span class="verse"><a name="1">1</a>And in the hundrid and sixtithe yeer Alisaundre, the sone of Antiok, stiede up, that is named noble, and ocupiede Tolomaide; and thei resseyueden hym, and he regnede there.</span> <span class="verse"><a name="2">2</a>And kyng Demetrie herde, and gaderide an oost ful copiouse, and wente out ayens hym in to batel.</span> <span class="verse"><a name="3">3</a>And Demetrie sente epistle to Jonathas with pesible wordis, for to magnefie hym.</span> <span class="verse"><a name="4">4</a>For he seide, Bifore take we for to make pees with hym, bifore that he make with Alisaundre ayens vs;</span> <span class="verse"><a name="5">5</a>for he schal haue mynde of alle yuels, that we han don `ayens him, and ayens his brother, and ayens his folc.</span> <span class="verse"><a name="6">6</a>And he yaf to hym power to gadere oost, and for to make armeris, and hym for to be his felowe. And he comaundide ostagis, `ether pleggis, that weren in the hiy tour, for to be youun to hym.</span> <span class="verse"><a name="7">7</a>And Jonathas cam in to Jerusalem, and radde epistlis, in heryng of al the puple, and of hem that weren in the hiy tour.</span> <span class="verse"><a name="8">8</a>And thei dredden with greet drede, for thei herden, that the kyng yaf to hym power to gadere an oost.</span> <span class="verse"><a name="9">9</a>And ostagis weren takun to Jonathas, and he yeldide hem to her fadris and modris.</span> <span class="verse"><a name="10">10</a>And Jonathas dwelte in Jerusalem, and bigan for to bilde and renule the citee.</span> <span class="verse"><a name="11">11</a>And he seide to men doynge werkis, that thei schulden make up the wallis, and the hil of Sion in cumpas, with square stonys to strengthing; and thei diden so.</span> <span class="verse"><a name="12">12</a>And aliens fledden, that weren in the strengthis, whiche Bachides hadde bildid;</span> <span class="verse"><a name="13">13</a>and ech man lefte his place, and wente in to his lond.</span> <span class="verse"><a name="14">14</a>Oneli in Bethsura dwelten sum of hem, that forsoken the lawe and heestis of God; for whi this was to hem to refuyte.</span> <span class="verse"><a name="15">15</a>And Alisaundre the kyng herde biheestis, that Demetrie bihiyte to Jonathas, and thei telden to hym the batels and vertues whiche he dide, and his britheren, and the trauelis whiche thei traueliden.</span> <span class="verse"><a name="16">16</a>And he seide, Whether we schulen fynde ony such man? And now make we hym our frende and felowe.</span> <span class="verse"><a name="17">17</a>And he wroot epistle, and sente bi these wordis,</span> <span class="verse"><a name="18">18</a>seiynge, Kyng Alisaundre to Jonathas, brother, helthe.</span> <span class="verse"><a name="19">19</a>We han herde of thee, that thou art a miyti man in strengthis, and art able that thou be oure frend.</span> <span class="verse"><a name="20">20</a>And now we ordeynen thee to dai hiyest prest of thi folc, and that thou be clepid frend of the kyng. And he sente to hym purpur, and a goldun coroun, that thou feele with vs what thingis ben oure, and kepe frenschipis to vs.</span> <span class="verse"><a name="21">21</a>And Jonathas clothide hym with hooly stoole, in the seuenthe monethe, in the hundrid and sixtithe yeer, in the solempne dai of Senofegie. And he gaderide an ooste, and made copiouse armeris.</span> <span class="verse"><a name="22">22</a>And Demetrie herde these wordis, and was maad ful sorewful, and seide, What han we do this thing,</span> <span class="verse"><a name="23">23</a>that Alisaundre bifor ocupiede vs, for to catche frenschip of Jewis to his strengthing?</span> <span class="verse"><a name="24">24</a>And Y schal write to hym preiynge wordis, and dignitees, and yiftis, that he be with me in help.</span> <span class="verse"><a name="25">25</a>And he wroot to hym by these wordis, Kyng Demetrie to the folc of Jewis, helthe.</span> <span class="verse"><a name="26">26</a>For ye kepten to vs couenaunt, and dwelten in oure frenschip, and wenten not to oure enemyes, we herden, and ioieden.</span> <span class="verse"><a name="27">27</a>And now laste ye yit for to kepe to vs feith;</span> <span class="verse"><a name="28">28</a>and we schulen quyte to you good thingis, for these thingis that ye diden with vs, and we schulen foryyue to you many rentis, and we schulen yyue yiftis to you.</span> <span class="verse"><a name="29">29</a>And now Y asoile you, and alle Jewis, of tributis, and Y foryyue to you the prices of salt, and foryyue corouns, and the thridde part of seed;</span> <span class="verse"><a name="30">30</a>and Y leeue to you fro this dai and afterward the half part of fruyt of tre, that is of my porcioun, tha tit be not takun of the lond of Juda, and of thre citees that ben addid therto, of Samarie and Galile, fro this dai and in to al tyme.</span> <span class="verse"><a name="31">31</a>And Jerusalem be hooli, and fre, with hise coostis; and tithis and tributis be of it.</span> <span class="verse"><a name="32">32</a>Also Y foryiue the power of the hiy tour, that is in Jerusalem; and Y yyue it to the hiyest prest, that he ordeyne therynne men, whiche euere he schal chese, that schulen kepe it.</span> <span class="verse"><a name="33">33</a>And ech persoone of Jewis, that is caitif of the lond of Juda, in al my rewme, Y delyuer fre wilfuli, that alle be soilid of her tributis, yhe, of her beestis.</span> <span class="verse"><a name="34">34</a>And alle solempne daies, and sabatis, and neomenyes, and alle daies ordeyned, and thre daies bifor the solempne dai, and thre daies after the solempne dai, alle these be daies of fraunchise, and of remissioun, to alle Jewis that ben in my rewme.</span> <span class="verse"><a name="35">35</a>And no man schal haue power for to do ony thing, and moue causis ayens ony of hem in ony cause.</span> <span class="verse"><a name="36">36</a>And that ther be writun of Jewis in the kingis oost, to thritti thousyndis of men; and plentees schulen be youun to hem, as it bihoueth to alle oostis of the kyng.</span> <span class="verse"><a name="37">37</a>And of hem schulen be ordeyned, that be in the greet strengthis of the kyng;</span> <span class="verse"><a name="38">38</a>of hem schulen be ordeyned ouer nedis of the rewme, that ben don of feith, and princes be of hem; and walke thei in her lawis, as the kyng comaundide in the lond of Juda. And thre citees, that ben addid to Judee of the cuntre of Samarie, be demyd with Judee; that thei be vndur oon, and obeie not to other power, no but to the hiyeste prest;</span> <span class="verse"><a name="39">39</a>Tolomaida, and coostis therof, whiche Y haue youun a yifte to hooli men that ben in Jerusalem, to nedeful costis of seyntis.</span> <span class="verse"><a name="40">40</a>And Y schal yyue in ech yeer fiftene thousynde of siclis of siluer, of the kyngis resouns, that perteynen to me;</span> <span class="verse"><a name="41">41</a>and al that is residue, which thei that weren ouer nedis yeldiden not in formere yeeris, fro this tyme thei schulen yyue in to werkis of the hous.</span> <span class="verse"><a name="42">42</a>And ouer this fyue thousynde siclis of siluer, whiche thei token of resoun of hooli thingis bi ech yeer; and these thingis schulen perteyne to prestis, that vsen mynysterie.</span> <span class="verse"><a name="43">43</a>And who euere schulen fle to the temple that is in Jerusalem, and in alle coostis therof, and ben gilti to the king in ony cause, be releesid; and haue thei fre alle thingis, that ben to hem in my rewme.</span> <span class="verse"><a name="44">44</a>And to bilde werkis of hooli thingis, costis schulen be youun of the kyngis rent,</span> <span class="verse"><a name="45">45</a>and for to bilde out the wallis of Jerusalem; and for to make strong in cumpas, spensis schulen be youun of the kyngis rent, for to make out wallis in Judee.</span> <span class="verse"><a name="46">46</a>As Jonathas and the puple herde these wordis, thei bileueden not to hem, nether resseyueden hem; for thei hadden mynde of the greet malice that he hadde don in Israel, and hadde troblid hem greetli.</span> <span class="verse"><a name="47">47</a>And it pleside togidere to hem in to Alisaundre, for he was to hem prince of wordis of pees, and to hym thei baren help in alle daies.</span> <span class="verse"><a name="48">48</a>And kyng Alisaundre gaderide a greet oost, and mouyde tentis ayens Demetrie.</span> <span class="verse"><a name="49">49</a>And the kyngis ioyneden batel, and the oost of Demetrie fledde; and Alisaundre pursuede him, and lai on hem;</span> <span class="verse"><a name="50">50</a>and the batel was ful strong, til the sunne wente doun, and Demetrie felle in that dai.</span> <span class="verse"><a name="51">51</a>And Alisaundre sente to Tolome, king of Egipt, legatis bi these wordis,</span> <span class="verse"><a name="52">52</a>and seide, For Y cam ayen in to my rewme, and sat in the seete of my fadris; and Y haue weldid princehod, and Y haue al to-brokun Demetrie, and haue weldid oure cuntrei;</span> <span class="verse"><a name="53">53</a>and Y haue ioyned fiyt with hym, and he and his oostis ben al to-foulid of vs, and we saten in seete of his rewme.</span> <span class="verse"><a name="54">54</a>And now ordeyne we togidere frenschip, and yyue thi douyter a wijf to me, and Y schal be thi douyter hosebonde; and Y schal yyue to thee yiftis, and to hir dignytee.</span> <span class="verse"><a name="55">55</a>And `Tolome, kyng, answeride, seiynge, Blessid is the dai in which thou turnedist ayen to the lond of thi fadris, and hast sotun in the seete of rewme of hem.</span> <span class="verse"><a name="56">56</a>And now Y schal do to thee whiche thingis thou hast writun; but come thou ayens me to Tolomaida, that we se vs togidere, and Y biheete to thee, as thou seidist.</span> <span class="verse"><a name="57">57</a>And Tolome wente out of Egipt, he, and Cleopatra, his douyter; and he cam to Tolomaida, in the hundrid and two and sixtithe yeer.</span> <span class="verse"><a name="58">58</a>And Alisaundre, the king, came to hym; and he yaf to hym Cleopatra, his douytir, and made his weddingis at Tolomaida, as kyngis in greet glorie.</span> <span class="verse"><a name="59">59</a>And kyng Alisaundre wroot to Jonathas, that he schulde come ayens hym.</span> <span class="verse"><a name="60">60</a>And he wente with glorie to Tolomaida, and mette there twei kyngis, and yaue to hem myche siluer, and gold, and yiftis; and foond grace in the siyte of hem.</span> <span class="verse"><a name="61">61</a>And men of Israel, ful of venym, camen togidere ayens hym, wickid men, axynge ayens hym, and the kyng took no tent to hem;</span> <span class="verse"><a name="62">62</a>and comaundide Jonathas for to be maad nakid of his clothis, and hym for to be clothid in purpur; and thei diden so. And the king settide hym for to sitte with hym,</span> <span class="verse"><a name="63">63</a>and seide to hise princis, Go ye out with hym in to the myddil of the citee, and preche ye, that no man axe ayens hym of ony cause, nether ony man be heuy to hym of ony resoun.</span> <span class="verse"><a name="64">64</a>And it was don, as thei that axiden sien his glorie that was prechid, and hym kyuered with purpur, alle fledden.</span> <span class="verse"><a name="65">65</a>And the kyng magnefiede hym, and wroot hym among the firste frendis, and puttide hym duyk, and felow of prinshod.</span> <span class="verse"><a name="66">66</a>And Jonathas turnede ayen in to Jerusalem, with pees and gladnesse.</span> <span class="verse"><a name="67">67</a>In the hundrid yeer and fyue and sixtithe, Demetrie, the sone of Demetrie, cam fro Crete in to the lond of his fadris.</span> <span class="verse"><a name="68">68</a>And kyng Alisaundre herde, and was maad ful soreuful, and turnede ayen to Antiochie.</span> <span class="verse"><a name="69">69</a>And Demetrie ordeynede Appolyne duyk, that was souereyn of Celesirie; and he gaderide his greet oost, and cam to Jamnam; and sente to Jonathas, hiyeste prest, and seide, Thou aloone ayenstondist vs;</span> <span class="verse"><a name="70">70</a>Y am maad in to scorn and schenschip therfor, for thou hauntist power in hillis ayens vs.</span> <span class="verse"><a name="71">71</a>Now therfor if thou tristist in thi vertues, come doun to vs in to the feeld; and there asemble we togidere, for with me is vertu of batels.</span> <span class="verse"><a name="72">72</a>Axe thou, and lerne who Y am, and othere that ben in help to me, and whiche seien, that youre foot may not stonde ayens oure face, for thi fadris weren conuertid in to fliyt twies in to her lond.</span> <span class="verse"><a name="73">73</a>And now hou schalt thou mow susteyne multitude of horse men, and so greet oost in the feeld, where is no stoon, ne rocke, nether place of fleynge?</span> <span class="verse"><a name="74">74</a>Sotheli as Jonathas herde these wordis of Appollonye, he was mouyd in herte; and he chees ten thousynde of men, and wente out fro Jerusalem, and Symount, his brother, cam to hym in to help.</span> <span class="verse"><a name="75">75</a>And thei applieden tentis in Joppe, and it schittide out hym fro the citee, for Joppe was the keping of Appolyne; and he fouyte ayens it.</span> <span class="verse"><a name="76">76</a>And thei weren agast, that weren with ynne the citee, and openyden to hym; and Jonathas weldide Joppe.</span> <span class="verse"><a name="77">77</a>And Appolyne herde, and mouyde thre thousynde of horse men, and myche oost;</span> <span class="verse"><a name="78">78</a>and wente to Asotus, as makynge weie. And anoon he wente out in to the feeld, for that he hadde multitude of horse men, and tristnyde in hem; and Jonathas suede hym in to Asotus, and thei ioyneden batel.</span> <span class="verse"><a name="79">79</a>And Appoloyne lefte in tentis a thousynde horse men bihynde hem priueli.</span> <span class="verse"><a name="80">80</a>And Jonathas knewe that buschementis weren bihynde hym, and thei enuirowneden his tentis, and castiden dartis in to the puple, fro morew til to euentid.</span> <span class="verse"><a name="81">81</a>Forsothe the puple stood, as Jonathas comaundide, and the horsis of hem traueliden out.</span> <span class="verse"><a name="82">82</a>And Symount ledde his oost, and ioynede ayens the legioun; forsothe horse men weren maad weri, and weren al to-brokun of hym, and fledden.</span> <span class="verse"><a name="83">83</a>And thei that weren scaterid in to the feeld, fledden in to Asotus; and entriden in to the hous of Dagon, her idol, that there thei schulden delyuere hem silf.</span> <span class="verse"><a name="84">84</a>And Jonathas brente Asotus, and citees that weren in cumpas therof, and took spuylis of hem; and he brente in fier the temple of Dagon, and hem that fledden in to it.</span> <span class="verse"><a name="85">85</a>And ther weren that fellen bi swerd with hem that weren brent, almeste eiyte thousynde of men.</span> <span class="verse"><a name="86">86</a>And fro thennus Jonathas mouyde tentis, and appliede hem to Ascalon; and thei wenten out of the citee ayens hym in greet glorie.</span> <span class="verse"><a name="87">87</a>And Jonathas turnede ayen in to Jerusalem with hise men, hauynge many spuylis.</span> <span class="verse"><a name="88">88</a>And it was don, as king Alisaundre herde these wordis, he puttide to yit for to glorifie Jonathas.</span> <span class="verse"><a name="89">89</a>And he sente to hym a goldun lace, `ether nouche, as custom is for to be youun to cosyns of kingis; and he yaf to him Accoron, and alle coostis therof in to possessioun.</span> </p></div</div></div></body></html>