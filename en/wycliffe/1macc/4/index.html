<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/1macc/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/1macc">1 Maccabees</a> &gt <strong>Chapter 4</strong></div><p><span class="verse"><a name="1">1</a>And Gorgias took fyue thousynde of men, and a thousynde chosun horse men; and thei mouyden tentis bi niyt,</span> <span class="verse"><a name="2">2</a>for to applie to the tentis of Jewis, and for to smyte hem sudenli; and sones that weren of the hiy tour, weren lederis to hem.</span> <span class="verse"><a name="3">3</a>And Judas herde, and he roos, and miyti men, for to smyte the pouer of oostis of the kyng, that was in Ammaum;</span> <span class="verse"><a name="4">4</a>for yit the oost was scaterid fro tentis.</span> <span class="verse"><a name="5">5</a>And Gorgias cam in to the tentis of Judas bi niyt, and foond no man; and thei souyten hem in hillis, for he seide, These fleen fro vs.</span> <span class="verse"><a name="6">6</a>And whanne dai was maad, Judas apperide in the feeld with thre thousyndis of men oneli, whiche hadden not hilyngis and swerdis.</span> <span class="verse"><a name="7">7</a>And thei siyen the tentis of hethene men stronge, and men haburiowned, and the multitude of horse men in cumpas of hem, and these weren tauyt to batel.</span> <span class="verse"><a name="8">8</a>And Judas seide to hise men, that weren with hym, Drede ye not the multitude of hem, and drede ye not inwardli the fersnesse of hem.</span> <span class="verse"><a name="9">9</a>Bithenke ye hou oure fadris weren maad saaf in the Reed See, whanne Farao pursuede hem with mychel oost.</span> <span class="verse"><a name="10">10</a>And now crie we to heuene, and the Lord schal haue mercy on vs, and schal be myndeful of the testament of oure fadris, and schal al to-breke this oost bifore oure face to dai.</span> <span class="verse"><a name="11">11</a>And alle folkis schulen wite, that it is God, that schal ayenbie, and delyuere Israel.</span> <span class="verse"><a name="12">12</a>And aliens reisiden her iyen, and sien hem comynge of the contrarie part,</span> <span class="verse"><a name="13">13</a>and wenten out of tentis in to batel. And thei that weren with Judas, songen in trumpe.</span> <span class="verse"><a name="14">14</a>And thei wenten togidere, and hethene men weren al to-brokun, and fledden in to feeld;</span> <span class="verse"><a name="15">15</a>forsothe the laste fellen doun bi swerd. And thei pursueden hem til to Gaseron, and til `in to feeldis of Idumee, and Ayotus, and Jannye; and there fellen doun of hem til to thre thousyndis of men.</span> <span class="verse"><a name="16">16</a>And Judas turnede ayen, and his oost suynge hym.</span> <span class="verse"><a name="17">17</a>And he seide to the puple, Coueite ye not preies, for batel is ayens vs,</span> <span class="verse"><a name="18">18</a>and Gorgias and his oost ben in the hil niy vs; but stonde ye now ayens oure enemyes, and ouercome hem, and after these thingis ye schulen take preyes sikirli.</span> <span class="verse"><a name="19">19</a>And yit while Judas spak these thingis, lo! sum part apperide, biholdynge forth fro the hil.</span> <span class="verse"><a name="20">20</a>And Gorgias siy, that hise helperis weren togidere turned in to fliyt, and tentis weren brent; for smoke that was seyn, declaride that that was don.</span> <span class="verse"><a name="21">21</a>And whanne thei bihelden these thingis, thei dredden greetli, biholdynge togidere bothe Judas and the oost, redi to batel in the feeld.</span> <span class="verse"><a name="22">22</a>And thei fledden alle in the feeld of aliens,</span> <span class="verse"><a name="23">23</a>and Judas turnede ayen to preies of the tentis; and thei token myche gold, and siluer, and iacynct, and purpur of the see, and grete richessis.</span> <span class="verse"><a name="24">24</a>And thei conuertiden, and songen an ympne, `ether heriyng, and blessiden God in to heuene; for he is good, for the merci of hym is in to the world.</span> <span class="verse"><a name="25">25</a>And greet helthe was maad in Israel in that dai.</span> <span class="verse"><a name="26">26</a>Forsothe who euere of aliens ascapiden, camen, and telden to Lisias alle thingis that bifellen.</span> <span class="verse"><a name="27">27</a>And whanne he herde these thingis, he was astonyed in soule, and failide; for not what maner thingis he wolde, siche bifellen in Israel, and what maner thingis the kyng comaundide.</span> <span class="verse"><a name="28">28</a>And in the yeer suynge, Lisias `gaderide of chosun men sixti thousyndis, and of horse men fyue thousynde, for to ouercome hem.</span> <span class="verse"><a name="29">29</a>And thei camen in to Judee, and settiden tentis in Betheron; and Judas ran to hem with ten thousynde of men.</span> <span class="verse"><a name="30">30</a>And thei sien strong oost, and he preiede, and seide, Blessid art thou, sauyour of Israel, that hast al to-brokun the feersnesse of the myyti Golias in the hond of thi seruaunt Dauid, and bitokist the castels of aliens in to the hondis of Jonathas, sone of Saul, and of his squyer.</span> <span class="verse"><a name="31">31</a>Close thou togidere also this oost in the hond of thi puple Israel, and be thei confoundid in her oost, and horse men.</span> <span class="verse"><a name="32">32</a>Yyue thou to hem inward drede, and make the hardynesse of her vertu to faile, and be thei mouyd togidere in her brekyng togidere.</span> <span class="verse"><a name="33">33</a>Caste doun hem bi the swerd of men louynge thee, and alle that knowen thi name, togidere preyse thee in ympnys.</span> <span class="verse"><a name="34">34</a>And thei ioyneden togidere batel, and fyue thousyndis of men fellen doun of the oost of Lisias.</span> <span class="verse"><a name="35">35</a>Lisias forsothe siy the fliyt of hise men, and the hardynesse of Jewis; and that thei weren redi ether for to lyue, ether for to die strongli. And he wente to Antioche, and chees knyytis, that thei multiplied schulden come eftsoone in to Judee.</span> <span class="verse"><a name="36">36</a>Forsothe Judas seide to hise britheren, Lo! oure enemyes ben al to-brokun; stie we now, for to clense hooli thingis, and `make newe.</span> <span class="verse"><a name="37">37</a>And al the oost was gaderid, and thei stieden in to the hil of Sion.</span> <span class="verse"><a name="38">38</a>And thei siyen halewyng desert, and the auter vnhalewid, and the yatis brent, and in the porche tendur trees growun, as in wielde wode or munteyns, and litle cellis distried.</span> <span class="verse"><a name="39">39</a>And thei renten her clothis, and weiliden with greet weilyng; and puttiden aische on her heed,</span> <span class="verse"><a name="40">40</a>and fellen on the face of the erthe, and crieden in trumpis of signes, and crieden in to heuene.</span> <span class="verse"><a name="41">41</a>Thanne Judas ordeynede men, for to fiyte ayens hem that weren in the hiy tour, as long as thei clensiden hooli thingis.</span> <span class="verse"><a name="42">42</a>And he chees preestis with out wem, hauynge wille in the lawe of God;</span> <span class="verse"><a name="43">43</a>and thei clensiden hooli thingis, and token awei stoonys of defoulyng in to an vnclene place.</span> <span class="verse"><a name="44">44</a>And he thouyte on the auter of brent sacrifices, that was vnhalewid, what he schulde do therof.</span> <span class="verse"><a name="45">45</a>And a good counsel felle in to him, for to distrie it, lest it were to hem in to schenschip, for hethene men defouliden it.</span> <span class="verse"><a name="46">46</a>And thei distrieden it, and kepten stonys in the hil of the hous, in couenable place, til that a profete cam, and answeride of hem.</span> <span class="verse"><a name="47">47</a>And thei token hoole stoonys, by the lawe, and bildiden a newe auter, lijk that that was bifore.</span> <span class="verse"><a name="48">48</a>And thei bildiden hooli thingis, and the thingis that weren with ynne the hous with ynneforth; and thei halewiden the hous, and porchis.</span> <span class="verse"><a name="49">49</a>And thei maden newe hooli vessels, and brouyten in a candilstike, and auter of encensis, and a boord in to the temple.</span> <span class="verse"><a name="50">50</a>And puttide encense on the auter, and tenden lanternes, that weren on the candilstike, and yauen liyt in the temple.</span> <span class="verse"><a name="51">51</a>And thei puttiden looues on the boord, and hangiden veiles, and endiden alle werkis that thei maden.</span> <span class="verse"><a name="52">52</a>And bifore morewtid thei risiden, in the fyue and twentithe dai of the nynthe monethe, this is the monethe Casleu, of the hundrid and eiyte and fourtithe yeer.</span> <span class="verse"><a name="53">53</a>And thei offriden sacrifice bi the lawe, on the newe auter of brent sacrifices, which thei maden bi tyme.</span> <span class="verse"><a name="54">54</a>And bi the dai in which hethene men defouliden it, in that it was `maad newe, in songis, and harpis, and cynaris, `that ben instrumentis of musik, ether giternes, and cymbalis.</span> <span class="verse"><a name="55">55</a>And al the puple felle on her face, and worschipiden, and blessiden in to heuene him that made prosperite to hem.</span> <span class="verse"><a name="56">56</a>And thei maden halewyng of the auter in eiyte daies, and offriden brent sacrifices with gladnesse, and helful thing of heriyng.</span> <span class="verse"><a name="57">57</a>And thei ourneden the face of the temple with goldun corouns, and smale scheeldis; and halewiden yatis, and litle housis, and puttiden to hem yatis.</span> <span class="verse"><a name="58">58</a>And ful greet gladnesse was maad in the puple, and the schenschipe of hethene men was turned awei.</span> <span class="verse"><a name="59">59</a>And Judas ordeynede, and hise britheren, and al the chirche of Israel, that the dai of halewyng of the auter be don in his tymes, fro yeer in to yeer, bi eiyte daies, fro the fyue and twentithe dai of the monethe Casleu, with gladnesse and ioye.</span> <span class="verse"><a name="60">60</a>And thei bildiden in that tyme the hil of Sion, and bi cumpas hiy wallis, and sadde touris, lest ony tyme hethene men wolden come, and defoule it, as thei diden before.</span> <span class="verse"><a name="61">61</a>And he sette there an oost, for to kepe it; and he wardide it, `for to kepe Bethsura, that the puple schulde haue strengthing ayens the face of Ydume.</span> </p></div</div></div></body></html>