<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/1macc/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/1macc">1 Maccabees</a> &gt <strong>Chapter 6</strong></div><p><span class="verse"><a name="1">1</a>And kyng Antiok walkide thorouy the hiyere cuntreis, and herde that a citee, Elymaides, was in Persis, the nobleste and plenteuouse in siluer and gold;</span> <span class="verse"><a name="2">2</a>and a temple in it was ful riche, and there weren goldun veilis, and haburiowns, and scheldis, whiche Alisaundre of Filip, kyng of Macedo, lefte, that regnede the firste in Greece.</span> <span class="verse"><a name="3">3</a>And he cam, and souyte for to take the citee, and robbe it; and miyte not, for the word was knowun to hem that weren in the citee.</span> <span class="verse"><a name="4">4</a>And thei risiden vp in to batel, and he flei fro thennus, and wente awei with greet heuynesse, and turnede ayen to Babyloyne.</span> <span class="verse"><a name="5">5</a>And ther cam, that telde to hym in Persis, that the oostis that weren in the lond `of Juda weren dryuun,</span> <span class="verse"><a name="6">6</a>and that Lisias wente with strong vertu in the beste men, and was dryuun fro the face of Jewis, and thei wexiden stronge in armeris, and strengthis, and many preies, whiche thei token of tentis, `ether oostis, that thei slowen;</span> <span class="verse"><a name="7">7</a>and that thei distrieden the abhomynacioun, which he bildide on the auter that was in Jerusalem, and thei cumpassiden with hiye wallis the halewyng, as bifore, but and Betsura, his citee.</span> <span class="verse"><a name="8">8</a>And it was don, as the kyng herde these wordis, he dredde, and was mouyd greetli, and felle doun in to a bed, and felle in to a greet sikenesse for heuynesse, for it was not don as he thouyte.</span> <span class="verse"><a name="9">9</a>And he was there many daies, for greet heuynesse was renulid in him, and he demide hym silf for to die.</span> <span class="verse"><a name="10">10</a>And he clepide alle hise frendis, and seide to hem, Sleep passide awei fro myn iyen, and Y failide `in herte, and felle doun for bisynesse;</span> <span class="verse"><a name="11">11</a>and seide in myn herte, In to hou greet tribulacioun bicam Y, and in to what wawis of heuynesse in which Y am now, that was myrie, and `bolnyde, ether delicat in my power?</span> <span class="verse"><a name="12">12</a>Now forsothe Y bithenke on the yuels that Y dide to Jerusalem, fro whennus and Y took alle goldun spuylis, and siluerne, that weren ther ynne; and Y sente with out cause, that men dwellynge in Judee be don awei.</span> <span class="verse"><a name="13">13</a>Therfor Y knew that these yuels founden me therfor, and lo! Y perische bi greet heuynesse in alien lond.</span> <span class="verse"><a name="14">14</a>And he clepid Filip, oon of his frendis, and made him souereyn on al his rewme;</span> <span class="verse"><a name="15">15</a>and yaf to hym diademe, and his stole, and ryng, for to lede Antiok, his sone, and nurische hym, and that he schulde regne.</span> <span class="verse"><a name="16">16</a>And kyng Antiok diede there, in the hundrid and nyne and fourti yeer.</span> <span class="verse"><a name="17">17</a>And Lisias knew, that the kyng was deed, and ordeynede Antiok, the sone of hym, for to regne, whom he nurschide yong; and clepide his name Eupator.</span> <span class="verse"><a name="18">18</a>And thei that weren in the hiy tour, closiden togidere Israel in cumpas of hooli thingis, and souyten to hem yuels euer more, to strengthing of hethene men.</span> <span class="verse"><a name="19">19</a>And Judas thouyte for to distrie hem, and clepide togidere al the puple, for to bisege hem.</span> <span class="verse"><a name="20">20</a>And thei camen togidere, and bisegiden hem, in the hundrid and fiftithe yeer; and thei maden arblastis, `ether trepeiettis, that is, an instrument for to caste schaftis, and stoonys, and engynes.</span> <span class="verse"><a name="21">21</a>And summe of hem that weren bisegid, wenten out; and summe of vnfeithful men of Israel ioyneden hem silf to hem,</span> <span class="verse"><a name="22">22</a>and wenten to the kyng, and seiden, Hou long doist thou not dom, and vengist not oure britheren?</span> <span class="verse"><a name="23">23</a>And we demyden for to serue thi fadir, and for to walke in hise heestis, and obeische to hise comaundementis.</span> <span class="verse"><a name="24">24</a>And the sones of oure puple alienyden hem fro vs for this thing; and whiche euere weren foundun of vs, weren slayn, and oure eritagis weren rauyschid awei.</span> <span class="verse"><a name="25">25</a>And not oneli to vs thei stretchiden out the hond, but and in to alle oure coostis.</span> <span class="verse"><a name="26">26</a>And lo! thei applieden to day to the hiy tour in Jerusalem, for to ocupie it, and thei strengthiden a strengthing in Bethsura.</span> <span class="verse"><a name="27">27</a>And if thou schalt not bifore come hem more swiftli, thei schulen do grettere thingis than thes, and thou schalt not mowe welde hem.</span> <span class="verse"><a name="28">28</a>And the kyng was wroth, as he herde this thing, and clepide togidere alle hise frendis, and princes of his oost, and hem that weren ouer horsemen;</span> <span class="verse"><a name="29">29</a>but also an hirid oost fro othere rewmes, and ilis, and see coostis camen to hym.</span> <span class="verse"><a name="30">30</a>And the noumbre of his oost was an hundrid thousynde of foot men, and twenti thousynde of horse men, and two and thritti olifauntis tauyt to batel.</span> <span class="verse"><a name="31">31</a>And thei camen bi Idumee, and thei applieden to Bethsura, and fouyten many daies; and thei maden engynes, and thei wenten out, and brenten hem in fier, and fouyten manli.</span> <span class="verse"><a name="32">32</a>And Judas wente fro the hiy tour, and mouede tentis to Bethsacharan, ayens tentis of the kyng.</span> <span class="verse"><a name="33">33</a>And the kyng roos bifore the liyt, and stiride the oost in to feersnesse, ayens the weie of Bethsacharan; and the oostis maden redi hem togidere in to batel, and songen in trumpis.</span> <span class="verse"><a name="34">34</a>And to olifauntis thei schewiden blood of grape, and morus, `or mulberie trees, for to whette hem in to batel.</span> <span class="verse"><a name="35">35</a>And thei departiden the beestis bi legyouns; and to ech olifaunt a thousynde men stoden niy in haburiownes mailid togidere, and brasun helmes in her heedis, and fyue hundrid horse men chosun weren ordeyned to ech beeste.</span> <span class="verse"><a name="36">36</a>These weren there bifore the tyme, where euere the beeste was; and whidur euere it wente, thei wente, and departiden not ther fro.</span> <span class="verse"><a name="37">37</a>But and sadde touris of tre weren on hem, defendinge bi alle the beestis, and on hem weren engynes, and on ech bi hem silf men of vertu two and thritti, whiche fouyten fro aboue, and with ynne was the maister of the beeste.</span> <span class="verse"><a name="38">38</a>And he ordeinede the residue multitude of horse men on this half and that half, `in to twei partis, for to moue togidere the oost with trumpis, and for to constreyne the men maad thicke in her legiouns.</span> <span class="verse"><a name="39">39</a>And as the sunne schynede in to the goldun scheldis, and brasun, the hillis schyneden ayen of hem, and schyneden ayen, as laumpis of fier.</span> <span class="verse"><a name="40">40</a>And a part of the kyngis oost was departid bi hiy hillis, and other bi lowe places; and thei wenten warli, and ordynatli.</span> <span class="verse"><a name="41">41</a>And alle men dwellynge in the lond weren mouyd togidere of the vois of multitude of hem, and ingoyng of cumpeny, and hurtlyng togidere of armeris; for the oost was ful grete and strong.</span> <span class="verse"><a name="42">42</a>And Judas and his oost neiyide in to batel; and there fellen doun of the kyngis oost sixe hundrid men.</span> <span class="verse"><a name="43">43</a>And Eleasar, the sone of Saura, siy oon of the beestis haburiowned with haburiownes of the kyng, and it was hiy stondynge ouer othere beestis; and it was seyn to hym, that the kyng was on it.</span> <span class="verse"><a name="44">44</a>And he yaf hym silf for to delyuere his puple, and for to gete to hym a name euerlastynge.</span> <span class="verse"><a name="45">45</a>And he ran ther to hardili, in to the myddil of legioun, and killide on the riyt half and left; and thei fellen doun fro hym hidur and thidur.</span> <span class="verse"><a name="46">46</a>And he wente vndur the feet of the olifaunt, and vndur puttide hym silf ther to, and slow it; and it felle doun in to erthe on hym, and he was deed there.</span> <span class="verse"><a name="47">47</a>And thei siyen the vertu of the kyng, and fersnesse of his oost, and turneden awei hem silf fro hem.</span> <span class="verse"><a name="48">48</a>Forsothe tentis of the kyng stieden vp ayens hem, in to Jerusalem; and tentis of the king applieden to Judee, and to the hil of Syon;</span> <span class="verse"><a name="49">49</a>and he made pees with these that weren in Bethsura. And thei wenten out of the citee, for foodis weren not to hem closid togidere there, for the sabatis of erthe weren.</span> <span class="verse"><a name="50">50</a>And the kyng took Bethsura, and ordeynede there kepyng, for to kepe it.</span> <span class="verse"><a name="51">51</a>And he turnede the tentis to the place of halewyng many daies; and ordeynede there arblastis, and engynes, and dartis of fier, and turmentis for to caste stoonys and dartis, and scorpiens for to schete arows, and slyngis.</span> <span class="verse"><a name="52">52</a>Forsothe and thei maden engynes ayens the engynes of hem, and fouyten many daies.</span> <span class="verse"><a name="53">53</a>Forsothe metis weren not in the citee, for that it was the seuenthe yeer; and thei that leften of hethene men in Judee, hadden wastid the relifs of tho thingis that weren kept.</span> <span class="verse"><a name="54">54</a>And fewe men leften in hooli thingis, for hungur hadde take hem; and thei weren scaterid, ech man in to his place.</span> <span class="verse"><a name="55">55</a>And Lisias herde, that Filip, whom kyng Antiok ordeynede, whanne he lyuyde yit, that he schulde nursche Antiok, his sone, that he schulde regne,</span> <span class="verse"><a name="56">56</a>turnede ayen fro Perse and Medei, and the oost that wente with hym. And that he sekith for to take the causis of the rewme,</span> <span class="verse"><a name="57">57</a>Lisias hastide for to go, and seie to the kyng, and duykis of the oost, We failen ech dai, and litil mete is to vs, and the place which we bisegen, is strong, and it fallith to vs for to ordeyne of the rewme.</span> <span class="verse"><a name="58">58</a>Therfor now yyue we riythondis to these men, and make we pees with hem, and with al the folc of hem;</span> <span class="verse"><a name="59">59</a>and ordeyne we to hem, that thei go in lawful thingis as bifore; for whi for the lawful thingis of hem whiche we dispisiden, thei ben wrooth, and han don alle these thingis.</span> <span class="verse"><a name="60">60</a>And the word plesid in the siyt of the kyng, and of princes; and he sente to hem for to make pees, and thei resseyueden it.</span> <span class="verse"><a name="61">61</a>And the kyng swoor to hem, and princes; and thei wenten out of the strengthing.</span> <span class="verse"><a name="62">62</a>And the kyng entride in to the mount Sion, and he siy the strengthing of the place; and he brak ful soone the ooth that he swoor, and comaundide for to distrie the wal in cumpas.</span> <span class="verse"><a name="63">63</a>And he departide awei hastili, and turnede ayen to Antiochie, and foond Filip regnynge in the citee; and he fauyt ayens hym, and ocupiede the cyte bi strengthe.</span> </p></div</div></div></body></html>