<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/2tim/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/2tim">2 Timothy</a> &gt <strong>Chapter 2</strong></div><p><span class="verse"><a name="1">1</a>Therfor thou, my sone, be coumfortid in grace that is in Crist Jhesu.</span> <span class="verse"><a name="2">2</a>And what thingis thou hast herd of me bi many witnessis, bitake thou these to feithful men, whiche schulen `be also able to teche othere men.</span> <span class="verse"><a name="3">3</a>Trauele thou as a good knyyt of Crist Jhesu.</span> <span class="verse"><a name="4">4</a>No man holdinge knyythod to God, wlappith hym silf with worldli nedis, that he plese to hym, to whom he hath preuyd hym silf.</span> <span class="verse"><a name="5">5</a>For he that fiytith in a batel, schal not be corowned, but he fiyte lawfuli.</span> <span class="verse"><a name="6">6</a>It bihoueth an erthetiliere to resseyue first of the fruytis.</span> <span class="verse"><a name="7">7</a>Vndurstonde thou what thingis Y seie. For the Lord schal yyue to thee vndurstonding in alle thingis.</span> <span class="verse"><a name="8">8</a>Be thou myndeful that the Lord Jhesu Crist of the seed of Dauid hath rise ayen fro deth,</span> <span class="verse"><a name="9">9</a>aftir my gospel, in which Y trauele `til to boondis, as worching yuele, but the word of God is not boundun.</span> <span class="verse"><a name="10">10</a>Therfor Y suffre alle thingis for the chosun, that also thei gete the heelthe, that is in Crist Jhesu, with heuenli glorie.</span> <span class="verse"><a name="11">11</a>A trewe word, that if we ben deed togidere, also we schulen liue togidere;</span> <span class="verse"><a name="12">12</a>if we suffren, we schulen regne togidere; if we denyen, he schal denye vs;</span> <span class="verse"><a name="13">13</a>if we bileuen not, he dwellith feithful, he mai not denye hym silf.</span> <span class="verse"><a name="14">14</a>Teche thou these thingis, witnessinge bifore God. Nyle thou stryue in wordis; for to no thing it is profitable, but to the subuerting of men that heren.</span> <span class="verse"><a name="15">15</a>Bisili kepe to yyue thi silf a preued preisable werkman to God, with oute schame, riytli tretinge the word of treuthe.</span> <span class="verse"><a name="16">16</a>But eschewe thou vnhooli and veyn spechis, for whi tho profiten myche to vnfeithfulnesse,</span> <span class="verse"><a name="17">17</a>and the word of hem crepith as a canker. Of whiche Filete is, and Ymeneus,</span> <span class="verse"><a name="18">18</a>whiche felden doun fro the treuthe, seiynge that the rising ayen is now doon, and thei subuertiden the feith of summen.</span> <span class="verse"><a name="19">19</a>But the sad foundement of God stondith, hauynge this marke, The Lord knowith whiche ben hise, and, Ech man that nameth the name of the Lord, departith fro wickidnesse.</span> <span class="verse"><a name="20">20</a>But in a greet hous ben not oneli vessels of gold and of siluer, but also of tree and of erthe; and so summen ben in to onour, and summe in to dispit.</span> <span class="verse"><a name="21">21</a>Therfor if ony man clensith hym silf fro these, he schal be a vessel halewid in to onour, and profitable to the Lord, redi to al good werk.</span> <span class="verse"><a name="22">22</a>And fle thou desiris of yongthe, but sue thou riytwisnesse, feith, charite, pees, with hem that inwardli clepen the Lord of a clene herte.</span> <span class="verse"><a name="23">23</a>And eschewe thou foltische questiouns, and without kunnyng, wytynge that tho gendren chidyngis.</span> <span class="verse"><a name="24">24</a>But it bihoueth the seruaunt of the Lord to chide not; but to be mylde to alle men, able to teche,</span> <span class="verse"><a name="25">25</a>paciente, with temperaunce repreuynge hem that ayenstonden the treuthe, that sum tyme God yyue to hem forthenkyng, that thei knowen the treuthe,</span> <span class="verse"><a name="26">26</a>and that thei rise ayen fro the snares of the deuel, of whom thei ben holdun prisoneris at his wille.</span> </p></div</div></div></body></html>