<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/2tim/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/2tim">2 Timothy</a> &gt <strong>Chapter 1</strong></div><p><span class="verse"><a name="1">1</a>Poul, apostle of Jhesu Crist, bi the wille of God, bi the biheest of lijf that is in Crist Jhesu,</span> <span class="verse"><a name="2">2</a>to Tymothe, his moost dereworthe sone, grace, merci, and pees of God the fadir, and of Jhesu Crist, oure Lord.</span> <span class="verse"><a name="3">3</a>I do thankyngis to my God, to whom Y serue fro my progenytouris in clene conscience, that with outen ceessyng Y haue mynde of thee in my preyeris,</span> <span class="verse"><a name="4">4</a>niyt and dai, desirynge to se thee; hauynge mynde of thi teeris, that Y be fillid with ioye.</span> <span class="verse"><a name="5">5</a>And Y bithenke of that feith, that is in thee not feyned, which also dwellide firste in thin aunte Loide, and in thi modir Eunyce. And Y am certeyn, that also in thee.</span> <span class="verse"><a name="6">6</a>For which cause Y moneste thee, that thou reise ayen the grace of God, that is in thee bi the settyng on of myn hondis.</span> <span class="verse"><a name="7">7</a>For whi God yaf not to vs the spirit of drede, but of vertu, and of loue, and of sobrenesse.</span> <span class="verse"><a name="8">8</a>Therfor nyl thou schame the witnessyng of oure Lord Jhesu Crist, nether me, his prisoner; but trauele thou togidere in the gospel bi the vertu of God;</span> <span class="verse"><a name="9">9</a>that delyueride vs, and clepide with his hooli clepyng, not after oure werkis, but bi his purpos and grace, that is youun in Crist Jhesu bifore worldli tymes;</span> <span class="verse"><a name="10">10</a>but now it is opyn bi the liytnyng of oure sauyour Jhesu Crist, which destriede deth, and liytnede lijf and vncorrupcioun bi the gospel.</span> <span class="verse"><a name="11">11</a>In which Y am set a prechour and apostle, and maistir of hethene men.</span> <span class="verse"><a name="12">12</a>For which cause also Y suffre these thingis; but Y am not confoundid. For Y woot to whom Y haue bileuyd, and Y am certeyne that he is miyti for to kepe that is take to my keping in to that dai.</span> <span class="verse"><a name="13">13</a>Haue thou the fourme of hoolsum wordis, whiche thou herdist of me in feith and loue in Crist Jhesu.</span> <span class="verse"><a name="14">14</a>Kepe thou the good takun to thi kepyng bi the Hooli Goost, that dwellith in vs.</span> <span class="verse"><a name="15">15</a>Thou wost this, that alle that ben in Asie ben turnyd awey fro me, of whiche is Figelus and Ermogenes.</span> <span class="verse"><a name="16">16</a>The Lord yyue merci to the hous of Onesyforus, for ofte he refreischide me, and schamyde not my chayne.</span> <span class="verse"><a name="17">17</a>But whanne he cam to Rome, he souyte me bisili, and foond.</span> <span class="verse"><a name="18">18</a>The Lord yyue to hym to fynde merci of God in that dai. And hou grete thingis he mynystride to me at Effesi, thou knowist betere.</span> </p></div</div></div></body></html>