<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/deut/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/deut">Deuteronomy</a> &gt <strong>Chapter 6</strong></div><p><span class="verse"><a name="1">1</a>These ben the comaundementis, and cerymonyes, and domes, whiche youre Lord God comaundide that Y schulde teche you, and that ye do tho in the lond to which ye passen ouer to welde;</span> <span class="verse"><a name="2">2</a>that thou drede thi Lord God, and kepe alle hise comaundementis, and heestis, whiche Y comaunde to thee, and to thi sones, and sones of sones, in alle the daies of thi  lijf, that thi daies be lengthid.</span> <span class="verse"><a name="3">3</a>Thou Israel, here, and kepe, that thou do tho thingis whiche the Lord comaundide to thee, and that it be wel to thee, and thou be multiplied more, as the Lord God of thi fadris bihiyte, to yyue to thee a lond flowynge with mylk and hony.</span> <span class="verse"><a name="4">4</a>Thou Israel, here, thi Lord God is o God.</span> <span class="verse"><a name="5">5</a>Thou schalt loue thi Lord God of al thin herte, and of al thi soule, and of al thi strengthe.</span> <span class="verse"><a name="6">6</a>And these wordis whiche Y comaunde to thee to dai, schulen be in thin herte;</span> <span class="verse"><a name="7">7</a>and thou schalt telle tho to thi sones, and thou schalt thenke on tho, sittynge in thin hows, and goynge in the weie, slepynge, and rysinge.</span> <span class="verse"><a name="8">8</a>And thou schalt bynde tho as a signe in thin hond; and tho schulen be, and schulen be moued bifor thin iyen; and thou schalt write tho in the lyntel,</span> <span class="verse"><a name="9">9</a>and in the doris of thin hows.</span> <span class="verse"><a name="10">10</a>And whanne thi Lord God hath brouyt thee in to the lond, for which he swoor to thi fadris, to Abraham, Isaac, and Jacob, and hath youe to thee grete citees, and beeste, whiche thou bildidist not,</span> <span class="verse"><a name="11">11</a>housis fulle of alle richessis, whiche thou madist not, and cisternes, which thou diggedist not, `places of vynes, and `places of olyues, whiche thou plauntidist not,</span> <span class="verse"><a name="12">12</a>and thou hast ete, and art fillid,</span> <span class="verse"><a name="13">13</a>be war diligentli, lest thou foryete the Lord, that ladde thee out of the lond of Egipt, fro the hows of seruage. Thou schalt drede thi Lord God, and thou schalt serue hym aloone, `bi seruyce due to God onely, and thou schalt swere bi his name.</span> <span class="verse"><a name="14">14</a>Ye schulen not go aftir alien goddis, of alle hethen men that ben `in youre cumpas;</span> <span class="verse"><a name="15">15</a>for God is a feruent louyere, thi Lord God is in the myddis of thee, lest ony tyme the `strong veniaunce of thi Lord God be wrooth ayens thee, and do awei thee fro `the face of the  erthe.</span> <span class="verse"><a name="16">16</a>Thou schalt not tempte thi Lord God, as thou temptidist in the place of temptyng.</span> <span class="verse"><a name="17">17</a>Kepe thou the comaundementis of thi Lord God, and the witnessyngis, and cerymonyes, whiche he comaundide to thee;</span> <span class="verse"><a name="18">18</a>and do thou that that is plesaunt and good in the siyt of the Lord, that it be wel to thee, and that thou entre, and welde the beste lond, of which the Lord swoor to thi fadris,</span> <span class="verse"><a name="19">19</a>that he schulde do awey alle thin enemyes bifor thee, as he spak.</span> <span class="verse"><a name="20">20</a>And whanne thi sone schal axe thee to morewe, that is, in tyme comyng, and schal seie, What wolen these witnessyngis, and cerymonyes, and domes to hem silf, whiche oure Lord God comaundide to vs?</span> <span class="verse"><a name="21">21</a>thou schalt seie to hym, We weren `seruauntis of Farao in Egipt, and the Lord ledde vs out of Egipt, in strong hond;</span> <span class="verse"><a name="22">22</a>and he dide myraclis, and grete wondris, and werste, `that is, moost peyneful veniaunces, in Egipt, ayens Farao and al his hows, in oure siyt.</span> <span class="verse"><a name="23">23</a>And he ledde vs out therof, that he schulde yyue to vs led yn, the lond of which he swoor to oure fadris.</span> <span class="verse"><a name="24">24</a>And the Lord comaundide to vs, that we do alle these lawful thingis, and drede oure Lord God, that it be wel to vs in alle the daies of oure lijf, as it is to dai.</span> <span class="verse"><a name="25">25</a>And he schal be merciful to vs, if we schulen do and kepe alle hise heestis, bifor oure Lord God, as he comaundide to vs.</span> </p></div</div></div></body></html>