<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/deut/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/deut">Deuteronomy</a> &gt <strong>Chapter 18</strong></div><p><span class="verse"><a name="1">1</a>Preestis and dekenes, and alle men that ben of the same lynage, schulen `not haue  part and eritage with the tother puple of Israel, for thei schulen ete the sacrifices of the Lord, and the offryngis of hym;</span> <span class="verse"><a name="2">2</a>and thei schulen not take ony othir thing of the possessioun of her britheren; for the Lord hym silf is the `eritage of hem, as he spak to hem.</span> <span class="verse"><a name="3">3</a>This schal be the doom of preestis of the puple, and of hem that offren sacrifices; whether `thei offren an oxe, ether a scheep, thei schulen yyue to the preest the schuldre, and the paunche, the firste fruytis of wheete,</span> <span class="verse"><a name="4">4</a>and of wyn, and of oile, and a part of wollis of the scheryng of scheep.</span> <span class="verse"><a name="5">5</a>For thi Lord God chees hym of alle thi lynagis, that he stonde and mynystre to `the name of the Lord, he and hise sones, with outen ende.</span> <span class="verse"><a name="6">6</a>If a dekene goith out of oon of thi citees of al Israel, in which he dwellith, `and wole come and desirith the place which the Lord chees,</span> <span class="verse"><a name="7">7</a>he schal mynystre in the name of his Lord God as alle hise britheren dekenes, that schulen stonde in that tyme byfore the Lord.</span> <span class="verse"><a name="8">8</a>He schal take the same part of meetis, `which and othere dekenes schulen take; outakun that that is due to hym in his citee, bi `successioun ethir eritage `of fadir.</span> <span class="verse"><a name="9">9</a>Whanne thou hast entrid in to the lond which thi Lord God schal yyue to thee, be thou war lest thou wole sue abhomynaciouns of tho folkis;</span> <span class="verse"><a name="10">10</a>noon be foundun in thee that clensith his sone, ether his douytir, `and ledith bi the fier, ethir that axith questiouns of dyuynouris `that dyuynen aboute the auteris, and that taketh hede to dremes and chiteryng of bryddis; nethir ony wicche be,</span> <span class="verse"><a name="11">11</a>nethir an enchauntere, `that is, that disseyueth mennus  iyen that a thing seme that is not; nether a man take counsel at hem that han a feend spekynge `in the wombe, nether take counsel at false dyuynouris nethir seke of deed men the treuthe.</span> <span class="verse"><a name="12">12</a>For the Lord hath abhomynacioun of alle these thingis, and for siche wickidnessis he schal do awei hem in thin entryng.</span> <span class="verse"><a name="13">13</a>Thou schalt be perfit and without filthe, with thi Lord God.</span> <span class="verse"><a name="14">14</a>These hethen men, `the lond of whiche thou schalt welde, heren hem that worchen bi chiteryng of briddis, and false dyuynouris; forsothe thou art tauyt in other maner of thi Lord God.</span> <span class="verse"><a name="15">15</a>Thi Lord God schal reise a prophete of thi folk and of thi britheren as me, thou schalt here hym;</span> <span class="verse"><a name="16">16</a>as thou axidist of thi Lord God in Oreb, whanne the cumpany was gaderid, and thou seidist, Y schal no more here the vois of my Lord God, and Y schal no more se `this grettiste fier, lest Y die.</span> <span class="verse"><a name="17">17</a>And the Lord seide to me, Thei spaken wel alle thingis.</span> <span class="verse"><a name="18">18</a>Y schal reise to hem a prophete, lijk thee, of the myddis of her britheren, and Y schal putte my wordis in his mouth, and he schal speke to hem alle thingis, whiche I schal comaunde to him.</span> <span class="verse"><a name="19">19</a>Forsothe Y schal be vengere of `that man, that nyle here the wordis `of hym, whiche he schal speke in my name.</span> <span class="verse"><a name="20">20</a>`Sotheli a prophete `schal be slayn, which is bischrewid with pride, and wole speke in my name tho thingis, whiche Y comaundide not to hym, that he schulde seie, ethir bi the name of alien goddis.</span> <span class="verse"><a name="21">21</a>That if thou answerist bi pryuy thouyt, Hou may Y vndirstonde the word, which the Lord spak not? thou schalt haue this signe,</span> <span class="verse"><a name="22">22</a>`The Lord spak not this thing which thilke prophete  biforseid in the name of the Lord, `and it bifallith not, but `the prophete feynede bi the pride of his soule, and therfor thou schalt not drede hym.</span> </p></div</div></div></body></html>