<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/deut/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/deut">Deuteronomy</a> &gt <strong>Chapter 27</strong></div><p><span class="verse"><a name="1">1</a>Forsothe Moyses comaundide, and the eldre men, to the puple of Israel, and seiden, Kepe ye ech `comaundement which Y comaunde to you to dai.</span> <span class="verse"><a name="2">2</a>And whanne ye han passid Jordan, in to the lond which thi Lord God schal yyue to thee, thou schalt reyse grete stoonus, and thou schalt make tho pleyn with chalk,</span> <span class="verse"><a name="3">3</a>that thou mow write in tho alle the wordis of this lawe, whanne Jordan is passid, that thou entre in to the lond which thi Lord God schal yyue to thee, the lond flowynge with mylke and hony, as he swoor to thi fadris.</span> <span class="verse"><a name="4">4</a>Therfor whanne thou hast passid Jordan, reise thou the stonus whiche Y comaunde to dai to thee, in the hil of Hebal; and thou schalt make tho pleyn with chalk.</span> <span class="verse"><a name="5">5</a>And there thou schalt bilde an auter to thi Lord God, of stoonys whiche yrun touchide not,</span> <span class="verse"><a name="6">6</a>and of stonys vnformed and vnpolischid; and thou schalt offre  theron brent sacrifices to thi Lord God; and thou schalt offre pesible sacrifices,</span> <span class="verse"><a name="7">7</a>and thou schalt ete there, and thou schalt make feeste bifor thi Lord God.</span> <span class="verse"><a name="8">8</a>And thou schalt write pleynli and clereli on the stoonys alle the wordis of this lawe.</span> <span class="verse"><a name="9">9</a>And Moises and the preestis of the kynde of Leuy seiden to al Israel, Israel, perseyue thou, and here; to day thou art maad the puple of thi Lord God;</span> <span class="verse"><a name="10">10</a>thou schalt here his vois, and thou schalt do `the comaundementis, and riytfulnessis, whiche Y comaunde to thee to dai.</span> <span class="verse"><a name="11">11</a>And Moises comaundide to the puple in that day,</span> <span class="verse"><a name="12">12</a>and seide, These men schulen stonde on the hil of Garizym to blesse the Lord, whanne Jordan `is passid; Symeon, Leuy, Judas, Isachar, Joseph, and Benjamyn.</span> <span class="verse"><a name="13">13</a>And euene ayens these men schulen stonde in the hil of Hebal to curse, Ruben, Gad, and Aser, Zabulon, Dan, and Neptalym.</span> <span class="verse"><a name="14">14</a>And the dekenes schulen pronounce, and schulen seie `with hiy vois to alle the men of Israel,</span> <span class="verse"><a name="15">15</a>Cursid is the man that makith a grauun ymage and yotun togidere, abhomynacioun of the Lord, the werk of `hondis of crafti men, and schal sette it in priuey place; and al the puple schal answere, and schal seie, Amen!</span> <span class="verse"><a name="16">16</a>He is cursid that onoureth not his fadir and modir; and al the puple schal seie, Amen!</span> <span class="verse"><a name="17">17</a>Cursid is he that `berith ouer the termes of his neiybore; and al the puple schal seie, Amen!</span> <span class="verse"><a name="18">18</a>Cursid is he that makith a blynde man to erre in the weie; and al the puple schal seie, Amen!</span> <span class="verse"><a name="19">19</a>He is cursid that peruertith the doom of a comelyng, of a fadirles, ethir modirles child, and of a widewe; and al the puple schal seie, Amen!</span> <span class="verse"><a name="20">20</a>Cursid is he that slepith with `the wijf of his fadir, and schewith the hiling of his bed; and al the puple schal  seie, Amen!</span> <span class="verse"><a name="21">21</a>Cursid is he that slepith with ony beeste; and al the puple schal seie, Amen!</span> <span class="verse"><a name="22">22</a>Cursid is he that slepith with his sistir, the douytir of his fadir, ethir of his modir; and al the puple schal seie, Amen!</span> <span class="verse"><a name="23">23</a>Cursid is he that slepith with his wyues modir; and al the puple schal seye, Amen!</span> <span class="verse"><a name="24">24</a>Cursid is he that sleeth pryueli his neiybore; and al the puple schal seie, Amen!</span> <span class="verse"><a name="25">25</a>Cursid is he that slepith with `the wijf of his neiybore; and al the puple schal seie, Amen!</span> <span class="verse"><a name="26">26</a>Cursid is he that takith yiftis, that he smyte the lijf of innocent blood; and al the puple schal seie, Amen!</span> <span class="verse"><a name="27">27</a>Cursid is he that dwellith not in the wordis of this lawe, nethir `parfourmeth tho in werk; and al the puple schal seie, Amen!</span> </p></div</div></div></body></html>