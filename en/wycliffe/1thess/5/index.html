<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/1thess/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/1thess">1 Thessalonians</a> &gt <strong>Chapter 5</strong></div><p><span class="verse"><a name="1">1</a>But, britheren, of tymes and momentis ye neden not that Y write to you.</span> <span class="verse"><a name="2">2</a>For ye silf witen diligentli, that the dai of the Lord schal come, as a theef in the niyt.</span> <span class="verse"><a name="3">3</a>For whanne thei schulen seie pees is, and sikirnesse, thanne sudeyn deth schal come on hem, as sorewe to a womman that is with child, and thei schulen not scape.</span> <span class="verse"><a name="4">4</a>But, britheren, ye ben not in derknessis, that the ilke dai as a theef catche you.</span> <span class="verse"><a name="5">5</a>For alle ye ben the sones of liyt, and sones of dai; we ben not of niyt, nether of derknessis.</span> <span class="verse"><a name="6">6</a>Therfor slepe we not as othere; but wake we, and be we sobre.</span> <span class="verse"><a name="7">7</a>For thei that slepen, slepen in the niyt, and thei that ben drunkun, ben drunkun in the niyt.</span> <span class="verse"><a name="8">8</a>But we that ben of the dai, ben sobre, clothid in the haburioun of feith and of charite, and in the helme of hope of heelthe.</span> <span class="verse"><a name="9">9</a>For God puttide not vs in to wraththe, but in to the purchasing of heelthe bi oure Lord Jhesu Crist, that was deed for vs;</span> <span class="verse"><a name="10">10</a>that whether we waken, whether we slepen, we lyue togidere with him.</span> <span class="verse"><a name="11">11</a>For which thing comforte ye togidere, and edefie ye ech other, as ye doon.</span> <span class="verse"><a name="12">12</a>And, britheren, we preien you, that ye knowen hem that trauelen among you, and ben souereyns to you in the Lord, and techen you,</span> <span class="verse"><a name="13">13</a>that ye han hem more aboundantli in charyte; and for the werk of hem, haue ye pees with hem.</span> <span class="verse"><a name="14">14</a>And, britheren, we preien you, repreue ye vnpesible men. Coumforte ye men of litil herte, resseyue ye sijke men, be ye pacient to alle men.</span> <span class="verse"><a name="15">15</a>Se ye, that no man yelde yuel for yuel to ony man; but euere more sue ye that that is good, ech to othere and to alle men.</span> <span class="verse"><a name="16">16</a>Euere more ioye ye; without ceessing preye ye;</span> <span class="verse"><a name="17">17</a>in alle thingis do ye thankyngis.</span> <span class="verse"><a name="18">18</a>For this is the wille of God in Crist Jhesu, in alle you.</span> <span class="verse"><a name="19">19</a>Nyle ye quenche the spirit;</span> <span class="verse"><a name="20">20</a>nyle ye dispise prophecies.</span> <span class="verse"><a name="21">21</a>But preue ye alle thingis, and holde ye that thing that is good.</span> <span class="verse"><a name="22">22</a>Absteyne you fro al yuel spice.</span> <span class="verse"><a name="23">23</a>And God hym silf of pees make you hooli bi alle thingis, that youre spirit be kept hool, and soule, and bodi, without pleynt, in the comyng of oure Lord Jhesu Crist.</span> <span class="verse"><a name="24">24</a>God is trewe, that clepide you, which also schal do.</span> <span class="verse"><a name="25">25</a>Britheren, preye ye for vs.</span> <span class="verse"><a name="26">26</a>Grete ye wel alle britheren in hooli cos.</span> <span class="verse"><a name="27">27</a>Y coniure you bi the Lord, that this pistle be red to alle hooli britheren.</span> <span class="verse"><a name="28">28</a>The grace of oure Lord Jhesu Crist be with you. Amen.</span> </p></div</div></div></body></html>