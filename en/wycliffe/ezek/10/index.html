<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ezek/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ezek">Ezekiel</a> &gt <strong>Chapter 10</strong></div><p><span class="verse"><a name="1">1</a>And Y siy, and lo! in the firmament that was on the heed of cherubyns, as a saphir stoon, and as the fourme of licnesse of a kyngis seete apperide theron.</span> <span class="verse"><a name="2">2</a>And he seide to the man that was clothid in lynnun clothis, and spak, Entre thou in the myddis of wheelis, that ben vndur cherubyns, and fille thin hond with coolis of fier, that ben bitwixe cherubyns, and schede thou out on the citee.</span> <span class="verse"><a name="3">3</a>And he entride in my siyt; forsothe cherubyns stoden at the riyt side of the hous, whanne the man entride, and a clowde fillide the ynnere halle.</span> <span class="verse"><a name="4">4</a>And the glorie of the Lord was reisid fro aboue cherubyns to the threisfold of the hous; and the hous was fillid with a cloude, and the halle was fillid with schynyng of the glorie of the Lord.</span> <span class="verse"><a name="5">5</a>And the sown of wyngis of cherubyns was herd til to the outermere halle, as the vois of almyyti God spekynge.</span> <span class="verse"><a name="6">6</a>And whanne he hadde comaundid to the man that was clothid in lynnun clothis, and hadde seid, Take thou fier fro the myddis of the wheelis, that ben bitwixe cherubyns, he entride, and stood bisidis the wheel.</span> <span class="verse"><a name="7">7</a>And cherub stretchide forth his hond fro the myddis of cherubyns, to the fier that was bitwixe cherubyns; and took, and yaf in to the hondis of hym that was clothid in lynnun clothis; and he took, and yede out.</span> <span class="verse"><a name="8">8</a>And the licnesse of the hond of a man apperide in cherubyns, vndur the wyngis of tho.</span> <span class="verse"><a name="9">9</a>And Y siy, and lo! foure wheelis weren bisidis cherubyns; o wheel bisidis o cherub, and another wheel bisidis another cherub; forsothe the licnesse of wheelis was as the siyt of the stoon crisolitis.</span> <span class="verse"><a name="10">10</a>And the biholdyng of tho was o licnesse of foure, as if a wheel be in the myddis of a wheel.</span> <span class="verse"><a name="11">11</a>And whanne tho yeden, tho yeden in to foure partis; tho turneden not ayen goynge, but to the place to which that that was the firste wheel bowide to go, also othere suyden, and turneden not ayen.</span> <span class="verse"><a name="12">12</a>And al the bodi of tho wheelis, and the neckis, and hondis, and wyngis of the beestis, and the cerclis, weren ful of iyen, in the cumpas of foure wheelis.</span> <span class="verse"><a name="13">13</a>And he clepide tho wheelis volible, ether able to go al aboute, in myn heryng.</span> <span class="verse"><a name="14">14</a>Forsothe o beeste hadde foure faces; o face was the face of cherub, and the secounde face the face of a man, and in the thridde was the face of a lioun, and in the fourthe was the face of an egle;</span> <span class="verse"><a name="15">15</a>and the cherubyns weren reisid. Thilke is the beeste, which Y hadde seyn bisidis the flood Chobar.</span> <span class="verse"><a name="16">16</a>And whanne cherubyns yeden, also the wheelis bisidis tho yeden to gidere; whanne cherubyns reisiden her wyngis, that tho schulden be enhaunsid fro the erthe, the wheelis abididen not stille, but also tho weren bisidis cherubyns.</span> <span class="verse"><a name="17">17</a>The wheelis stooden with tho cherubyns stondynge, and weren reisid with the cherubyns reisid; for the spirit of lijf was in tho wheelis.</span> <span class="verse"><a name="18">18</a>And the glorie of the Lord yede out fro the threisfold of the temple, and stood on the cherubyns.</span> <span class="verse"><a name="19">19</a>And cherubyns reisiden her wyngis, and weren enhaunsid fro the erthe bifore me; and whanne tho yeden out, also the wheelis sueden; and it stood in the entryng of the eest yate of the hous of the Lord, and the glorie of God of Israel was on tho.</span> <span class="verse"><a name="20">20</a>Thilke is the beeste, which Y siy vndur God of Israel, bisidis the flood Chobar. And Y vndurstood that foure cherubyns weren;</span> <span class="verse"><a name="21">21</a>foure faces weren to oon, and foure wyngys weren to oon; and the licnesse of the hond of a man was vndur the wyngis of tho.</span> <span class="verse"><a name="22">22</a>And the licnesse of the cheris of tho weren thilke cheeris whiche Y hadde seyn bisidis the flood Chobar; and the biholdyng of tho, and the fersnesse of ech, was to entre bifor his face.</span> </p></div</div></div></body></html>