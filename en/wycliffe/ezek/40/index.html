<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/ezek/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/ezek">Ezekiel</a> &gt <strong>Chapter 40</strong></div><p><span class="verse"><a name="1">1</a>In the fyue and twentithe yeer of oure passyng ouer, in the bigynnyng of the yeer, in the tenthe dai of the monethe, in the fourtenthe yeer after that the citee was smytun, in this same dai the hond of the Lord was maad on me, and he brouyte me thidur in the reuelaciouns of God.</span> <span class="verse"><a name="2">2</a>And he brouyte me in to the lond of Israel, and he leet me doun on a ful hiy hil, on which was as the bildyng of a citee goynge to the south;</span> <span class="verse"><a name="3">3</a>and he ledde me in thidur. And lo! a man, whos licnesse was as the licnesse of bras, and a coorde of flex was in his hond, and a reed of mesure in his hond; forsothe he stood in the yate.</span> <span class="verse"><a name="4">4</a>And the same man spak to me, Thou sone of man, se with thin iyen, and here with thin eeris, and sette thin herte on alle thingis, whiche Y schal schewe to thee, for thou art brouyt hidur, that tho be schewid to thee; telle thou alle thingis whiche thou seest to the hous of Israel.</span> <span class="verse"><a name="5">5</a>And lo! a wal withouteforth, in the cumpas of the hous on ech side; and in the hond of the man was a rehed of mesure of sixe cubitis and a spanne, that is, an handibreede; and he mat the breede of the bildyng with o rehed, and the hiynesse bi o rehed.</span> <span class="verse"><a name="6">6</a>And he cam to the yate that bihelde the weie of the eest, and he stiede bi degrees of it; and he mat the lyntil of the yate bi o rehed the breede, that is, o lyntil bi o rehed in breede;</span> <span class="verse"><a name="7">7</a>and he mat o chaumbre bi o rehed in lengthe, and bi o rehed in breed, and fyue cubitis bitwixe chaumbris;</span> <span class="verse"><a name="8">8</a>and he mat the lyntil of the yate bisidis the porche of the yate with ynne, bi o rehed.</span> <span class="verse"><a name="9">9</a>And he mat the porch of the yate of eiyte cubitis, and the frount therof bi twei cubitis; sotheli the porche of the yate was with ynne.</span> <span class="verse"><a name="10">10</a>Certis the chaumbris of the yate at the weie of the eest weren thre on this side, and thre on that side; o mesure of thre, and o mesure of the frountis on euer ethir side.</span> <span class="verse"><a name="11">11</a>And he mat the breede of the lyntel of the yate of ten cubitis, and the lengthe of the yate of threttene cubitis.</span> <span class="verse"><a name="12">12</a>And he mat a margyn of a cubit bifor the chaumbris, and o cubit was the ende on ech side; forsothe the chaumbris weren of sixe cubitis on this side and on that side.</span> <span class="verse"><a name="13">13</a>And he mat the yate fro the roof of the chaumbre til to the roof therof, the breede of fyue and twenti cubitis, a dore ayens a dore.</span> <span class="verse"><a name="14">14</a>And he made frountes bi sixti cubitis, and at the frount an halle of the yate on ech side bi cumpas;</span> <span class="verse"><a name="15">15</a>and bifor the face of the yate that stretchith forth til to the face of the porche of the ynner yate, he mat fifti cubitis.</span> <span class="verse"><a name="16">16</a>And he mat wyndows naraw with out and large with ynne, in the chaumbris and frountis of tho, that weren with ynne the yate on ech side bi cumpas. Sotheli in lijk maner also wyndows weren in the porchis bi cumpas with ynne; and the peynture of palm trees was grauun bifor the frountis.</span> <span class="verse"><a name="17">17</a>And he ledde me out to the outermere halle, and lo! tresories, and pawment arayed with stoon in the halle bi cumpas; thretti tresories in the cumpas of the pawment;</span> <span class="verse"><a name="18">18</a>and the pawment was bynethe in the front of the yatis, bi the lengthe of the yatis.</span> <span class="verse"><a name="19">19</a>And he mat the breede fro the face of the lowere yate til to the frount of the ynnere halle with outforth, an hundrid cubitis at the eest, and at the north.</span> <span class="verse"><a name="20">20</a>And he mat bothe in lengthe and in breede the yate that bihelde the weie of the north, of the outermore halle.</span> <span class="verse"><a name="21">21</a>And he mat the chaumbris therof, thre on this side, and thre on that side, and the frount therof, and the porche therof, bi the mesure of the formere yate; the lengthe therof of fifti cubitis, and the breede therof of fyue and twenti cubitis.</span> <span class="verse"><a name="22">22</a>Sotheli the wyndows therof, and the porche, and the grauyngis, weren bi the mesure of the yate that bihelde to the eest; and the stiyng therof was of seuene degrees, and a porche was bifore it.</span> <span class="verse"><a name="23">23</a>And the yate of the ynnere halle was ayens the yate of the north, and ayens the eest yate; and he mat fro the yate til to the yate an hundrid cubitis.</span> <span class="verse"><a name="24">24</a>And he ledde me out to the weie of the south, and lo! the yate that bihelde to the south; and he mat the frount therof, and the porche therof, bi the formere mesuris;</span> <span class="verse"><a name="25">25</a>and the wyndows therof, and the porchis in cumpas, as othere wyndows; the lengthe of fifti cubitis, and the breede of fyue and twenti cubitis.</span> <span class="verse"><a name="26">26</a>And bi seuene degrees me stiede to it, and `an halle was bifor the yatis therof; and palme trees weren grauun, oon in this side, and another in that side in the frount therof.</span> <span class="verse"><a name="27">27</a>And the yate of the ynnere halle was in the weie of the south; and he mat fro the yate til to the yate in the weie of the south, an hundrid cubitis.</span> <span class="verse"><a name="28">28</a>And he ledde me in to the ynnere halle, to the south yate; and he mat the yate bi the formere mesuris;</span> <span class="verse"><a name="29">29</a>the chaumbre therof, and the frount therof, and the porche therof bi the same mesuris; and he mat the wyndows therof, and the porche therof in cumpas; fifti cubitis of lengthe, and fyue and twenti cubitis of breede.</span> <span class="verse"><a name="30">30</a>And he mat the halle bi cumpas, the lengthe of fyue and twenti cubitis, and the breede therof of fyue cubitis.</span> <span class="verse"><a name="31">31</a>And the porche therof was to the outermere halle, and the palm trees therof in the frount; and eiyte degrees weren, bi whiche me stiede thorouy it.</span> <span class="verse"><a name="32">32</a>And he ledde me in to the ynnere halle, bi the eest weie; and he mat the yate by the formere mesures;</span> <span class="verse"><a name="33">33</a>the chaumbre therof, and the frount therof, and the porchis therof, as aboue; and he mat the wyndows therof, and the porchis therof in cumpas; the lengthe of fifti cubitis, and the breede of fyue and twenti cubitis; and the porche therof,</span> <span class="verse"><a name="34">34</a>that is, of the outermore halle; and palme trees grauun in the frount therof, on this side and on that side; and in eiyte degrees was the stiyng therof.</span> <span class="verse"><a name="35">35</a>And he ledde me in to the yate that bihelde to the north; and he mat bi the formere mesuris;</span> <span class="verse"><a name="36">36</a>the chaumbre therof, and the frount therof, and the porche therof, and the wyndows therof bi cumpas; the lengthe of fifti cubitis, and the breede of fyue and twenti cubitis.</span> <span class="verse"><a name="37">37</a>The porche therof bihelde to the outermore halle; and the grauyng of palm trees was in the frount therof, on this side and on that side; and in eiyte degrees was the stiyng therof.</span> <span class="verse"><a name="38">38</a>And bi alle tresories a dore was in the frountis of yatis; and there thei waischiden brent sacrifice.</span> <span class="verse"><a name="39">39</a>And in the porche of the yate weren twei boordis on this side, and twei boordis on that side, that brent sacrifice be offrid on tho, `bothe for synne and for trespasse.</span> <span class="verse"><a name="40">40</a>And at the outermore side, which stieth to the dore of the yate that goith to the north, weren twei boordis; and at `the tother side, bifor the porche of the yate, weren twei boordis.</span> <span class="verse"><a name="41">41</a>Foure boordis on this side, and foure boordis on that side; bi the sidis of the yate weren eiyte boordis, on whiche thei offriden.</span> <span class="verse"><a name="42">42</a>Forsothe foure boordis to brent sacrifice weren bildid of square stoonys, in the lengthe of o cubit and an half, and in the breed of o cubit and an half, and in the hiythe of o cubit; on whiche boordis thei schulen sette vessels, in whiche brent sacrifice and slayn sacrifice is offrid.</span> <span class="verse"><a name="43">43</a>And the brenkis of tho boordis ben of oon handibreede, and ben bowid ayen with ynne bi cumpas; forsothe on the boordis weren fleischis of offryng.</span> <span class="verse"><a name="44">44</a>And with out the ynnere yate weren tresories of chauntours, in the ynnere halle, that was in the side of the yate biholdynge to the north; and the faces of tho weren ayens the south weie; oon of the side of the eest yate, that bihelde to the weie of the north.</span> <span class="verse"><a name="45">45</a>And he seide to me, This treserie, that biholdith the south weie, is of the prestis that waken in the kepyngis of the temple,</span> <span class="verse"><a name="46">46</a>Sotheli the tresorye that biholdith to the weie of the north, schal be of the preestis that waken to the seruice of the auter; these ben the sones of Sadoch, whiche of the sones of Leuy neiyen to the Lord, for to mynystre to hym.</span> <span class="verse"><a name="47">47</a>And he mat the halle, the lengthe of an hundrid cubitis, and the breede of an hundrid cubitis, bi square, and the auter bifore the face of the temple.</span> <span class="verse"><a name="48">48</a>And he ledde me in to the porche of the temple; and he mat the porche bi fyue cubitis on this side, and bi fyue cubitis on that side; and he mat the breede of the yate, of thre cubitis on this side, and of thre cubitis on that side.</span> <span class="verse"><a name="49">49</a>But he mat the lengthe of the porche of twenti cubitis, and the breede of eleuene cubitis, and bi eiyte degrees me stiede to it; and pileris weren in the frountis, oon on this side, and `another on that side.</span> </p></div</div></div></body></html>