<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/2thess/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/2thess">2 Thessalonians</a> &gt <strong>Chapter 2</strong></div><p><span class="verse"><a name="1">1</a>But, britheren, we preien you bi the comyng of oure Lord Jhesu Crist, and of oure congregacioun in to the same comyng,</span> <span class="verse"><a name="2">2</a>that ye be not mouyd soone fro youre witt, nether be aferd, nether bi spirit, nether bi word, nether bi epistle as sent bi vs, as if the dai of the Lord be nyy.</span> <span class="verse"><a name="3">3</a>No man disseyue you in ony manere. For but dissencioun come first, and the man of synne be schewid, the sonne of perdicioun,</span> <span class="verse"><a name="4">4</a>that is aduersarie, and is enhaunsid ouer `al thing that is seid God, or that is worschipid, so that he sitte in the temple of God, and schewe hym silf as if he were God.</span> <span class="verse"><a name="5">5</a>Whether ye holden not, that yit whanne Y was at you, Y seide these thingis to you?</span> <span class="verse"><a name="6">6</a>And now what withholdith, ye witen, that he be schewid in his tyme.</span> <span class="verse"><a name="7">7</a>For the priuete of wickidnesse worchith now; oneli that he that holdith now, holde, til he be do awei.</span> <span class="verse"><a name="8">8</a>And thanne thilke wickid man schal be schewid, whom the Lord Jhesu schal sle with the spirit of his mouth, and schal distrie with liytnyng of his comyng;</span> <span class="verse"><a name="9">9</a>hym, whos comyng is bi the worching of Sathanas, in al vertu, and signes,</span> <span class="verse"><a name="10">10</a>and grete wondris, false, and in al disseit of wickidnesse, to hem that perischen. For that thei resseyueden not the charite of treuthe, that thei schulden be maad saaf. And therfor God schal sende to hem a worching of errour, that thei bileue to leesing,</span> <span class="verse"><a name="11">11</a>that alle be demed, whiche bileueden not to treuthe, but consentiden to wickidnesse.</span> <span class="verse"><a name="12">12</a>But, britheren louyd of God, we owen to do thankyngis euermore to God for you, that God chees vs the firste fruytis in to heelthe, in halewing of spirit and in feith of treuthe;</span> <span class="verse"><a name="13">13</a>in which also he clepide you bi oure gospel, in to geting of the glorie of oure Lord Jhesu Crist.</span> <span class="verse"><a name="14">14</a>Therfor, britheren, stonde ye, and holde ye the tradiciouns, that ye han lerud, ethir bi word, ethir bi oure pistle.</span> <span class="verse"><a name="15">15</a>And oure Lord Jhesu Crist him silf, and God oure fadir, which louyde vs, and yaf euerlastinge coumfort and good hope in grace, stire youre hertis,</span> <span class="verse"><a name="16">16</a>and conferme in al good werk and word.</span> </p></div</div></div></body></html>