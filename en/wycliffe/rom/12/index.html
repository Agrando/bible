<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/rom/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/rom">Romans</a> &gt <strong>Chapter 12</strong></div><p><span class="verse"><a name="1">1</a>Therfore, britheren, Y biseche you bi the mercy of God, that ye yyue youre bodies a lyuynge sacrifice, hooli, plesynge to God, and youre seruyse resonable.</span> <span class="verse"><a name="2">2</a>And nyle ye be confourmyd to this world, but be ye reformed in newnesse of youre wit, that ye preue which is the wille of God, good, and wel plesynge, and parfit.</span> <span class="verse"><a name="3">3</a>For Y seie, bi the grace that is youun to me, to alle that ben among you, that ye sauere no more than it bihoueth to sauere, but for to sauere to sobrenesse; and to ech man, as God hath departid the mesure of feith.</span> <span class="verse"><a name="4">4</a>For as in o bodi we han many membris, but alle the membris han not the same dede;</span> <span class="verse"><a name="5">5</a>so we many ben o bodi in Crist, and eche ben membris oon of anothir.</span> <span class="verse"><a name="6">6</a>Therfor we that han yiftis dyuersynge, aftir the grace that is youun to vs,</span> <span class="verse"><a name="7">7</a>ethir prophecie, aftir the resoun of feith; ethir seruise, in mynystryng; ether he that techith, in techyng;</span> <span class="verse"><a name="8">8</a>he that stirith softli, in monestyng; he that yyueth, in symplenesse; he that is souereyn, in bisynesse; he that hath merci, in gladnesse.</span> <span class="verse"><a name="9">9</a>Loue with outen feynyng, hatynge yuel, drawynge to good;</span> <span class="verse"><a name="10">10</a>louynge togidere the charite of britherhod. Eche come bifore to worschipen othere;</span> <span class="verse"><a name="11">11</a>not slow in bisynesse, feruent in spirit, seruynge to the Lord,</span> <span class="verse"><a name="12">12</a>ioiynge in hope, pacient in tribulacioun, bisy in preier,</span> <span class="verse"><a name="13">13</a>yyuynge good to the nedis of seyntis, kepynge hospitalite.</span> <span class="verse"><a name="14">14</a>Blesse ye men that pursuen you; blesse ye, and nyle ye curse;</span> <span class="verse"><a name="15">15</a>for to ioye with men that ioyen, for to wepe with men that wepen.</span> <span class="verse"><a name="16">16</a>Fele ye the same thing togidere; not sauerynge heiy thingis, but consentynge to meke thingis. Nile ye be prudent anentis you silf;</span> <span class="verse"><a name="17">17</a>to no man yeldynge yuel for yuel, but purueye ye good thingis, not oneli bifor God, but also bifor alle men.</span> <span class="verse"><a name="18">18</a>If it may be don, that that is of you, haue ye pees with alle men.</span> <span class="verse"><a name="19">19</a>Ye moost dere britheren, not defendynge you silf, but yyue ye place to wraththe; for it is writun, The Lord seith, To me veniaunce, and Y schal yelde.</span> <span class="verse"><a name="20">20</a>But if thin enemy hungrith, fede thou hym; if he thirstith, yyue thou drynke to hym; for thou doynge this thing schalt gidere togidere colis on his heed.</span> <span class="verse"><a name="21">21</a>Nyle thou be ouercomun of yuel, but ouercome thou yuel bi good.</span> </p></div</div></div></body></html>