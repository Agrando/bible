<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/rom/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/rom">Romans</a> &gt <strong>Chapter 11</strong></div><p><span class="verse"><a name="1">1</a>Therfor Y seie, Whether God hath put awei his puple? God forbede. For Y am an Israelite, of the seed of Abraham, of the lynage of Beniamyn.</span> <span class="verse"><a name="2">2</a>God hath not put awei his puple, which he bifor knew. Whether ye witen not, what the scripture seith in Elie? Hou he preieth God ayens Israel,</span> <span class="verse"><a name="3">3</a>Lord, thei han slayn thi prophetis, thei han vndurdoluun thin auteris, and Y am lefte aloone, and thei seken my lijf.</span> <span class="verse"><a name="4">4</a>But what seith Goddis answere to hym? Y haue left to me seuene thousyndes of men, that han not bowid her knees bifore Baal.</span> <span class="verse"><a name="5">5</a>So therfor also in this tyme, the relifs ben maad saaf, bi the chesyng of the grace of God.</span> <span class="verse"><a name="6">6</a>And if it be bi the grace of God, it is not now of werkis; ellis grace is not now grace.</span> <span class="verse"><a name="7">7</a>What thanne? Israel hath not getun this that he souyte, but eleccioun hath getun; and the othere ben blyndid.</span> <span class="verse"><a name="8">8</a>As it is writun, God yaf to hem a spirit of compunccioun, iyen that thei se not, and eeris, that thei here not, in to this dai.</span> <span class="verse"><a name="9">9</a>And Dauith seith, Be the boord of hem maad in to a gryn bifor hem, and in to catchyng, and in to sclaundre, and in to yeldyng to hem.</span> <span class="verse"><a name="10">10</a>Be the iyen of hem maad derk, that thei se not; and bowe thou doun algatis the bak of hem.</span> <span class="verse"><a name="11">11</a>Therfor Y seie, Whether thei offendiden so, that thei schulden falle doun? God forbede. But bi the gilt of hem helthe is maad to hethene men, that thei sue hem.</span> <span class="verse"><a name="12">12</a>That if the gilt of hem ben richessis of the world, and the makyng lesse of hem ben richessis of hethene men, hou myche more the plente of hem?</span> <span class="verse"><a name="13">13</a>But Y seie to you, hethene men, for as longe as Y am apostle of hethene men, Y schal onoure my mynysterie,</span> <span class="verse"><a name="14">14</a>if in ony maner Y stire my fleisch for to folowe, and that Y make summe of hem saaf.</span> <span class="verse"><a name="15">15</a>For if the loss of hem is the recouncelyng of the world, what is the takyng vp, but lijf of deede men?</span> <span class="verse"><a name="16">16</a>For if a litil part of that that is tastid be hooli, the hool gobet is hooli; and if the roote is hooli, also the braunchis.</span> <span class="verse"><a name="17">17</a>What if ony of the braunchis ben brokun, whanne thou were a wielde olyue tre, art graffid among hem, and art maad felowe of the roote, and of the fatnesse of the olyue tre,</span> <span class="verse"><a name="18">18</a>nyle thou haue glorie ayens the braunchis. For if thou gloriest, thou berist not the roote, but the roote thee.</span> <span class="verse"><a name="19">19</a>Therfor thou seist, The braunchis ben brokun, that Y be graffid in.</span> <span class="verse"><a name="20">20</a>Wel, for vnbileue the braunchis ben brokun; but thou stondist bi feith. Nyle thou sauere hiye thing,</span> <span class="verse"><a name="21">21</a>but drede thou, for if God sparide not the kyndli braunchis, lest perauenture he spare not thee.</span> <span class="verse"><a name="22">22</a>Therfor se the goodnesse, and the fersnesse of God; yhe, the feersnesse in to hem that felden doun, but the goodnesse of God in to thee, if thou dwellist in goodnesse, ellis also thou schalt be kit doun.</span> <span class="verse"><a name="23">23</a>Yhe, and thei schulen be set yn, if thei dwellen not in vnbileue. For God is myyti, to sette hem in eftsoone.</span> <span class="verse"><a name="24">24</a>For if thou art kit doun of the kyndeli wielde olyue tre, and ayens kynd art set in to a good olyue tre, hou myche more thei that ben bi kynde, schulen be set in her olyue tree?</span> <span class="verse"><a name="25">25</a>But, britheren, Y wole not that ye vnknowen this mysterie, that ye be not wise to you silf; for blyndenesse hath feld a parti in Israel, til that the plente of hethene men entride,</span> <span class="verse"><a name="26">26</a>and so al Israel schulde be maad saaf. As it is writun, He schal come of Syon, that schal delyuere, and turne awei the wickidnesse of Jacob.</span> <span class="verse"><a name="27">27</a>And this testament to hem of me, whanne Y schal do awei her synnes.</span> <span class="verse"><a name="28">28</a>Aftir the gospel thei ben enemyes for you, but thei ben moost dereworthe bi the eleccioun for the fadris.</span> <span class="verse"><a name="29">29</a>And the yiftis and the cleping of God ben with outen forthenkyng.</span> <span class="verse"><a name="30">30</a>And as sum tyme also ye bileueden not to God, but now ye han gete mercy for the vnbileue of hem;</span> <span class="verse"><a name="31">31</a>so and these now bileueden not in to youre merci, that also thei geten merci.</span> <span class="verse"><a name="32">32</a>For God closide alle thingis togidere in vnbileue, that he haue mercy on alle.</span> <span class="verse"><a name="33">33</a>O! the heiynesse of the ritchessis of the wisdom and of the kunnyng of God; hou incomprehensible ben hise domes, and hise weies ben vnserchable.</span> <span class="verse"><a name="34">34</a>For whi who knew the wit of the Lord, or who was his counselour? or who formere yaf to hym,</span> <span class="verse"><a name="35">35</a>and it schal be quyt to hym?</span> <span class="verse"><a name="36">36</a>For of hym, and bi hym, and in hym ben alle thingis. To hym be glorie in to worldis. Amen.</span> </p></div</div></div></body></html>