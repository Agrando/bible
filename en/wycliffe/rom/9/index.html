<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/rom/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/rom">Romans</a> &gt <strong>Chapter 9</strong></div><p><span class="verse"><a name="1">1</a>I seie treuthe in Crist Jhesu, Y lye not, for my conscience berith witnessyng to me in the Hooli Goost,</span> <span class="verse"><a name="2">2</a>for greet heuynesse is to me, and contynuel sorewe to my herte.</span> <span class="verse"><a name="3">3</a>For Y my silf desiride to be departid fro Crist for my britheren, that ben my cosyns aftir the fleisch, that ben men of Israel;</span> <span class="verse"><a name="4">4</a>whos is adopcioun of sones, and glorie, and testament, and yyuyng of the lawe, and seruyce, and biheestis;</span> <span class="verse"><a name="5">5</a>whos ben the fadris, and of which is Crist after the fleisch, that is God aboue alle thingis, blessid in to worldis.</span> <span class="verse"><a name="6">6</a>Amen. But not that the word of God hath falle doun. For not alle that ben of Israel, these ben Israelitis.</span> <span class="verse"><a name="7">7</a>Nethir thei that ben seed of Abraham, `alle ben sonys; but in Ysaac the seed schal be clepid to thee;</span> <span class="verse"><a name="8">8</a>that is to seie, not thei that ben sones of the fleisch, ben sones of God, but thei that ben sones of biheeste ben demed in the seed.</span> <span class="verse"><a name="9">9</a>For whi this is the word of biheest, Aftir this tyme Y schal come, and a sone schal be to Sare.</span> <span class="verse"><a name="10">10</a>And not oneli sche, but also Rebecca hadde twey sones of o liggyng bi of Ysaac, oure fadir.</span> <span class="verse"><a name="11">11</a>And whanne thei weren not yit borun, nether hadden don ony thing of good ether of yuel, that the purpos of God schulde dwelle bi eleccioun,</span> <span class="verse"><a name="12">12</a>not of werkis, but of God clepynge, it was seid to hym,</span> <span class="verse"><a name="13">13</a>that the more schulde serue the lesse, as it is writun, Y louede Jacob, but Y hatide Esau.</span> <span class="verse"><a name="14">14</a>What therfor schulen we seie? Whether wickidnesse be anentis God?</span> <span class="verse"><a name="15">15</a>God forbede. For he seith to Moyses, Y schal haue merci on whom Y haue merci; and Y schal yyue merci on whom Y schal haue merci.</span> <span class="verse"><a name="16">16</a>Therfor it is not nether of man willynge, nethir rennynge, but of God hauynge mercy.</span> <span class="verse"><a name="17">17</a>And the scripture seith to Farao, For to this thing Y haue stirid thee, that Y schewe in thee my vertu, and that my name be teld in al erthe.</span> <span class="verse"><a name="18">18</a>Therfor of whom God wole, he hath merci; and whom he wole, he endurith.</span> <span class="verse"><a name="19">19</a>Thanne seist thou to me, What is souyt yit? for who withstondith his wille?</span> <span class="verse"><a name="20">20</a>O! man, who art thou, that answerist to God? Whether a maad thing seith to hym that made it, What hast thou maad me so?</span> <span class="verse"><a name="21">21</a>Whether a potter of cley hath not power to make of the same gobet o vessel in to honour, an othere in to dispit?</span> <span class="verse"><a name="22">22</a>That if God willynge to schewe his wraththe, and to make his power knowun, hath suffrid in greet pacience vessels of wraththe able in to deth,</span> <span class="verse"><a name="23">23</a>to schewe the riytchessis of his glorie in to vessels of merci, whiche he made redi in to glorie.</span> <span class="verse"><a name="24">24</a>Whiche also he clepide not oneli of Jewis, but also of hethene men, as he seith in Osee,</span> <span class="verse"><a name="25">25</a>Y schal clepe not my puple my puple, and not my loued my louyd, and not getynge mercy getynge merci;</span> <span class="verse"><a name="26">26</a>and it schal be in the place, where it is seid to hem, Not ye my puple, there thei schulen be clepid the sones of `God lyuynge.</span> <span class="verse"><a name="27">27</a>But Isaye crieth for Israel, If the noumbre of Israel schal be as grauel of the see, the relifs schulen be maad saaf.</span> <span class="verse"><a name="28">28</a>Forsothe a word makynge an ende, and abreggynge in equyte, for the Lord schal make a word breggid on al the erthe.</span> <span class="verse"><a name="29">29</a>And as Ysaye bifor seide, But God of oostis hadde left to vs seed, we hadden be maad as Sodom, and we hadden be lijk as Gommor.</span> <span class="verse"><a name="30">30</a>Therfor what schulen we seie? That hethene men that sueden not riytwisnesse, han gete riytwisnesse, yhe, the riytwisnesse that is of feith.</span> <span class="verse"><a name="31">31</a>But Israel suynge the lawe of riytwisnesse, cam not parfitli in to the lawe of riytwisnesse.</span> <span class="verse"><a name="32">32</a>Whi? For not of feith, but as of werkys. And thei spurneden ayens the stoon of offencioun,</span> <span class="verse"><a name="33">33</a>as it is writun, Lo! Y putte a stoon of offensioun in Syon, and a stoon of sclaundre; and ech that schal bileue `in it, schal not be confoundid.</span> </p></div</div></div></body></html>