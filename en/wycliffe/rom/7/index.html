<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/rom/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/rom">Romans</a> &gt <strong>Chapter 7</strong></div><p><span class="verse"><a name="1">1</a>Britheren, whethir ye knowun not; for Y speke to men `that knowen the lawe; for the lawe hath lordschip in a man, as long tyme as it lyueth?</span> <span class="verse"><a name="2">2</a>For that womman that is vndur an hosebonde, is boundun to the lawe, while the hosebonde lyueth; but if hir hosebonde is deed, sche is delyuered fro the lawe of the hosebonde.</span> <span class="verse"><a name="3">3</a>Therfor sche schal be clepid auoutresse, if sche be with another man, while the hosebonde lyueth; but if hir hosebonde is deed, sche is delyuered fro the lawe of the hosebonde, that sche be not auoutresse, if sche be with another man.</span> <span class="verse"><a name="4">4</a>And so, my britheren, ye ben maad deed to the lawe bi the bodi of Crist, that ye ben of another, that roos ayen fro deth, that ye bere fruyt to God.</span> <span class="verse"><a name="5">5</a>For whanne we weren in fleisch, passiouns of synnes, that weren bi the lawe, wrouyten in oure membris, to bere fruyt to deth.</span> <span class="verse"><a name="6">6</a>But now we ben vnboundun fro the lawe of deth, in which we weren holdun, so that we seruen in newnesse of spirit, and not in eldnesse of lettre.</span> <span class="verse"><a name="7">7</a>What therfor schulen we seie? The lawe is synne? God forbede. But Y knew not synne, but bi lawe; for Y wiste not that coueitynge was synne, but for the lawe seide, Thou schalt not coueyte.</span> <span class="verse"><a name="8">8</a>And thoruy occasioun takun, synne bi the maundement hath wrouyt in me al coueytise; for withouten the lawe, synne was deed.</span> <span class="verse"><a name="9">9</a>And Y lyuede withouten the lawe sumtyme; but whanne the comaundement was comun, synne lyuede ayen.</span> <span class="verse"><a name="10">10</a>But Y was deed, and this comaundement that was to lijf, was foundun to me, to be to deth.</span> <span class="verse"><a name="11">11</a>For synne, thorouy occasioun takun bi the comaundement, disceyuede me, and bi that it slow me.</span> <span class="verse"><a name="12">12</a>Therfor the lawe is hooli, and the comaundement is hooli, and iust, and good.</span> <span class="verse"><a name="13">13</a>Is thanne that thing that is good, maad deth to me? God forbede. But synne, that it seme synne, thorouy good thing wrouyte deth to me, that me synne ouer maner thorouy the comaundement.</span> <span class="verse"><a name="14">14</a>And we witen, that the lawe is spiritual; but Y am fleischli, seld vndur synne.</span> <span class="verse"><a name="15">15</a>For Y vndurstonde not that that Y worche; for Y do not the good thing that Y wole, but Y do thilke yuel thing that Y hate.</span> <span class="verse"><a name="16">16</a>And if Y do that thing that Y wole not, Y consente to the lawe, that it is good.</span> <span class="verse"><a name="17">17</a>But now Y worche not it now, but the synne that dwellith in me.</span> <span class="verse"><a name="18">18</a>But and Y woot, that in me, that is, in my fleisch, dwellith no good; for wille lieth to me, but Y fynde not to performe good thing.</span> <span class="verse"><a name="19">19</a>For Y do not thilke good thing that Y wole, but Y do thilke yuel thing that Y wole not.</span> <span class="verse"><a name="20">20</a>And if Y do that yuel thing that Y wole not, Y worche not it, but the synne that dwellith in me.</span> <span class="verse"><a name="21">21</a>Therfor Y fynde the lawe to me willynge to do good thing, for yuel thing lieth to me.</span> <span class="verse"><a name="22">22</a>For Y delite togidere to the lawe of God, aftir the ynnere man. But Y se another lawe in my membris,</span> <span class="verse"><a name="23">23</a>ayenfiytynge the lawe of my soule, and makynge me caitif in the lawe of synne, that is in my membris.</span> <span class="verse"><a name="24">24</a>Y am an vnceli man; who schal delyuer me fro the bodi of this synne?</span> <span class="verse"><a name="25">25</a>The grace of God, bi Jhesu Crist oure Lord. Therfor Y my silf bi the soule serue to the lawe of God; but bi fleisch to the lawe of synne.</span> </p></div</div></div></body></html>