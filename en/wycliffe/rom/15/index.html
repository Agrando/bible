<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/rom/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/rom">Romans</a> &gt <strong>Chapter 15</strong></div><p><span class="verse"><a name="1">1</a>But we saddere men owen to susteyne the feblenesses of sijke men, and not plese to vs silf.</span> <span class="verse"><a name="2">2</a>Eche of vs plese to his neiybore in good, to edificacioun.</span> <span class="verse"><a name="3">3</a>For Crist pleside not to hym silf, as it is writun, The repreues of men dispisynge thee, felden on me.</span> <span class="verse"><a name="4">4</a>For what euere thingis ben writun, tho ben writun to oure techynge, that bi pacience and coumfort of scripturis we haue hope.</span> <span class="verse"><a name="5">5</a>But God of pacience and of solace yyue to you to vndurstonde the same thing, ech in to othere aftir Jhesu Crist,</span> <span class="verse"><a name="6">6</a>that ye of o wille with o mouth worschipe God and the fadir of oure Lord Jhesu Crist.</span> <span class="verse"><a name="7">7</a>For which thing take ye togidere, as also Crist took you in to the onour of God.</span> <span class="verse"><a name="8">8</a>For Y seie, that Jhesu Crist was a mynystre of circumcisioun for the treuthe of God, to conferme the biheestis of fadris.</span> <span class="verse"><a name="9">9</a>And hethene men owen to onoure God for merci; as it is writun, Therfor, Lord, Y schal knowleche to thee among hethene men, and Y schal synge to thi name.</span> <span class="verse"><a name="10">10</a>And eft he seith, Ye hethene men, be ye glad with his puple.</span> <span class="verse"><a name="11">11</a>And eft, Alle hethene men, herie ye the Lord; and alle puplis, magnefie ye hym.</span> <span class="verse"><a name="12">12</a>And eft Isaie seith, Ther schal be a roote of Jesse, that schal rise vp to gouerne hethene men, and hethene men schulen hope in hym.</span> <span class="verse"><a name="13">13</a>And God of hope fulfille you in al ioye and pees in bileuynge, that ye encrees in hope and vertu of the Hooli Goost.</span> <span class="verse"><a name="14">14</a>And, britheren, Y my silf am certeyn of you, that also ye ben ful of loue, and ye ben fillid with al kunnyng, so that ye moun moneste ech other.</span> <span class="verse"><a name="15">15</a>And, britheren, more boldli Y wroot to you a parti, as bryngynge you in to mynde, for the grace that is youun to me of God,</span> <span class="verse"><a name="16">16</a>that Y be the mynystre of Crist Jhesu among hethene men. And Y halewe the gospel of God, that the offryng of hethene men be acceptid, and halewid in the Hooli Goost.</span> <span class="verse"><a name="17">17</a>Therfor Y haue glorie in Crist Jhesu to God.</span> <span class="verse"><a name="18">18</a>For Y dar not speke ony thing of tho thingis, whiche Crist doith not bi me, in to obedience of hethene men, in word and dedis,</span> <span class="verse"><a name="19">19</a>in vertu of tokenes and grete wondris, in vertu of the Hooli Goost, so that fro Jerusalem bi cumpas to the Illirik see Y haue fillid the gospel of Crist.</span> <span class="verse"><a name="20">20</a>And so Y haue prechid this gospel, not where Crist was named, lest Y bilde vpon anotheres ground, but as it is writun,</span> <span class="verse"><a name="21">21</a>For to whom it is not teld of him, thei schulen se, and thei that herden not, schulen vndurstonde.</span> <span class="verse"><a name="22">22</a>For which thing Y was lettid ful myche to come to you, and Y am lettid to this tyme.</span> <span class="verse"><a name="23">23</a>And now Y haue not ferthere place in these cuntrees, but Y haue desire to come to you, of many yeris that ben passid.</span> <span class="verse"><a name="24">24</a>Whanne Y bygynne to passe in to Spayne, Y hope that in my goyng Y schal se you, and of you Y schal be led thidur, if Y vse you first in parti.</span> <span class="verse"><a name="25">25</a>Therfor now Y schal passe forth to Jerusalem, to mynystre to seyntis.</span> <span class="verse"><a name="26">26</a>For Macedonye and Acaie han assaied to make sum yifte to pore men of seyntis, that ben in Jerusalem.</span> <span class="verse"><a name="27">27</a>For it pleside to hem, and thei ben dettouris of hem; for hethene men ben maad parteneris of her goostli thingis, thei owen also in fleischli thingis to mynystre to hem.</span> <span class="verse"><a name="28">28</a>Therfor whanne Y haue endid this thing, and haue asigned to hem this fruyt, Y schal passe bi you in to Spayne.</span> <span class="verse"><a name="29">29</a>And Y woot, that Y comynge to you, schal come `in to the abundaunce of the blessing of Crist.</span> <span class="verse"><a name="30">30</a>Therfor, britheren, Y biseche you bi oure Lord Jhesu Crist, and bi charite of the Hooli Goost, that ye helpe me in youre preyeris to the Lord,</span> <span class="verse"><a name="31">31</a>that Y be delyuerid fro the vnfeithful men, that ben in Judee, and that the offryng of my seruyce be acceptid in Jerusalem to seyntis;</span> <span class="verse"><a name="32">32</a>that Y come to you in ioye, bi the wille of God, and that Y be refreischid with you. And God of pees be with you alle. Amen.</span> </p></div</div></div></body></html>