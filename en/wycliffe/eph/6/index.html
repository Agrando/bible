<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/eph/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/eph">Ephesians</a> &gt <strong>Chapter 6</strong></div><p><span class="verse"><a name="1">1</a>Sones, obeische ye to youre fadir and modir, in the Lord; for this thing is riytful.</span> <span class="verse"><a name="2">2</a>Onoure thou thi fadir and thi modir, that is the firste maundement in biheest;</span> <span class="verse"><a name="3">3</a>that it be wel to thee, and that thou be long lyuynge on the erthe.</span> <span class="verse"><a name="4">4</a>And, fadris, nyle ye terre youre sones to wraththe; but nurische ye hem in the teching and chastising of the Lord.</span> <span class="verse"><a name="5">5</a>Seruauntis, obeische ye to fleischli lordis with drede and trembling, in simplenesse of youre herte, as to Crist;</span> <span class="verse"><a name="6">6</a>not seruynge at the iye, as plesinge to men, but as seruauntis of Crist; doynge the wille of God bi discrecioun,</span> <span class="verse"><a name="7">7</a>with good wille seruynge as to the Lord, and not as to men;</span> <span class="verse"><a name="8">8</a>witinge that ech man, what euere good thing he schal do, he schal resseyue this of the Lord, whether seruaunt, whether fre man.</span> <span class="verse"><a name="9">9</a>And, ye lordis, do the same thingis to hem, foryyuynge manaasis; witinge that bothe her Lord and youre is in heuenes, and the taking of persones is not anentis God.</span> <span class="verse"><a name="10">10</a>Her aftirward, britheren, be ye coumfortid in the Lord, and in the miyt of his vertu.</span> <span class="verse"><a name="11">11</a>Clothe you with the armere of God, that ye moun stonde ayens aspiynges of the deuel.</span> <span class="verse"><a name="12">12</a>For whi stryuyng is not to vs ayens fleisch and blood, but ayens princis and potestatis, ayens gouernours of the world of these derknessis, ayens spiritual thingis of wickidnesse, in heuenli thingis.</span> <span class="verse"><a name="13">13</a>Therfor take ye the armere of God, that ye moun ayenstonde in the yuel dai; and in alle thingis stonde perfit.</span> <span class="verse"><a name="14">14</a>Therfor stonde ye, and be gird aboute youre leendis in sothefastnesse, and clothid with the haburioun of riytwisnesse,</span> <span class="verse"><a name="15">15</a>and youre feet schood in making redi of the gospel of pees.</span> <span class="verse"><a name="16">16</a>In alle thingis take ye the scheld of feith, in which ye moun quenche alle the firy dartis of `the worste.</span> <span class="verse"><a name="17">17</a>And take ye the helm of helthe, and the swerd of the Goost, that is, the word of God.</span> <span class="verse"><a name="18">18</a>Bi al preier and bisechyng preie ye al tyme in spirit, and in hym wakinge in al bisynesse, and bisechyng for alle hooli men, and for me;</span> <span class="verse"><a name="19">19</a>that word be youun to me in openyng of my mouth, with trist to make knowun the mysterie of the gospel,</span> <span class="verse"><a name="20">20</a>for which Y am set in message in a chayne; so that in it Y be hardi to speke, as it bihoueth me.</span> <span class="verse"><a name="21">21</a>And ye wite, what thingis ben aboute me, what Y do, Titicus, my moost dere brother, and trewe mynystre in the Lord, schal make alle thingis knowun to you;</span> <span class="verse"><a name="22">22</a>whom Y sente to you for this same thing, that ye knowe what thingis ben aboute vs, and that he coumforte youre hertis.</span> <span class="verse"><a name="23">23</a>Pees to britheren, and charite, with feith of God oure fadir, and of the Lord Jhesu Crist.</span> <span class="verse"><a name="24">24</a>Grace with alle men that louen oure Lord Jhesu Crist in vncorrupcioun. Amen, `that is, So be it.</span> </p></div</div></div></body></html>