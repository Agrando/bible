<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/eph/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/eph">Ephesians</a> &gt <strong>Chapter 4</strong></div><p><span class="verse"><a name="1">1</a>Therfor Y boundun for the Lord biseche you, that ye walke worthili in the clepyng,</span> <span class="verse"><a name="2">2</a>in which ye ben clepid, with al mekenesse and myldenesse, with pacience supportinge ech other in charite,</span> <span class="verse"><a name="3">3</a>bisi to kepe vnyte of spirit in the boond of pees.</span> <span class="verse"><a name="4">4</a>O bodi and o spirit, as ye ben clepid in oon hope of youre cleping;</span> <span class="verse"><a name="5">5</a>o Lord,</span> <span class="verse"><a name="6">6</a>o feith, o baptym, o God and fadir of alle, which is aboue alle men, and bi alle thingis, and in vs alle.</span> <span class="verse"><a name="7">7</a>But to ech of vs grace is youun bi the mesure of the yyuyng of Crist;</span> <span class="verse"><a name="8">8</a>for which thing he seith, He stiynge an hiy, ledde caitifte caitif, he yaf yiftis to men.</span> <span class="verse"><a name="9">9</a>But what is it, that he stiede vp, no but that also he cam doun first in to the lowere partis of the erthe?</span> <span class="verse"><a name="10">10</a>He it is that cam doun, and that stiede on alle heuenes, that he schulde fille alle thingis.</span> <span class="verse"><a name="11">11</a>And he yaf summe apostlis, summe prophetis, othere euangelistis, othere scheepherdis and techeris,</span> <span class="verse"><a name="12">12</a>to the ful endyng of seyntis, in to the werk of mynystrie, in to edificacioun of Cristis bodi,</span> <span class="verse"><a name="13">13</a>til we rennen alle, in to vnyte of feith and of knowyng of Goddis sone, in to a parfit man, aftir the mesure of age of the plente of Crist;</span> <span class="verse"><a name="14">14</a>that we be not now litle children, mouynge as wawis, and be not borun aboute with ech wynd of teching, in the weiwardnesse of men, in sutil wit, to the disseyuyng of errour.</span> <span class="verse"><a name="15">15</a>But do we treuthe in charite, and wexe in him by alle thingis, that is Crist oure heed;</span> <span class="verse"><a name="16">16</a>of whom alle the bodi set togidere, and boundun togidere bi ech ioynture of vnder seruyng, bi worching in to the mesure of ech membre, makith encreesyng of the bodi, in to edificacioun of it silf in charite.</span> <span class="verse"><a name="17">17</a>Therfor Y seie and witnesse this thing in the Lord, that ye walke not now, as hethene men walken, in the vanyte of her wit;</span> <span class="verse"><a name="18">18</a>that han vndurstondyng derkned with derknessis, and ben alienyd fro the lijf of God, bi ignoraunce that is in hem, for the blyndenesse of her herte.</span> <span class="verse"><a name="19">19</a>Which dispeirynge bitoken hem silf to vnchastite, in to the worchyng of al vnclennesse in coueitise.</span> <span class="verse"><a name="20">20</a>But ye han not so lerud Crist, if netheles ye herden hym,</span> <span class="verse"><a name="21">21</a>and ben tauyt in hym, as is treuthe in Jhesu.</span> <span class="verse"><a name="22">22</a>Do ye awey bi the elde lyuyng the elde man, that is corrupt bi the desiris of errour;</span> <span class="verse"><a name="23">23</a>and be ye renewlid in the spirit of youre soule;</span> <span class="verse"><a name="24">24</a>and clothe ye the newe man, which is maad aftir God in riytwisnesse and hoolynesse of treuthe.</span> <span class="verse"><a name="25">25</a>For which thing `ye putte awei leesyng, and speke ye treuthe ech man with his neiybore, for we ben membris ech to othere.</span> <span class="verse"><a name="26">26</a>Be ye wrooth, and nyle ye do synne; the sunne falle not doun on youre wraththe.</span> <span class="verse"><a name="27">27</a>Nyle ye yyue stide to the deuel.</span> <span class="verse"><a name="28">28</a>He that stal, now stele he not; but more trauele he in worchinge with hise hondis that that is good, that he haue whereof he schal yyue to nedi.</span> <span class="verse"><a name="29">29</a>Ech yuel word go not of youre mouth; but if ony is good to the edificacioun of feith, that it yyue grace to men that heren.</span> <span class="verse"><a name="30">30</a>And nyle ye make the Hooli Goost of God sori, in which ye ben markid in the dai of redempcioun.</span> <span class="verse"><a name="31">31</a>Al bitternesse, and wraththe, and indignacioun, and cry, and blasfemye be takun awey fro you, with al malice;</span> <span class="verse"><a name="32">32</a>and be ye togidere benygne, merciful, foryyuynge togidere, as also God foryaf to you in Crist.</span> </p></div</div></div></body></html>