<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/1cor/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/1cor">1 Corinthians</a> &gt <strong>Chapter 4</strong></div><p><span class="verse"><a name="1">1</a>So a man gesse vs, as mynystris of Crist, and dispenderis of the mynysteries of God.</span> <span class="verse"><a name="2">2</a>Now it is souyt here among the dispenderis, that a man be foundun trewe.</span> <span class="verse"><a name="3">3</a>And to me it is for the leest thing, that Y be demyd of you, or of mannus dai; but nether Y deme my silf.</span> <span class="verse"><a name="4">4</a>For Y am no thing ouer trowynge to my silf, but not in this thing Y am iustified; for he that demeth me, is the Lord.</span> <span class="verse"><a name="5">5</a>Therfor nyle ye deme bifore the tyme, til that the Lord come, which schal liytne the hyd thingis of derknessis, and schal schewe the counseils of hertis; and thanne preisyng schal be to ech man of God.</span> <span class="verse"><a name="6">6</a>And, britheren, Y haue transfigurid these thingis in to me and in to Apollo, for you; that in vs ye lerne, lest ouer that it is writun, oon ayens another be blowun with pride for another.</span> <span class="verse"><a name="7">7</a>Who demeth thee? And what hast thou, that thou hast not resseyued? And if thou hast resseyued, what gloriest thou, as thou haddist not resseyued?</span> <span class="verse"><a name="8">8</a>Nowe ye ben fyllid, now ye ben maad riche; ye regnen with outen vs; and Y wolde that ye regnen, that also we regnen with you.</span> <span class="verse"><a name="9">9</a>And Y gesse, that God schewide vs the laste apostlis, as thilke that ben sent to the deth; for we ben maad a spectacle to the world, and to aungels, and to men.</span> <span class="verse"><a name="10">10</a>We foolis for Crist, but ye prudent in Crist; we sike, but ye stronge; ye noble, but we vnnoble.</span> <span class="verse"><a name="11">11</a>Til in to this our we hungren, and thirsten, and ben nakid, and ben smytun with buffatis,</span> <span class="verse"><a name="12">12</a>and we ben vnstable, and we trauelen worchynge with oure hondis; we ben cursid, and we blessen; we suffren persecucioun, and we abiden longe; we ben blasfemyd, and we bisechen;</span> <span class="verse"><a name="13">13</a>as clensyngis of this world we ben maad the `out castyng of alle thingis `til yit.</span> <span class="verse"><a name="14">14</a>Y write not these thingis, that Y confounde you, but Y warne as my moste dereworthe sones.</span> <span class="verse"><a name="15">15</a>For whi if ye han ten thousynde of vndur maistris in Crist, but not many fadris; for in Crist Jhesu Y haue gendrid you bi the gospel.</span> <span class="verse"><a name="16">16</a>Therfor, britheren, Y preye you, be ye foleweris of me, as Y of Crist.</span> <span class="verse"><a name="17">17</a>Therfor Y sente to you Tymothe, which is my most dereworthe sone, and feithful in the Lord, which schal teche you my weies, that ben in Crist Jhesu; as Y teche euery where in ech chirche.</span> <span class="verse"><a name="18">18</a>As thouy Y schulde not come to you, so summe ben blowun with pride;</span> <span class="verse"><a name="19">19</a>but Y schal come to you soone, if God wole; and Y schal knowe not the word of hem that ben blowun with pride, but the vertu.</span> <span class="verse"><a name="20">20</a>For the rewme of God is not in word, but in vertu.</span> <span class="verse"><a name="21">21</a>What wole ye? Schal Y come to you in a yerde, or in charite, and in spirit of myldenesse?</span> </p></div</div></div></body></html>