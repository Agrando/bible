<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/1cor/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/1cor">1 Corinthians</a> &gt <strong>Chapter 1</strong></div><p><span class="verse"><a name="1">1</a>Poul, clepid apostle of Jhesu Crist, bi the wille of God, and Sostenes, brothir, to the chirche of God that is at Corynthe,</span> <span class="verse"><a name="2">2</a>to hem that ben halewid in Crist Jhesu, and clepid seyntis, with alle that inwardli clepen the name of oure Lord Jhesu Crist, in ech place of hem and of oure,</span> <span class="verse"><a name="3">3</a>grace to you and pees of God, oure fadir, and of the Lord Jhesu Crist.</span> <span class="verse"><a name="4">4</a>Y do thankyngis to my God eueremore for you, in the grace of God that is youun to you in Crist Jhesu.</span> <span class="verse"><a name="5">5</a>For in alle thingis ye ben maad riche in hym, in ech word, and in ech kunnyng,</span> <span class="verse"><a name="6">6</a>as the witnessyng of Crist is confermyd in you;</span> <span class="verse"><a name="7">7</a>so that no thing faile to you in ony grace, that abiden the schewyng of oure Lord Jhesu Crist;</span> <span class="verse"><a name="8">8</a>which also schal conferme you in to the ende with outen cryme, in the dai of the comyng of oure Lord Jhesu Crist.</span> <span class="verse"><a name="9">9</a>`A trewe God, bi whom ye ben clepid in to the felouschipe of his sone Jhesu Crist oure Lord.</span> <span class="verse"><a name="10">10</a>But, britheren, Y biseche you, bi the name of oure Lord Jhesu Crist, that ye alle seie the same thing, and that dissenciouns be not among you; but be ye perfit in the same wit, and in the same kunnyng.</span> <span class="verse"><a name="11">11</a>For, my britheren, it is teld to me of hem that ben at Cloes, that stryues ben among you.</span> <span class="verse"><a name="12">12</a>And Y seie that, that ech of you seith, For Y am of Poul, and Y am of Apollo, and Y am of Cefas, but Y am of Crist.</span> <span class="verse"><a name="13">13</a>Whether Crist is departid? whether Poul was crucified for you, ether ye ben baptisid in the name of Poul?</span> <span class="verse"><a name="14">14</a>Y do thankyngis to my God, that Y baptiside noon of you, but Crispus and Gayus;</span> <span class="verse"><a name="15">15</a>lest ony man seie, that ye ben baptisid in my name.</span> <span class="verse"><a name="16">16</a>And Y baptiside also the hous of Stephan, but Y woot not, that Y baptiside ony other.</span> <span class="verse"><a name="17">17</a>For Crist sente me not to baptise, but to preche the gospel; not in wisdom of word, that the cros of Crist be not voidid awei.</span> <span class="verse"><a name="18">18</a>For the word of the cros is foli to hem that perischen; but to hem that ben maad saaf, that is to seie, to vs, it is the vertu of God.</span> <span class="verse"><a name="19">19</a>For it is writun, Y schal distruye the wisdom of wise men, and Y schal reproue the prudence of prudent men.</span> <span class="verse"><a name="20">20</a>Where is the wise man? where is the wise lawiere? where is the purchasour of this world? Whether God hath not maad the wisdom of this world fonned?</span> <span class="verse"><a name="21">21</a>For the world in wisdom of God knewe not God bi wisdom, it pleside to God, bi foli of prechyng, `to maken hem saaf that bileueden.</span> <span class="verse"><a name="22">22</a>For Jewis seken signes, and Grekis seken wisdom;</span> <span class="verse"><a name="23">23</a>but we prechen Crist crucified, to Jewis sclaundre, and to hethene men foli;</span> <span class="verse"><a name="24">24</a>but to tho Jewis and Grekis that ben clepid, we prechen Crist the vertu of God and the wisdom of God.</span> <span class="verse"><a name="25">25</a>For that that is foli thing of God, is wiser than men; and that that is the feble thing of God, is strengere than men.</span> <span class="verse"><a name="26">26</a>But, britheren, se ye youre clepyng; for not many wise men aftir the fleisch, not many myyti, not many noble.</span> <span class="verse"><a name="27">27</a>But God chees tho thingis that ben fonned of the world, to confounde wise men;</span> <span class="verse"><a name="28">28</a>and God chees the feble thingis of the world, to confounde the stronge thingis; and God chees the vnnoble thingis `and dispisable thingis of the world, and tho thingis that ben not, to distruye tho thingis that ben;</span> <span class="verse"><a name="29">29</a>that ech man haue not glorie in his siyt.</span> <span class="verse"><a name="30">30</a>But of hym ye ben in Crist Jhesu, which is maad of God to vs wisdom, and riytwisnesse, and holynesse, and ayenbiyng; that,</span> <span class="verse"><a name="31">31</a>as it is wrytun, He that glorieth, haue glorie in the Lord.</span> </p></div</div></div></body></html>