<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/1cor/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/1cor">1 Corinthians</a> &gt <strong>Chapter 16</strong></div><p><span class="verse"><a name="1">1</a>But of the gaderyngis of money that ben maad in to seyntis, as Y ordeynede in the chirchis of Galathie, so also do ye o dai of the wouke.</span> <span class="verse"><a name="2">2</a>Ech of you kepe at hym silf, kepynge that that plesith to him, that whanne Y come, the gaderyngis ben not maad.</span> <span class="verse"><a name="3">3</a>And whanne Y schal be present, whiche men ye preuen, Y schal sende hem bi epistlis to bere youre grace in to Jerusalem.</span> <span class="verse"><a name="4">4</a>That if it be worthi that also Y go, thei schulen go with me.</span> <span class="verse"><a name="5">5</a>But Y schal come to you, whanne Y schal passe bi Macedonye; for whi Y schal passe bi Macedonye.</span> <span class="verse"><a name="6">6</a>But perauenture Y schal dwelle at you, or also dwelle the wynter, that and ye lede me whidir euere Y schal go.</span> <span class="verse"><a name="7">7</a>And Y wole not now se you in my passyng, for Y hope to dwelle with you awhile, if the Lord schal suffre.</span> <span class="verse"><a name="8">8</a>But Y schal dwelle at Efesi, `til to Witsuntide.</span> <span class="verse"><a name="9">9</a>For a grete dore and an opyn is openyd to me, and many aduersaries.</span> <span class="verse"><a name="10">10</a>And if Thimothe come, se ye that he be with out drede with you, for he worcheth the werk of the Lord, as Y.</span> <span class="verse"><a name="11">11</a>Therfor no man dispise hym; but lede ye hym forth in pees, that he come to me; for Y abide hym with britheren.</span> <span class="verse"><a name="12">12</a>But, britheren, Y make knowun to you of Apollo, that Y preiede him myche, that he schulde come to you, with britheren. But it was not his wille to come now; but he schal come, whanne he schal haue leiser.</span> <span class="verse"><a name="13">13</a>Walke ye, and stonde ye in the feith; do ye manli, and be ye coumfortid in the Lord,</span> <span class="verse"><a name="14">14</a>and be alle youre thingis don in charite.</span> <span class="verse"><a name="15">15</a>And, britheren, Y biseche you, ye knowen the hous of Stephan, and of Fortunati, and Acaicy, for thei ben the firste fruytis of Acaie, and in to mynystrie of seyntis thei han ordeyned hem silf;</span> <span class="verse"><a name="16">16</a>that also ye be sugetis to suche, and to ech worchynge togidere and trauelynge.</span> <span class="verse"><a name="17">17</a>For Y haue ioie in the presence of Stephan, and of Fortunate, and Acaici;</span> <span class="verse"><a name="18">18</a>for thei filliden that thing that failide to you; for thei han refreischid bothe my spirit and youre. Therfor knowe ye hem, that ben suche maner men.</span> <span class="verse"><a name="19">19</a>Alle the chirchis of Asie greten you wel. Aquila and Prisca, with her homeli chirche, greten you myche in the Lord, at the whiche also Y am herborid.</span> <span class="verse"><a name="20">20</a>Alle bretheren greten you wel. Grete ye wel togidere in hooli cos.</span> <span class="verse"><a name="21">21</a>My gretyng bi Poulis hoond.</span> <span class="verse"><a name="22">22</a>If ony man loueth not oure Lord Jhesu Crist, be he cursid, Maranatha.</span> <span class="verse"><a name="23">23</a>The grace of oure Lord Jhesu Crist be with you.</span> <span class="verse"><a name="24">24</a>My charite be with you alle in Crist Jhesu oure Lord. Amen.</span> </p></div</div></div></body></html>