<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/1cor/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/1cor">1 Corinthians</a> &gt <strong>Chapter 8</strong></div><p><span class="verse"><a name="1">1</a>But of these thingis that ben sacrified to ydols, we witen, for alle we han kunnyng. But kunnyng blowith, charite edefieth.</span> <span class="verse"><a name="2">2</a>But if ony man gessith, that he kan ony thing, he hath not yit knowe hou it bihoueth hym to kunne.</span> <span class="verse"><a name="3">3</a>And if ony man loueth God, this is knowun of hym.</span> <span class="verse"><a name="4">4</a>But of metis that ben offrid to idols, we witen, that an idol is no thing in the world, and that ther is no God but oon.</span> <span class="verse"><a name="5">5</a>For thouy ther ben summe that ben seid goddis, ethir in heuene, ether in erthe, as ther ben many goddis, and many lordis;</span> <span class="verse"><a name="6">6</a>netheles to vs is o God, the fadir, of whom ben alle thingis, and we in hym; and o Lord Jhesu Crist, bi whom ben alle thingis, and we bi hym.</span> <span class="verse"><a name="7">7</a>But not in alle men is kunnyng. For summen with conscience of ydol til now eten as thing offrid to idolis; and her conscience is defoulid, for it is sijk.</span> <span class="verse"><a name="8">8</a>Mete comendith vs not to God; for nether we schulen faile, if we eten not, nether if we eten, we schulen haue plente.</span> <span class="verse"><a name="9">9</a>But se ye, lest perauenture this your leeue be maad hurtyng to sijke men.</span> <span class="verse"><a name="10">10</a>For if ony man schal se hym, that hath kunnyng, etynge in a place where idols ben worschipid, whethir his conscience, sithen it is sijke, schal not be edified to ete thingis offrid to idols?</span> <span class="verse"><a name="11">11</a>And the sijk brothir, for whom Crist diede, schal perische in thi kunnyng.</span> <span class="verse"><a name="12">12</a>For thus ye synnyng ayens britheren, and smytynge her sijk conscience synnen ayens Crist.</span> <span class="verse"><a name="13">13</a>Wherfor if mete sclaundrith my brother, Y schal neuere ete fleisch, lest Y sclaundre my brothir.</span> </p></div</div></div></body></html>