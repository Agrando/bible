<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/1cor/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/1cor">1 Corinthians</a> &gt <strong>Chapter 6</strong></div><p><span class="verse"><a name="1">1</a>Dar any of you that hath a cause ayens another, be demed at wickid men, and not at hooli men?</span> <span class="verse"><a name="2">2</a>Whether ye witen not, that seyntis schulen deme of this world? And if the world schal be demed bi you, be ye vnworthi to deme of the leste thingis?</span> <span class="verse"><a name="3">3</a>Witen ye not, that we schulen deme aungels? hou myche more worldli thingis?</span> <span class="verse"><a name="4">4</a>Therfor if ye han worldli domes, ordeyne ye tho contemptible men, that ben in the chirche, to deme.</span> <span class="verse"><a name="5">5</a>Y seie to make you aschamed. So ther is not ony wise man, that may deme bitwixe a brothir and his brothir;</span> <span class="verse"><a name="6">6</a>but a brothir with brothir stryueth in dom, and that among vnfeithful men.</span> <span class="verse"><a name="7">7</a>And now trespas is algatis in you, for ye han domes among you. Whi rather take ye no wrong? whi rather suffre ye not disseit?</span> <span class="verse"><a name="8">8</a>But and ye doen wrong, and doen fraude, and that to britheren.</span> <span class="verse"><a name="9">9</a>Whether ye witen not, that wickid men schulen not welde the kyngdom of God? Nyle ye erre; nethir letchours, nether men that seruen mawmetis, nether auouteris,</span> <span class="verse"><a name="10">10</a>nether letchouris ayen kynde, nether thei that doon letcheri with men, nether theues, nether auerouse men, nethir `ful of drunkenesse, nether curseris, nether rauenours, schulen welde the kyngdom of God.</span> <span class="verse"><a name="11">11</a>And ye weren sum tyme these thingis; but ye ben waischun, but ye ben halewid, but ye ben iustefied in the name of oure Lord Jhesu Crist, and in the spirit of oure God.</span> <span class="verse"><a name="12">12</a>Alle thingis ben leeueful to me, but not alle thingis ben spedeful. Alle thingis ben leeueful to me, but Y schal not be brouyt doun vndur ony mannus power.</span> <span class="verse"><a name="13">13</a>Mete to the wombe, and the wombe to metis; and God schal distruye bothe this and that. And the bodi not to fornycacioun, but to the Lord, and the Lord to the bodi.</span> <span class="verse"><a name="14">14</a>For God reiside the Lord, and schal reise vs bi his vertu.</span> <span class="verse"><a name="15">15</a>Witen ye not, that youre bodies ben membris of Crist? Schal Y thanne take the membris of Crist, and schal Y make the membris of an hoore? God forbede.</span> <span class="verse"><a name="16">16</a>Whether ye witen not, that he that cleueth to an hoore, is maad o bodi? For he seith, Ther schulen be tweyne in o fleisch.</span> <span class="verse"><a name="17">17</a>And he that cleueth to the Lord, is o spirit.</span> <span class="verse"><a name="18">18</a>Fle ye fornycacioun; al synne what euere synne a man doith, is with out the bodi; but he that doith fornycacioun, synneth ayens his bodi.</span> <span class="verse"><a name="19">19</a>Whether ye witen not, that youre membris ben the temple of the Hooli Goost, that is in you, whom ye han of God, and ye ben not youre owne?</span> <span class="verse"><a name="20">20</a>For ye ben bouyt with greet prijs. Glorifie ye, and bere ye God in youre bodi.</span> </p></div</div></div></body></html>