<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/1cor/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/1cor">1 Corinthians</a> &gt <strong>Chapter 15</strong></div><p><span class="verse"><a name="1">1</a>`Sotheli, britheren, Y make the gospel knowun to you, which Y haue prechid to you, the which also ye han takun, in which ye stonden,</span> <span class="verse"><a name="2">2</a>also bi which ye schulen be sauyd; `bi which resoun Y haue prechid to you, if ye holden, `if ye han not bileuyd ideli.</span> <span class="verse"><a name="3">3</a>For Y bitook to you at the bigynnyng that thing which also Y haue resseyued; that Crist was deed for oure synnes, bi the scripturis;</span> <span class="verse"><a name="4">4</a>and that he was biried, and that he roos ayen in the thridde dai, after scripturis;</span> <span class="verse"><a name="5">5</a>and that he was seyn to Cephas, and aftir these thingis to enleuene;</span> <span class="verse"><a name="6">6</a>aftirward he was seyn to mo than fyue hundrid britheren togidere, of whiche manye lyuen yit, but summe ben deed; aftirward he was seyn to James,</span> <span class="verse"><a name="7">7</a>and aftirward to alle the apostlis.</span> <span class="verse"><a name="8">8</a>And last of alle he was seyn also to me, as to a deed borun child.</span> <span class="verse"><a name="9">9</a>For Y am the leste of apostlis, that am not worthi to be clepid apostle, for Y pursuede the chirche of God.</span> <span class="verse"><a name="10">10</a>But bi the grace of God Y am that thing that Y am; and his grace was not voide in me. For Y trauelide more plenteuously than alle thei; but not Y, but the grace of God with me.</span> <span class="verse"><a name="11">11</a>But whether Y, or thei, so we han prechid, and so ye han bileuyd.</span> <span class="verse"><a name="12">12</a>And if Crist is prechid, that he roos ayen fro deeth, hou seien summen among you, that the ayenrisyng of deed men is not?</span> <span class="verse"><a name="13">13</a>And if the ayenrisyng of deed men is not, nethir Crist roos ayen fro deeth.</span> <span class="verse"><a name="14">14</a>And if Crist roos not, oure preching is veyn, oure feith is veyn.</span> <span class="verse"><a name="15">15</a>And we ben foundun false witnessis of God, for we han seid witnessyng ayens God, that he reiside Crist, whom he reiside not, if deed men risen not ayen.</span> <span class="verse"><a name="16">16</a>Forwhi if deed men risen not ayen, nether Crist roos ayen;</span> <span class="verse"><a name="17">17</a>and if Crist roos not ayen, oure feith is veyn; and yit ye ben in youre synnes.</span> <span class="verse"><a name="18">18</a>And thanne thei that han diede in Crist, han perischid.</span> <span class="verse"><a name="19">19</a>If in this life oneli we ben hoping in Crist, we ben more wretchis than alle men.</span> <span class="verse"><a name="20">20</a>But now Crist roos ayen fro deth, the firste fruit of deed men;</span> <span class="verse"><a name="21">21</a>for deeth was bi a man, and bi a man is ayenrisyng fro deth.</span> <span class="verse"><a name="22">22</a>And as in Adam alle men dien, so in Crist alle men schulen be quykenyd.</span> <span class="verse"><a name="23">23</a>But ech man in his ordre; the firste fruit, Crist, afterward thei that ben of Crist, that bileueden in the comyng of Crist;</span> <span class="verse"><a name="24">24</a>aftirward an ende, whanne he schal bitake the kyngdom to God and to the fadir, whanne he schal auoide al princehod, and power, and vertu.</span> <span class="verse"><a name="25">25</a>But it bihoueth hym to regne, til he putte alle hise enemyes vndur hise feet.</span> <span class="verse"><a name="26">26</a>And at the laste, deth the enemye schal be distried; for he hath maad suget alle thingis vndur hise feet.</span> <span class="verse"><a name="27">27</a>And whanne he seith, alle thingis ben suget to hym, with outen doubt outakun hym that sugetide alle thingis to hym.</span> <span class="verse"><a name="28">28</a>And whanne alle thingis ben suget to hym, thanne the sone hym silf schal be suget to hym, that made `alle thingis suget to hym, that God be alle thingis in alle thingis.</span> <span class="verse"><a name="29">29</a>Ellis what schulen thei do, that ben baptisid for deed men, if in no wise deed men risen ayen? wherto ben thei baptisid for hem?</span> <span class="verse"><a name="30">30</a>And wherto ben we in perel euery our?</span> <span class="verse"><a name="31">31</a>Ech dai Y die for youre glorie, britheren, which glorie Y haue in Crist Jhesu oure Lord.</span> <span class="verse"><a name="32">32</a>If aftir man Y haue fouyten to beestis at Efesi, what profitith it to me, if deed men risen not ayen? Ete we, and drynke we, for we schulen die to morewe.</span> <span class="verse"><a name="33">33</a>Nyle ye be disseyued; for yuel spechis distrien good thewis.</span> <span class="verse"><a name="34">34</a>Awake ye, iuste men, and nyle ye do synne; for summen han ignoraunce of God, but to reuerence Y speke to you.</span> <span class="verse"><a name="35">35</a>But summan seith, Hou schulen deed men rise ayen, or in what maner bodi schulen thei come?</span> <span class="verse"><a name="36">36</a>Vnwise man, that thing that thou sowist, is not quykened, but it die first;</span> <span class="verse"><a name="37">37</a>and that thing that thou sowist, `thou sowist not the bodi that is to come, but a nakid corn, as of whete, or of summe othere seedis;</span> <span class="verse"><a name="38">38</a>and God yyueth to it a bodi, as he wole, and to ech of seedis a propir bodi.</span> <span class="verse"><a name="39">39</a>Not ech fleisch is the same fleisch, but oon is of men, another is of beestis, another is of briddis, an othere of fischis.</span> <span class="verse"><a name="40">40</a>And `heuenli bodies ben, and `ertheli bodies ben; but oon glorie is of heuenely bodies, and anothir is of ertheli.</span> <span class="verse"><a name="41">41</a>An othere clerenesse is of the sunne, anothere clerenesse is of the moone, and anothere clerenesse is of sterris; and a sterre dyuersith fro a sterre in clerenesse.</span> <span class="verse"><a name="42">42</a>And so the ayenrisyng of deed men. It is sowun in corrupcioun, it schal rise in vncorrupcioun;</span> <span class="verse"><a name="43">43</a>it is sowun in vnnoblei, it schal rise in glorie; it is sowun in infirmyte, it schal rise in vertu;</span> <span class="verse"><a name="44">44</a>it is sowun a beestly bodi, it schal rise a spiritual bodi. If ther is a beestli bodi, ther is also a spiritual bodi;</span> <span class="verse"><a name="45">45</a>as it is writun, The firste man Adam was maad in to a soule lyuynge, the laste Adam in to a spirit quykenynge.</span> <span class="verse"><a name="46">46</a>But the firste is not that that is spiritual, but that that is beestlich, aftirward that that is spiritual.</span> <span class="verse"><a name="47">47</a>The firste man of erthe is ertheli; the secounde man of heuene is heuenelich.</span> <span class="verse"><a name="48">48</a>Such as the ertheli man is, such ben the ertheli men; and such as the heueneli man is, suche ben also the heueneli men.</span> <span class="verse"><a name="49">49</a>Therfor as we han bore the ymage of the ertheli man, bere we also the ymage of the heuenli.</span> <span class="verse"><a name="50">50</a>Britheren, Y seie this thing, that fleisch and bloud moun not welde the kyngdom of God, nethir corrupcioun schal welde vncorrupcioun.</span> <span class="verse"><a name="51">51</a>Lo! Y seie to you priuyte of hooli thingis. And alle we schulen rise ayen, but not alle we schulen be chaungid;</span> <span class="verse"><a name="52">52</a>in a moment, in the twynklyng of an iye, in the laste trumpe; for the trumpe schal sowne, and deed men schulen rise ayen, with oute corrupcioun, and we schulen be chaungid.</span> <span class="verse"><a name="53">53</a>For it byhoueth this corruptible thing to clothe vncorrupcioun, and this deedli thing to putte awei vndeedlinesse.</span> <span class="verse"><a name="54">54</a>But whanne this deedli thing schal clothe vndeedlynesse, thanne schal the word be doon, that is writun, Deth is sopun vp in victorie.</span> <span class="verse"><a name="55">55</a>Deth, where is thi victorie? Deth, where is thi pricke?</span> <span class="verse"><a name="56">56</a>But the pricke of deth is synne; and the vertu of synne is the lawe.</span> <span class="verse"><a name="57">57</a>But do we thankyngis to God, that yaf to vs victorie bi oure Lord Jhesu Crist.</span> <span class="verse"><a name="58">58</a>Therfore, my dereworthe britheren, be ye stidefast, and vnmouable, beynge plenteuouse in werk of the Lord, euere more witynge that youre trauel is not idel in the Lord.</span> </p></div</div></div></body></html>