<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/phil/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/phil">Philippians</a> &gt <strong>Chapter 4</strong></div><p><span class="verse"><a name="1">1</a>Therfor, my britheren most dereworthe and most desirid, my ioye and my coroun, so stonde ye in the Lord, most dere britheren.</span> <span class="verse"><a name="2">2</a>Y preye Eucodiam, and biseche Synticem, to vndurstonde the same thing in the Lord.</span> <span class="verse"><a name="3">3</a>Also Y preye and thee, german felow, helpe thou the ilke wymmen that traueliden with me in the gospel, with Clement and othere myn helperis, whos names ben in the book of lijf.</span> <span class="verse"><a name="4">4</a>Ioye ye in the Lord euere more; eft Y seie, ioye ye.</span> <span class="verse"><a name="5">5</a>Be youre pacyence knowun to alle men; the Lord is niy.</span> <span class="verse"><a name="6">6</a>Be ye nothing bisi, but in al preyer and biseching, with doyng of thankyngis, be youre axyngis knowun at God.</span> <span class="verse"><a name="7">7</a>And the pees of God, that passith al wit, kepe youre hertis and vndurstondingis in Crist Jhesu.</span> <span class="verse"><a name="8">8</a>Fro hennus forth, britheren, what euere thingis ben sothe, what euere thingis chast, what euere thingis iust, what euere thingis hooli, what euere thingis able to be louyd, what euere thingis of good fame, if ony vertu, if ony preising of discipline, thenke ye these thingis,</span> <span class="verse"><a name="9">9</a>that also ye han lerud, and take, and heed, and seyn in me. Do ye these thingis, and God of pees schal be with you.</span> <span class="verse"><a name="10">10</a>But Y ioyede greetli in the Lord, that sum tyme aftirward ye floureden ayen to feele for me, as also ye feeliden. But ye weren ocupied, Y seie not as for nede,</span> <span class="verse"><a name="11">11</a>for Y haue lerud to be sufficient in whiche thingis Y am.</span> <span class="verse"><a name="12">12</a>And Y can also be lowid, Y can also haue plentee. Euery where and in alle thingis Y am tauyt to be fillid, and to hungur, and to abounde, and to suffre myseiste.</span> <span class="verse"><a name="13">13</a>Y may alle thingis in hym that coumfortith me.</span> <span class="verse"><a name="14">14</a>Netheles ye han doon wel, comynynge to my tribulacioun.</span> <span class="verse"><a name="15">15</a>For and ye, Filipensis, witen, that in the bigynnyng of the gospel, whanne Y wente forth fro Macedonye, no chirche comynede with me in resoun of thing youun and takun, but ye aloone.</span> <span class="verse"><a name="16">16</a>Whiche senten to Tessalonyk onys and twies also in to vss to me.</span> <span class="verse"><a name="17">17</a>Not for Y seke yifte, but Y requyre fruyt aboundinge in youre resoun.</span> <span class="verse"><a name="18">18</a>For Y haue alle thingis, and abounde; Y am fillid with tho thingis takun of Epafrodite, whiche ye senten in to the odour of swetnesse, a couenable sacrifice, plesynge to God.</span> <span class="verse"><a name="19">19</a>And my God fil alle youre desire, by hise richessis in glorie in Crist Jhesu.</span> <span class="verse"><a name="20">20</a>But to God and oure fadir be glorie in to worldis of worldis.</span> <span class="verse"><a name="21">21</a>Amen. Grete ye wel euery hooli man in Crist Jhesu.</span> <span class="verse"><a name="22">22</a>Tho britheren that ben with me, greten you wel. Alle hooli men greten you wel, moost sotheli thei that ben of the emperouris hous.</span> <span class="verse"><a name="23">23</a>The grace of oure Lord Jhesu Crist be with youre spirit. Amen.</span> </p></div</div></div></body></html>