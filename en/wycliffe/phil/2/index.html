<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/phil/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/phil">Philippians</a> &gt <strong>Chapter 2</strong></div><p><span class="verse"><a name="1">1</a>Therfor if ony coumfort is in Crist, if ony solace of charite, if ony felouschipe of spirit, if ony inwardnesse of merci doyng,</span> <span class="verse"><a name="2">2</a>fille ye my ioye, that ye vndurstonde the same thing, and haue the same charite, of o wille, and feelen the same thing;</span> <span class="verse"><a name="3">3</a>no thing bi strijf, nether by veyn glorie, but in mekenesse, demynge eche othere to be heiyer than hym silf;</span> <span class="verse"><a name="4">4</a>not biholdinge ech bi hym silf what thingis ben his owne, but tho thingis that ben of othere men.</span> <span class="verse"><a name="5">5</a>And fele ye this thing in you, which also in Crist Jhesu;</span> <span class="verse"><a name="6">6</a>that whanne he was in the forme of God, demyde not raueyn, that hym silf were euene to God;</span> <span class="verse"><a name="7">7</a>but he lowide hym silf, takinge the forme of a seruaunt, and was maad in to the licknesse of men, and in abite was foundun as a man.</span> <span class="verse"><a name="8">8</a>He mekide hym silf, and was maad obedient to the deth, yhe, to the deth of the cross.</span> <span class="verse"><a name="9">9</a>For which thing God enhaunside hym, and yaf to hym a name that is aboue al name;</span> <span class="verse"><a name="10">10</a>that in the name of Jhesu ech kne be bowid, of heuenli thingis, of ertheli thingis, and of hellis;</span> <span class="verse"><a name="11">11</a>and ech tunge knouleche, that the Lord Jhesu Crist is in the glorie of God the fadir.</span> <span class="verse"><a name="12">12</a>Therfor, my most dereworthe britheren, as euere more ye han obeischid, not in my presence onely, but myche more now in myn absence, worche ye with drede and trembling youre heelthe.</span> <span class="verse"><a name="13">13</a>For it is God that worchith in you, bothe to wilne, and to performe, for good wille.</span> <span class="verse"><a name="14">14</a>And do ye alle thingis with out grutchingis and doutyngis;</span> <span class="verse"><a name="15">15</a>that ye be with out playnt, and symple as the sones of God, with out repreef, in the myddil of a schrewid nacioun and a weiward; among whiche ye schynen as yyueris of liyt in the world.</span> <span class="verse"><a name="16">16</a>And holde ye togidere the word of lijf to my glorie in the day of Crist; for Y haue not runnen in veyn, nether Y haue trauelid in veyn.</span> <span class="verse"><a name="17">17</a>But thouy Y be offrid or slayn on the sacrifice and seruyce of youre feith, Y haue ioye, and Y thanke you alle.</span> <span class="verse"><a name="18">18</a>And the same thing haue ye ioye, and thanke ye me.</span> <span class="verse"><a name="19">19</a>And Y hope in the Lord Jhesu, that Y schal sende Tymothe soone to you, that Y be of good coumfort, whanne tho thingis ben knowun that ben aboute you.</span> <span class="verse"><a name="20">20</a>For Y haue no man so of o wille, that is bisi for you with clene affeccioun.</span> <span class="verse"><a name="21">21</a>For alle men seken tho thingis that ben her owne, not tho that ben of Crist Jhesu.</span> <span class="verse"><a name="22">22</a>But knowe ye the asaie of hym, for as a sone to the fadir he hath seruyd with me in the gospel.</span> <span class="verse"><a name="23">23</a>Therfor Y hope that Y schal sende hym to you, anoon as Y se what thingis ben aboute me.</span> <span class="verse"><a name="24">24</a>And Y triste in the Lord, that also my silf schal come to you soone.</span> <span class="verse"><a name="25">25</a>And Y gesside it nedeful to sende to you Epafrodite, my brother and euene worchere, and myn euene knyyt, but youre apostle, and the mynystre of my nede.</span> <span class="verse"><a name="26">26</a>For he desiride you alle, and he was sorewful, therfor that ye herden that he was sijk.</span> <span class="verse"><a name="27">27</a>For he was sijk to the deth, but God hadde merci on him; and not oneli on hym, but also on me, lest Y hadde heuynesse on heuynesse.</span> <span class="verse"><a name="28">28</a>Therfor more hastili Y sente hym, that whanne ye han seyn hym, ye haue ioye eft, and Y be withouten heuynesse.</span> <span class="verse"><a name="29">29</a>Therfor resseyue ye hym with al ioye in the Lord, and haue ye suche with al onour.</span> <span class="verse"><a name="30">30</a>For the werk of Crist he wente to deth, yyuynge his lijf, that he schulde fulfille that that failide of you anentis my seruyce.</span> </p></div</div></div></body></html>