<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/joel/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/joel">Joel</a> &gt <strong>Chapter 1</strong></div><p><span class="verse"><a name="1">1</a>The word of the Lord is this, that was maad to Joel, the sone of Phatuel.</span> <span class="verse"><a name="2">2</a>Elde men, here ye this, and alle dwelleris of the lond, perseyue ye with eeris. If this thing was don in youre daies, ether in the daies of youre fadris.</span> <span class="verse"><a name="3">3</a>Of this thing telle ye to your sones, and your sones telle to her sones, and the sones of hem telle to another generacioun.</span> <span class="verse"><a name="4">4</a>A locuste eet the residue of a worte worm, and a bruke eet the residue of a locuste, and rust eet the residue of a bruke.</span> <span class="verse"><a name="5">5</a>Drunken men, wake ye, and wepe; and yelle ye, alle that drynken wyn in swetnesse; for it perischide fro youre mouth.</span> <span class="verse"><a name="6">6</a>For whi a folc strong and vnnoumbrable stiede on my lond. The teeth therof ben as the teeth of a lioun, and the cheek teeth therof ben as of a whelp of a lioun.</span> <span class="verse"><a name="7">7</a>It settide my vyner in to desert, and took awei the riynde of my fige tre. It made nakid and spuylide that vyner, and castide forth; the braunchis therof ben maad white.</span> <span class="verse"><a name="8">8</a>Weile thou, as a virgyn gird with a sak on the hosebonde of hir tyme of mariage.</span> <span class="verse"><a name="9">9</a>Sacrifice and moist sacrifice perischide fro the hous of the Lord; and preestis, the mynystris of the Lord, moureneden.</span> <span class="verse"><a name="10">10</a>The cuntrey is maad bare of puple. The erthe mourenyde; for whete is distried. Wyn is schent, and oile was sijk, ether failide.</span> <span class="verse"><a name="11">11</a>The erthe tilieris ben schent, the vyn tilieris yelliden on wheete and barli; for the ripe corn of the feeld is perischid.</span> <span class="verse"><a name="12">12</a>The vyner is schent; and the fige tre was sijk. The pomgarnate tre, and the palm tre, and the fir tre, and alle trees of the feeld drieden vp; for ioie is schent fro the sones of men.</span> <span class="verse"><a name="13">13</a>Ye prestis, girde you, and weile; ye mynystris of the auter, yelle. Mynystris of my God, entre ye, ligge ye in sak; for whi sacrifice and moist sacrifice perischide fro the hous of youre God.</span> <span class="verse"><a name="14">14</a>Halewe ye fastyng, clepe ye cumpeny, gadere ye togidere elde men, and alle dwelleris of the erthe in to the hous of youre God; and crie ye to the Lord, A!</span> <span class="verse"><a name="15">15</a>A! A! to the dai; for the dai of the Lord is niy, and schal come as a tempest fro the myyti.</span> <span class="verse"><a name="16">16</a>Whether foodis perischiden not bifore youre iyen; gladnesse and ful out ioie perischide fro the hous of youre God?</span> <span class="verse"><a name="17">17</a>Beestis wexen rotun in her drit. Bernes ben distried, celeris ben distried, for wheete is schent.</span> <span class="verse"><a name="18">18</a>Whi weilide a beeste? whi lowiden the flockis of oxun and kien? for no lesewe is to hem; but also the flockis of scheep perischiden.</span> <span class="verse"><a name="19">19</a>Lord, Y schal crye to thee, for fier eet the faire thingis of desert, and flawme brente all the trees of the cuntrei.</span> <span class="verse"><a name="20">20</a>But also beestis of the feeld, as a corn floor thirstynge reyn, bihelden to thee; for the wellis of watris ben dried vp, and fier deuouride the faire thingis of desert.</span> </p></div</div></div></body></html>