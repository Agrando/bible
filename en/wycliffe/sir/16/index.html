<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 16</strong></div><p><span class="verse"><a name="1">1</a>Be thou not glad in wickid sones, if thei ben multiplied; nether delite thou on hem, if the drede of God is not in hem.</span> <span class="verse"><a name="2">2</a>Bileue thou not to the lijf of hem, and biholde thou not in to the trauels of hem.</span> <span class="verse"><a name="3">3</a>For whi betere is oon dredynge God, than a thousynde wickid sones.</span> <span class="verse"><a name="4">4</a>And it is more profitable to die with out sones, than to leeue wickid sones.</span> <span class="verse"><a name="5">5</a>A cuntrei shal be enhabitid of o witti man; and it schal be maad desert of thre wickid men.</span> <span class="verse"><a name="6">6</a>Myn iye siy many othere thingis, and myn eere herde strongere thingis than these.</span> <span class="verse"><a name="7">7</a>Fier schal brenne an hiy in the synagoge of synneris, and yre schal brenne an hiy in a folk vnbileuful.</span> <span class="verse"><a name="8">8</a>Elde giauntis that weren distried, tristynge on her vertu, preieden not for her synnes;</span> <span class="verse"><a name="9">9</a>and God sparide not the pilgrymage of hem, but he killide hem, and curside hem, for the pride of her word.</span> <span class="verse"><a name="10">10</a>He hadde not merci on hem, and he loste al the folk enhaunsynge hem silf in her synnes.</span> <span class="verse"><a name="11">11</a>And as he killide sixe hundrid thousynde of foot men, that weren gaderid togidere in the hardnesse of her herte; and if oon hadde be hard nollid, wondur if he hadde be giltles.</span> <span class="verse"><a name="12">12</a>For whi merci and ire is with hym; preier is myyti, and schedynge out ire.</span> <span class="verse"><a name="13">13</a>Bi his merci, so is the chastisyng of ech man; he is demyd bi hise werkis.</span> <span class="verse"><a name="14">14</a>A synnere in raueyn schal not ascape; and the sufferaunce of hym that doith merci schal not tarie.</span> <span class="verse"><a name="15">15</a>Al merci schal make place to ech man, aftir the merit of his werkis, and aftir the vndurstonding of his pilgrymage.</span> <span class="verse"><a name="16">16</a>Seie thou not, Y schal be hid fro God; and fro the hiyeste, who schal haue mynde on me?</span> <span class="verse"><a name="17">17</a>Seie thou not, Y schal not be knowun in a greet puple; for whi which is my soule in so greet a creature?</span> <span class="verse"><a name="18">18</a>Lo! heuene, and the heuenes of heuenes, the greet occian, and al erthe, and tho thingis that ben in tho, schulen be mouyd in his siyt;</span> <span class="verse"><a name="19">19</a>munteyns togidere, and litle hillis, and the foundementis of erthe; and whanne God biholdith tho, tho schulen be schakun togidere with tremblyng.</span> <span class="verse"><a name="20">20</a>And in alle these thingis the herte is vnwijs, and ech herte is vndurstondun of hym.</span> <span class="verse"><a name="21">21</a>And who vndurstondith hise weies? and `who vndurstondith a tempest, which the iye of man siy not?</span> <span class="verse"><a name="22">22</a>For whi ful many werkis of hym ben `in hid thingis, but who schal telle out the werkis of his riytfulnesse, ether who schal suffre? For whi the testament is fer fro summe men; and the axyng of men is in the endyng.</span> <span class="verse"><a name="23">23</a>He that is maad litil in herte, thenkith veyn thingis; and a man vnprudent and a fool thenkith fonned thingis.</span> <span class="verse"><a name="24">24</a>Sone, here thou me, and lerne thou techyng of wit, and yyue thou tent to my wordis in thin herte; and Y schal seie techyng in equyte, and Y schal seke to telle out wisdom. And yyue thou tent to my wordis in thin herte;</span> <span class="verse"><a name="25">25</a>and Y seie in equyte of spirit the vertues, whiche God hath set on hise werkis at the bigynnyng, and in treuthe Y telle out the kunnyng of him.</span> <span class="verse"><a name="26">26</a>In the doom of God ben hise werkis fro the bigynnyng; and in the ordynaunce of tho he departyde the partis of tho, and he departide the bigynnyngis of tho in hise folkis.</span> <span class="verse"><a name="27">27</a>He ournede with outen ende the werkis of hem; thei hungriden not, nether traueliden, and thei ceessiden not of her werkis.</span> <span class="verse"><a name="28">28</a>Ech schal not make streit the nexte to hym, til in to with outen ende.</span> <span class="verse"><a name="29">29</a>Be thou not vnbileueful to the word of him.</span> <span class="verse"><a name="30">30</a>Aftir these thingis God bihelde `in to the erthe, and fillide it with hise goodis.</span> <span class="verse"><a name="31">31</a>Forsothe the soule of ech lyuynge thing teld bifore his face; and thilke soule is eft the turnyng ayen of tho thinges.</span> </p></div</div></div></body></html>