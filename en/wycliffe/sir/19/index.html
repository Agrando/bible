<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 19</strong></div><p><span class="verse"><a name="1">1</a>A drunkelew werk man schal not be maad riche; and he that chargith not litle synnes, fallith doun litil and litil.</span> <span class="verse"><a name="2">2</a>Wyn and wymmen maken to be apostataas, yhe, wise men; and thei repreuen witti men.</span> <span class="verse"><a name="3">3</a>And he that ioyneth hym silf to hooris, schal be wickid; rot and wormes schulen enherite hym, and he schal be set an hiy in to more ensaumple, and his soule schal be takun awei fro noumbre.</span> <span class="verse"><a name="4">4</a>He that bileueth soone, is vnstable in herte, and schal be maad lesse; and he that trespassith ayens his soule, schal be had ferthermore.</span> <span class="verse"><a name="5">5</a>He that ioieth in wickidnesse, schal be cursid; and he that hatith blamyng, schal be maad lesse in lijf; and he that hatith ianglyng, quenchith malice.</span> <span class="verse"><a name="6">6</a>He that synneth ayens his soule, schal repente; and he that is myrie in malice, schal be cursid.</span> <span class="verse"><a name="7">7</a>Reherse thou not an hard word, and wickid; and thou schalt not be maad lesse.</span> <span class="verse"><a name="8">8</a>Nyle thou telle thi wit to frend and enemye; and if trespas is to thee, nyle thou make nakid.</span> <span class="verse"><a name="9">9</a>For he schal here thee, and schal kepe thee, and he as defendynge the synne schal hate thee; and so he schal be euere with thee.</span> <span class="verse"><a name="10">10</a>Thou hast herd a word ayens thi neiybore; die it togidere in thee, and triste thou that it schal not breke thee.</span> <span class="verse"><a name="11">11</a>A fool trauelith greetli of the face of a word, as the sorewe of beryng of a yong child.</span> <span class="verse"><a name="12">12</a>An arowe fastned in the hipe of a dogge, so a word in the herte of a fool.</span> <span class="verse"><a name="13">13</a>Repreue thou a frend, lest perauenture he vndurstonde not, and seie, Y dide not; ether if he hath do, lest he adde to do eft.</span> <span class="verse"><a name="14">14</a>Repreue thou a neiybore, lest perauenture he seie not; and if he seith, lest perauenture he reherse.</span> <span class="verse"><a name="15">15</a>Repreue thou a frend, for whi trespassynge is don ofte;</span> <span class="verse"><a name="16">16</a>and bileue thou not to ech word. Ther is a man that fallith bi his tunge, but not of wille.</span> <span class="verse"><a name="17">17</a>For `whi who is he, that trespassith not in his tunge? Repreue thou a neiybore, bifore that thou manaasse;</span> <span class="verse"><a name="18">18</a>and yyue thou place to the drede of the hiyeste. For whi al wisdom is the drede of God, and in that wisdom for to drede God; and the ordynaunce of lawe is in al wisdom.</span> <span class="verse"><a name="19">19</a>And the teching of wickidnesse is not wisdom; and the prudence of synnes is not good thouyt.</span> <span class="verse"><a name="20">20</a>Ther is wickidnesse of prudence, and cursidnesse is ther ynne; and ther is an vnwijs man, which is maad litil in wisdom.</span> <span class="verse"><a name="21">21</a>Betere is a man that hath litil in wisdom, and failynge in wit in the drede of God, than he that hath plentee of wit, and brekith the lawe of the hiyeste.</span> <span class="verse"><a name="22">22</a>Ther is certeyn sutilte, and it is wickid.</span> <span class="verse"><a name="23">23</a>And ther is a man, that sendith out a certeyn word, tellynge out treuthe. Ther is a man, that mekith hym silf wickidly; and hise ynnere thingis ben ful of gile.</span> <span class="verse"><a name="24">24</a>And ther is a iust man, that makith low greetli hym silf of myche mekenesse; and ther is a iust man, that bowith the face, and feyneth hym to se not that, that is vnknowun.</span> <span class="verse"><a name="25">25</a>Thouy he is forbodun of feblenesse of strengthis to do synne; if he fyndith tyme to do yuele, he schal do yuel.</span> <span class="verse"><a name="26">26</a>A man is knowun bi siyt; and a witti man is knowun bi meetyng of face.</span> <span class="verse"><a name="27">27</a>The clothing of bodi, and the leiyyng of teeth, and the entring of a man, tellen out of hym.</span> <span class="verse"><a name="28">28</a>Ther is fals repreuyng in the ire of a man ful of dispisyng; and ther is dom which is not preued to be good; and ther is a stille man, and he is prudent.</span> </p></div</div></div></body></html>