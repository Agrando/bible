<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 30</strong></div><p><span class="verse"><a name="1">1</a>He that loueth his sone, yyueth bisili betingis to hym, that he be glad in hise laste thing, and that the sone touche not the doris of neiyboris.</span> <span class="verse"><a name="2">2</a>He that techith his sone, schal be preisid in hym; and schal haue glorie in hym in the myddis of menyals.</span> <span class="verse"><a name="3">3</a>He that techith his sone, sendith the enemye in to enuye; and in the myddis of frendis he schal haue glorie in that sone.</span> <span class="verse"><a name="4">4</a>The fadir of hym is deed, and he is as not deed; for he hath left aftir hym a sone lijk hym.</span> <span class="verse"><a name="5">5</a>He siy in his lijf, and was glad in hym; and in his deth he was not sori, nether was aschamed bifore enemyes.</span> <span class="verse"><a name="6">6</a>For he lefte a defendere of the hous ayens enemyes; and yeldynge grace to frendis.</span> <span class="verse"><a name="7">7</a>For the soulis of sones he schal bynde togidere hise woundis; and hise entrails schulen be disturblid on ech vois.</span> <span class="verse"><a name="8">8</a>An hors vntemyd, `ether vnchastisid, schal ascape hard, and a sone vnchastisid schal ascape heedi.</span> <span class="verse"><a name="9">9</a>Flatere thou the sone, and he schal make thee dredinge; pleie thou with hym, and he schal make thee sory.</span> <span class="verse"><a name="10">10</a>Leiye thou not with hym, lest thou haue sorewe togidere, and at the laste thi teeth schulen be astonyed.</span> <span class="verse"><a name="11">11</a>Yyue thou not power to hym in yongthe, and dispise thou not hise thouytis.</span> <span class="verse"><a name="12">12</a>Boowe thou his necke in yongthe, and bete thou hise sidis, while he is a yong child; lest perauenture he wexe hard, and bileue not to thee, and he schal be sorewe of soule to thee.</span> <span class="verse"><a name="13">13</a>Teche thi sone, and worche in hym; lest thou offende in to the filthe of hym.</span> <span class="verse"><a name="14">14</a>Betere is a pore man hool, and strong in myytis, than a riche man feble, and betun with malice.</span> <span class="verse"><a name="15">15</a>The helthe of soule is in the hoolynesse of riytfulnesse, and it is betere than ony gold and siluer; and a strong bodi is betere than ful myche catel.</span> <span class="verse"><a name="16">16</a>No catel is aboue the catel of helthe of bodi; and no likyng is aboue the ioie of herte.</span> <span class="verse"><a name="17">17</a>Betere is deth than bittir lijf, and euerlastinge reste is betere than siknesse dwellynge contynueli.</span> <span class="verse"><a name="18">18</a>Goodis hid in a closid mouth ben as settyngis forth of metis set aboute a sepulcre.</span> <span class="verse"><a name="19">19</a>What schal sacrifice profite to an idol? for whi it schal not ete, nether schal smelle.</span> <span class="verse"><a name="20">20</a>So he that is dryuun awei fro the Lord, and berith the medis of wickidnesse,</span> <span class="verse"><a name="21">21</a>seynge with iyen and weilynge inwardli, as a geldynge biclippynge a virgyn, and siyyynge.</span> <span class="verse"><a name="22">22</a>Yyue thou not sorewe to thi soule, and turmente not thi silf in thi counsel.</span> <span class="verse"><a name="23">23</a>Mirthe of herte, this is the lijf of man, and is tresour of hoolynesse with outen failyng; and ful out ioiyng of a man is long lijf.</span> <span class="verse"><a name="24">24</a>Haue thou mercy on thi soule, and plese thou God; and holde togidere and gadere togidere thin herte in the hoolynesse of hym, and putte fer awei sorewe fro thee.</span> <span class="verse"><a name="25">25</a>For whi sorewe hath slayn many men; and noon heelthe is ther ynne.</span> <span class="verse"><a name="26">26</a>Enuye and wrathfulnesse schulen make lesse daies; and thouytys schulen brynge eldnesse bifore the tyme.</span> <span class="verse"><a name="27">27</a>A schynynge herte is good in metis; for whi meetis therof ben maad diligentli.</span> </p></div</div></div></body></html>