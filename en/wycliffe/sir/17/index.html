<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 17</strong></div><p><span class="verse"><a name="1">1</a>God formede man of erthe; and aftir his ymage he made man.</span> <span class="verse"><a name="2">2</a>And eft he turnede man in to that ymage; and aftir hym silf he clothide hym with vertu.</span> <span class="verse"><a name="3">3</a>He yaf to hym the noumbre of daies, and tyme; and he yaf to him power of tho thingis that ben on erthe.</span> <span class="verse"><a name="4">4</a>He settide the drede of man on al fleisch, and he was lord of beestis and fliynge briddis.</span> <span class="verse"><a name="5">5</a>He formyde of man an help lijk hym; he yaf to hem councel, and tunge, and iyen, and eeris, and herte to thenke out; and he fillide hem with techyng of vndurstondyng.</span> <span class="verse"><a name="6">6</a>He made to hem the kunnyng of spirit, he fillide the herte of hem with wit; and he schewide to hem yuels and goodis.</span> <span class="verse"><a name="7">7</a>He settide the iye of hem on the hertes of hem, to schewe to hem the grete thingis of hise werkis,</span> <span class="verse"><a name="8">8</a>that thei preise togidere the name of halewyng; and to haue glorie in hise meruels, that thei telle out the grete thingis of hise werkis.</span> <span class="verse"><a name="9">9</a>He addide to hem techyng; and he enheritide hem with the lawe of lijf.</span> <span class="verse"><a name="10">10</a>He ordeynyde an euerlastynge testament with hem; and he schewide to hem hise riytfulnesse, and domes.</span> <span class="verse"><a name="11">11</a>And the iye of hem siy the grete thingis of his onour, and the eeris of hem herden the onour of vois; and he seide to hem, Take heede to you fro al wickid thing.</span> <span class="verse"><a name="12">12</a>And he comaundide to hem, to ech man of his neiybore.</span> <span class="verse"><a name="13">13</a>The weies of hem ben euere bifore hym; tho ben not hid fro hise iyen.</span> <span class="verse"><a name="14">14</a>On ech folk he made souereyn a gouernour;</span> <span class="verse"><a name="15">15</a>and Israel was maad the opyn part of God.</span> <span class="verse"><a name="16">16</a>And alle the werkis of hem ben as the sunne in the siyt of God; and hise iyen biholden with out ceessyng in the weies of hem.</span> <span class="verse"><a name="17">17</a>Testamentis weren not hid fro the wickidnesse of hem; and alle the wickydnessis of hem weren in the siyt of God.</span> <span class="verse"><a name="18">18</a>The almes of a man is as a bagge with hym, and it schal kepe the grace of a man as the appil of the iye;</span> <span class="verse"><a name="19">19</a>and afterward man schal rise ayen, and it schal yelde to hem a yelding, to ech man in to the heed of hem; and schal turne in to the lower partis of erthe.</span> <span class="verse"><a name="20">20</a>Forsothe it yaf to men repentinge the weie of riytfulnesse, and confermede men failynge to suffre, and ordeynede to hem the part of treuthe.</span> <span class="verse"><a name="21">21</a>Turne thou to the Lord, and forsake thi synnes;</span> <span class="verse"><a name="22">22</a>preye thou bifore the face of the Lord, and make thou lesse hirtingis.</span> <span class="verse"><a name="23">23</a>Turne thou ayen to the Lord, and turne thou awei fro thin vnriytfulnesse, and hate thou greetli cursyng.</span> <span class="verse"><a name="24">24</a>And knowe thou the riytfulnessis, and domes of God; and stonde thou in the part of good purpos, and of preier of the hiyeste God.</span> <span class="verse"><a name="25">25</a>Go thou in to the partis of the hooli world, with men lyuynge, and yyuynge knouleching to God.</span> <span class="verse"><a name="26">26</a>Dwelle thou not in the errour of wickid men. Knouleche thou bifore deth; knouleching perischith fro a deed man, as no thing.</span> <span class="verse"><a name="27">27</a>Lyuynge thou schalt knouleche, lyuynge and hool thou schalt knowleche, and schalt herie God; and thou schalt haue glorie in the merciful doyngis of hym.</span> <span class="verse"><a name="28">28</a>The merci of God is ful greet, and his help to hem that conuerten to hym.</span> <span class="verse"><a name="29">29</a>For whi not alle thingis moun be in men; for whi the sone of man is not vndeedli, and malices plesiden in to vanyte.</span> <span class="verse"><a name="30">30</a>What is clerere than the sunne? and this schal faile; ethir what is worse than that, that fleisch and blood thouyte out? and of this he schal be repreued.</span> <span class="verse"><a name="31">31</a>He biholdith the vertu of hiynesse of heuene; and alle men ben erthe and aische.</span> </p></div</div></div></body></html>