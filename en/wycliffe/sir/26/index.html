<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 26</strong></div><p><span class="verse"><a name="1">1</a>The hosebonde of a good womman is blessid; for whi the noumbre of her yeeris is double.</span> <span class="verse"><a name="2">2</a>A strong womman delitith hir hosebonde; and shal fille in pees the yeeris of his lijf.</span> <span class="verse"><a name="3">3</a>A good womman is a good part; in the good part of hem that dreden God, sche schal be youun to a man for goode dedis.</span> <span class="verse"><a name="4">4</a>Forsothe the herte of a riche man and of a pore man is good; in al tyme her cheer is glad.</span> <span class="verse"><a name="5">5</a>Myn herte dredde of thre thingis, and my face dredde in the fourthe thing.</span> <span class="verse"><a name="6">6</a>Bitraiyng of a citee, and the gadering togidere of puple,</span> <span class="verse"><a name="7">7</a>and fals chaleng; alle thingis greuouse on deth.</span> <span class="verse"><a name="8">8</a>The sorewe of herte, and morenyng is a ielouse womman.</span> <span class="verse"><a name="9">9</a>In a gelouse womman is betyng of tunge, and sche comyneth with alle men.</span> <span class="verse"><a name="10">10</a>As a yok of oxis which is mouyd, so and a wickid womman; he that holdith hir, is as he that takith a scorpioun.</span> <span class="verse"><a name="11">11</a>A drunkelew womman is greet ire, and dispisyng; and hir filthe schal not be hilid.</span> <span class="verse"><a name="12">12</a>The fornycacioun of a womman is in the reisyng of yyen; and schal be knowun in the iye liddis of hir.</span> <span class="verse"><a name="13">13</a>Make thou sad kepyng in a douytir not turnynge a wei hir silf; lest sche mysvse hir silf, if sche fyndith occasioun.</span> <span class="verse"><a name="14">14</a>Be thou war of al vnreuerence of hir iyen; and wondre thou not, if sche dispisith thee.</span> <span class="verse"><a name="15">15</a>As a weiegoere thirstynge schal opene the mouth at a welle, and schal drynke of ech watir next; and the forseid douytir schal sitte ayens ech pale, and schal opene the arowe caas ayens ech arowe, til sche faile.</span> <span class="verse"><a name="16">16</a>The grace of a bisi womman schal delite hir hosebonde; and schal make fat hise boonus.</span> <span class="verse"><a name="17">17</a>The kunnyng of hir is the yifte of God.</span> <span class="verse"><a name="18">18</a>A wijs womman and stille is not chaungyng of a lernyd soule.</span> <span class="verse"><a name="19">19</a>Grace on grace is an hooli womman, and schamfast.</span> <span class="verse"><a name="20">20</a>Forsothe al weiyng is not worth a contynent soule.</span> <span class="verse"><a name="21">21</a>As the sunne risynge in the world in the hiyeste thingis of God, so the fairnesse of a good womman is in to the ournement of hir hous.</span> <span class="verse"><a name="22">22</a>A lanterne schynynge on an hooli candilstike, and the fairnesse of a face on stidfast age.</span> <span class="verse"><a name="23">23</a>Goldun pileris on siluerne foundementis, and stidfast feet on the soolis of a stidfast womman.</span> <span class="verse"><a name="24">24</a>Euerlastynge foundementis on a sad stoon, and the heestis of God in the herte of an hooli womman.</span> <span class="verse"><a name="25">25</a>In twei thingis myn herte was maad sori, and in the thridde thing wrathfulnesse cam to me.</span> <span class="verse"><a name="26">26</a>A man a werriour failynge bi nedynesse, and a wijs man dispisid.</span> <span class="verse"><a name="27">27</a>And God hath maad hym redi to the swerd, that passith ouer fro riytfulnesse to synne.</span> <span class="verse"><a name="28">28</a>Twei spices apperiden harde and perilouse to me; a marchaunt is delyuered of hard fro his necgligence, and a tauerner schal not be iustified of synnes of lippis.</span> </p></div</div></div></body></html>