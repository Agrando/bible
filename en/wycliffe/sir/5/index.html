<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 5</strong></div><p><span class="verse"><a name="1">1</a>Nile thou take heed to wickid possessiouns, and seie thou not, Sufficient lijf is to me; for it schal no thing profite in the tyme of veniaunce, and of failynge, ether deth.</span> <span class="verse"><a name="2">2</a>Sue thou not the coueitise of thin herte in thi strengthe,</span> <span class="verse"><a name="3">3</a>and seie thou not, As Y myyte, ether who schal make me suget for my dedis? For whi God vengynge schal venge.</span> <span class="verse"><a name="4">4</a>Seie thou not, Y haue synned, and what sorewful thing bifelle to me? For the hiyeste is a pacient yeldere.</span> <span class="verse"><a name="5">5</a>Of the foryyuenesse of synnes, nyle thou be without drede, nether heepe thou synne on synne.</span> <span class="verse"><a name="6">6</a>And seie thou not, The merciful doyng of God is greet; he schal haue merci on the multitude of my synnes.</span> <span class="verse"><a name="7">7</a>For whi merci and ire neiyeth soone fro hym, and his ire biholdith on synneris.</span> <span class="verse"><a name="8">8</a>Tarie thou not to be conuertid to the Lord, and dilaie thou not fro dai in to dai.</span> <span class="verse"><a name="9">9</a>For whi his ire schal come sodeynli, and he schal leese thee in the time of veniaunce.</span> <span class="verse"><a name="10">10</a>Nyle thou be angwischid in vniust richessis; for tho schulen not profite in the dai of failing, ether of deth, and of veniaunce.</span> <span class="verse"><a name="11">11</a>Wyndewe thee not in to ech wynd, and go thou not in to ech weie; for so a synnere is preued in double tunge.</span> <span class="verse"><a name="12">12</a>Be thou stidfast in the weie of the Lord, and in treuthe and kunnyng of thi wit; and the word of pees and riytfulnesse sue thee perfitli.</span> <span class="verse"><a name="13">13</a>Be thou mylde to here the word of God, that thou vndurstonde, and with wisdom brynge thou forth a trewe answere.</span> <span class="verse"><a name="14">14</a>If thou hast vndirstondyng, answere thi neiybore; ellis thin hond be on thi mouth, lest thou be takun in a word vnwiseli tauyt, and be aschamed.</span> <span class="verse"><a name="15">15</a>Onour and glorie is in the word of a wijs man; but the tunge of an vnprudent man is his distriyng.</span> <span class="verse"><a name="16">16</a>Be thou not clepid a preuy yuel spekere in thi lijf, and be thou not takun in thi tunge, and be aschamed.</span> <span class="verse"><a name="17">17</a>Schame and penaunce is on a theef, and worst schenschip is on a man of double tunge. Forsothe hatrede and enemytee and dispisyng is to a preuy bacbitere.</span> <span class="verse"><a name="18">18</a>Iustifie thou a litil man and a greet man in lijk maner.</span> </p></div</div></div></body></html>