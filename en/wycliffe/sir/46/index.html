<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 46</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/46"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 46</strong></div><p><span class="verse"><a name="1">1</a>Jhesus Naue, the successour of Moises in profetis, was strong in batel, that was greet bi his name.</span> <span class="verse"><a name="2">2</a>The gretteste in to the helthe of chosun men of God, to ouercome enemyes risynge ayens hem, that he schulde gete the erytage of Israel.</span> <span class="verse"><a name="3">3</a>Which glorie he gat in reysynge his hondis, and in castynge scharpe arowis ayens citees.</span> <span class="verse"><a name="4">4</a>Who bifore hym ayenstood so? for whi the Lord hym silf smoot the enemyes.</span> <span class="verse"><a name="5">5</a>Whether the sunne was not lettid in the wrathfulnesse of hym, and o dai was maad as tweyne?</span> <span class="verse"><a name="6">6</a>He clepide to help the hiyeste God, myyti in ouercomynge enemyes on ech side; and God, greet and hooli, herde hym, in stoonys of hail of ful greet vertu.</span> <span class="verse"><a name="7">7</a>He made asauyt ayens the folk enemy, and in the comynge doun he loste the aduersaries;</span> <span class="verse"><a name="8">8</a>that hethene men knowe the myyt of hym, for it is not esy to fiyte ayens the Lord; and he suede myyti men at the bak.</span> <span class="verse"><a name="9">9</a>And in the daies of Moises he and Caleph, the sone of Jephone, diden merci; to stonde ayens the enemye, and to forbede the folk fro synnes, and to refreyne the grutchyng of malice.</span> <span class="verse"><a name="10">10</a>And thei tweyne weren stidfast, and weren delyuered fro perel, of the noumbre of sixe hundrid thousynde `foot men, to brynge hem in to the eritage, in to the lond that flowith mylk and hony.</span> <span class="verse"><a name="11">11</a>And the Lord yaf strengthe to thilke Caleph, and til in to elde vertu dwellide perfitli to hym; that he stiede in to the hiy place of the lond, and his seed gat eritage.</span> <span class="verse"><a name="12">12</a>And alle the children of Israel sien, that it is good to obeie to hooli God.</span> <span class="verse"><a name="13">13</a>And alle iugis bi her name, the herte of whiche was not corrupt, weren strong in batel, which weren not turned awei fro the Lord;</span> <span class="verse"><a name="14">14</a>that the mynde of hem be in blessyng, and her boonys apperen fro her place;</span> <span class="verse"><a name="15">15</a>and her name dwellith with outen ende, for the glorie of hooli men dwellith at the sones of hem.</span> <span class="verse"><a name="16">16</a>Samuel, the profete of the Lord, that was louyd of his Lord God, made newe the empire, and anoyntide prynces in his folk.</span> <span class="verse"><a name="17">17</a>In the lawe of the Lord he demyde the congregacioun, and he siy the Lord of Jacob, and in his feith he was preued a profete.</span> <span class="verse"><a name="18">18</a>And he was knowun feithful in hise wordis, for he siy the Lord of liyt.</span> <span class="verse"><a name="19">19</a>And he clepide in to help the Lord almyyti, in ouercomynge enemyes stondynge aboute on ech side, in the offrynge of a man vndefoulid.</span> <span class="verse"><a name="20">20</a>And the Lord thundride fro heuene, and in greet soun he made his vois herd.</span> <span class="verse"><a name="21">21</a>And he al to-brak the princes of men of Tyre, and alle the duykis of Filisteis.</span> <span class="verse"><a name="22">22</a>And bifore the tyme of ende of his lijf, and of the world, he yaf witnessyng in the siyt of the Lord, and of Crist; he took not of ony man richessis, yhe, til to schoon; and no man accuside hym.</span> <span class="verse"><a name="23">23</a>And after this he slepte, and he made knowun to the kyng, and he schewide to hym the ende of his lijf; and he enhaunside his vois fro the erthe in profesie, to do awei the wickidnesse of the folc.</span> </p></div</div></div></body></html>