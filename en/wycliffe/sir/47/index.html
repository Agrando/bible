<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 47</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/47"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 47</strong></div><p><span class="verse"><a name="1">1</a>Aftir these thingis Nathan, the profete, roos, in the daies of Dauid.</span> <span class="verse"><a name="2">2</a>And as ynnere fatnesse departide fro the fleisch, so Dauid fro the sones of Israel.</span> <span class="verse"><a name="3">3</a>He pleiede with liouns, as with lambren; he dide in lijk maner with beris, as with lambren of scheep.</span> <span class="verse"><a name="4">4</a>Whether in his yongthe he killide not a giaunt, and took awei schenschip fro the folk?</span> <span class="verse"><a name="5">5</a>In reisynge the hond in a stoon of a slynge, he castide doun the ful out ioiyng of Golias,</span> <span class="verse"><a name="6">6</a>where he clepide to help the Lord almyyti; and he yaf in his riyt hond to do awei a stronge man in batel, and to enhaunse the horn of his folk.</span> <span class="verse"><a name="7">7</a>So he glorifiede hym in ten thousynde, and he preiside hym in the blessyngis of the Lord, in offrynge to hym the coroun of glorie.</span> <span class="verse"><a name="8">8</a>For he al to-brak enemyes on ech side, and drow out bi the roote Filisteis contrarie, `til in to this dai; he al to-brak the horn of hem, `til in to with outen ende.</span> <span class="verse"><a name="9">9</a>Dauid in ech werk yaf knouleching to hooli God, and hiy in the word of glorie.</span> <span class="verse"><a name="10">10</a>Of al his herte he heriede God, and he louyde the Lord that made hym, and yaf to hym power ayens enemyes.</span> <span class="verse"><a name="11">11</a>And he made syngeris to stonde ayens the auter; and he made swete motetis in the soun of hem.</span> <span class="verse"><a name="12">12</a>And he yaf fairnesse in halewyngis, and he ournede tymes `til to the endyng of lijf; that thei schulden preise the hooli name of the Lord, and make large eerli the hoolynesse of God.</span> <span class="verse"><a name="13">13</a>Crist purgide the synnes of hym, and enhaunside his horn with outen ende; and he yaf to hym the testament of kyngis, and the seete of glorie in Israel.</span> <span class="verse"><a name="14">14</a>Aftir hym roos a witti sone; and for hym he castide doun al the power of enemyes.</span> <span class="verse"><a name="15">15</a>Salomon regnede in the daies of pees, to whom God made suget alle enemyes, that he schulde make an hous in the name of God, and make redi hoolynesse with outen ende, as he was lerned in his yongthe.</span> <span class="verse"><a name="16">16</a>And he was fillid with wisdom as a flood is fillid; and his soule vnhilide the erthe.</span> <span class="verse"><a name="17">17</a>And thou, Salomon, fillidist derk figuratif spechis in licnessis; and thi name was pupplischid to ilis afer, and thou were louyde in thi pees.</span> <span class="verse"><a name="18">18</a>Londis wondriden in songis, and in prouerbis, and in licnessis, and interpretyngis, ether exposiciouns; and in the name of the Lord,</span> <span class="verse"><a name="19">19</a>to whom the surname is God of Israel.</span> <span class="verse"><a name="20">20</a>Thou gaderidist togidere gold as latoun, and thou fillidist siluer as leed.</span> <span class="verse"><a name="21">21</a>And thou bouwidist thi thies to wymmen; thou haddist power in thi bodi.</span> <span class="verse"><a name="22">22</a>Thou hast youe a wem in thi glorie, and madist vnhooli thi seed, to brynge in wrathfulnesse to thi children, and thi foli in othere men;</span> <span class="verse"><a name="23">23</a>that thou schuldist make the rewme departid in to tweyne, and of Effrem to comaunde an hard comaundement.</span> <span class="verse"><a name="24">24</a>But God schal not forsake his merci, and schal not distrie, nether do awei hise werkis, nether he schal leese fro generacioun the sones sones of his chosun kyng Dauid; and he schal not distrie the seed of hym that loueth the Lord.</span> <span class="verse"><a name="25">25</a>Forsothe God yaf remenaunt to Jacob, and to Dauid of that generacioun.</span> <span class="verse"><a name="26">26</a>And Salomon hadde an ende with hise fadris.</span> <span class="verse"><a name="27">27</a>And he lefte aftir hym of his seed Roboam,</span> <span class="verse"><a name="28">28</a>the foli of the folk, and made lesse fro prudence; which Roboam turnede awei the folk bi his councel.</span> <span class="verse"><a name="29">29</a>And Jeroboam, the sone of Nabath, that made Israel to do synne, and yaf to Effraym weie to do synne; and ful many synnes of hem weren plenteuouse,</span> <span class="verse"><a name="30">30</a>for thei turneden hem awei greetli fro her lond.</span> <span class="verse"><a name="31">31</a>And the lynage of Effraym souyte al wickidnessis, til defence cam to hem; and delyuerede hem fro alle synnes.</span> </p></div</div></div></body></html>