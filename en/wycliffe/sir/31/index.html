<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 31</strong></div><p><span class="verse"><a name="1">1</a>Wakyng of oneste schal make fleischis to faile; and thouyt therof schal take awei sleep.</span> <span class="verse"><a name="2">2</a>Thouyt of bifore knowyng turneth awey wit; and greuouse siknesse makith sobre the soule.</span> <span class="verse"><a name="3">3</a>A ryche man trauelide in the gaderyng of catel; and in his reste he schal be fillyd with hise goodis.</span> <span class="verse"><a name="4">4</a>A pore man trauelide in decreessyng of lijflode; and in the ende he is maad nedi.</span> <span class="verse"><a name="5">5</a>He that loueth gold, schal not be iustified; and he that sueth wastyng, schal be fillid therof.</span> <span class="verse"><a name="6">6</a>Many men ben youun in to the fallyngis of gold; and the perdicioun of hem was maad in the feirnesse therof.</span> <span class="verse"><a name="7">7</a>A tre of offencioun is the gold of hem that maken sacrifice; wo to hem that suen it, and ech vnprudent man schal perische ther ynne.</span> <span class="verse"><a name="8">8</a>Blissid is a riche man, which is foundun with out wem; and that yede not aftir gold, nether hopide in money, and tresouris.</span> <span class="verse"><a name="9">9</a>Who is this, and we schulen preyse hym? for he dide merueils in his lijf.</span> <span class="verse"><a name="10">10</a>Which is preued ther ynne, and is foundun perfit, and euerlastynge glorye schal be to hym? which myyte trespasse, and trespasside not, and do yuels, and dide not.</span> <span class="verse"><a name="11">11</a>Therfor hise goodis ben stablischid in the Lord; and al the chirche of seyntis schal telle out hise almesdedis.</span> <span class="verse"><a name="12">12</a>Thou hast sete at a greet boord; opene thou not firste thi cheke on it.</span> <span class="verse"><a name="13">13</a>Seie thou not, whether tho ben many thingis, that ben on it.</span> <span class="verse"><a name="14">14</a>Haue thou mynde, that an yuel iye is weiward.</span> <span class="verse"><a name="15">15</a>What thing worse, than an iye is maad? therfor of al his face he schal wepe, whanne he seeth.</span> <span class="verse"><a name="16">16</a>Stretche thou not forth first thin hond; and thou defoulid bi enuye, be aschamed.</span> <span class="verse"><a name="17">17</a>Be thou not oppressid of wyn in a feeste.</span> <span class="verse"><a name="18">18</a>Vnderstonde of thi silf the thingis, that ben of thi neiybore.</span> <span class="verse"><a name="19">19</a>Vse thou as a discreet and temperat man these thingis that ben set forth to thee; and be thou not hatid, whanne thou etist myche.</span> <span class="verse"><a name="20">20</a>Ceesse thou first bicause of lernyng, ethir nurture; and nyle thou be outrageouse, lest perauenture thou offende.</span> <span class="verse"><a name="21">21</a>And if thou hast sete in the myddis of many men, stretche not forth thin hond sunnere than thei; and axe thou not firste for to drynke.</span> <span class="verse"><a name="22">22</a>A litil wyn is ful sufficient to a lerned man; and in slepynge thou schalt not trauele for that wyn, and thou schalt not feele trauel.</span> <span class="verse"><a name="23">23</a>Wakyng, and colre, ether bittir moisture, and gnawyng to an vndiscreet `either vntemperat man.</span> <span class="verse"><a name="24">24</a>But the sleep of heelthe is in a scars man; he schal slepe `til to the morewtid, and his soule schal delite with hym.</span> <span class="verse"><a name="25">25</a>And if thou art constreyned in etyng myche, ryse thou fro the myddis, and brake thou; and it schal refreische thee, and thou schalt not brynge sikenesse to thi bodi.</span> <span class="verse"><a name="26">26</a>Sone, here thou me, and dispise thou not me; and at the laste thou schalt fynde my wordis.</span> <span class="verse"><a name="27">27</a>In alle thi werkis be thou swift; and al sikenesse schal not come to thee.</span> <span class="verse"><a name="28">28</a>The lippis of many men schulen blesse a schynynge man in looues; and the witnessyng of his treuthe is feithful.</span> <span class="verse"><a name="29">29</a>The citee schal grutche in the worste breed; and the witnessyng of wickidnesse therof is soth.</span> <span class="verse"><a name="30">30</a>Nyle thou excite hem that ben diligent in wyn; for whi wyn hath distried many men.</span> <span class="verse"><a name="31">31</a>Fier preueth hard irun; so wyn drunkun in drunkenesse schal repreue the hertis of proude men.</span> <span class="verse"><a name="32">32</a>Euene lijf to men is wyn drunkun in sobrenesse; if thou drynkist it mesurably, thou schalt be sobre.</span> <span class="verse"><a name="33">33</a>What is the lijf which is maad lesse bi wyn?</span> <span class="verse"><a name="34">34</a>What defraudith lijf? deth.</span> <span class="verse"><a name="35">35</a>Wyn was maad in gladnesse, not in drunkenesse, at the bigynnyng.</span> <span class="verse"><a name="36">36</a>Wyn drunkun mesurabli is ful out ioiyng of soule and of bodi.</span> <span class="verse"><a name="37">37</a>Sobre drynk is helthe of soule and of bodi.</span> <span class="verse"><a name="38">38</a>Wyn drunkun myche makith avoiding, and ire, and many fallyngis.</span> <span class="verse"><a name="39">39</a>Wyn drunkun myche is bitternesse of soule.</span> <span class="verse"><a name="40">40</a>Strengthe of drunkenesse and hirting of an vnprudent man makith vertu lesse, and makynge woundis.</span> <span class="verse"><a name="41">41</a>In the feeste of wyn repreue thou not a neiybore; and dispise thou not hym in his mirthe.</span> <span class="verse"><a name="42">42</a>Seye thou not wordis of schenschipe to hym; and oppresse thou not hym in axynge.</span> </p></div</div></div></body></html>