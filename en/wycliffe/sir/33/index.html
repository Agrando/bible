<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 33</strong></div><p><span class="verse"><a name="1">1</a>Iuelis schulen not come to hym that dredith God; but God schal kepe hym in temptacioun, and schal delyuere fro yuelis.</span> <span class="verse"><a name="2">2</a>A wijs man hatith not the comaundementis, and riytfulnessis; and he schal not be hurtlid doun, as in the tempest of a schip.</span> <span class="verse"><a name="3">3</a>A wijs man bileeueth to the lawe of God, and the lawe is feithful to hym.</span> <span class="verse"><a name="4">4</a>He that makith opene axyng, schal make redi a word; and so he schal preie, and schal be herd, and he schal kepe techyng, and thanne he schal answere.</span> <span class="verse"><a name="5">5</a>The entraylis of a fool ben as a wheel of a carte, and his thouytis as an extre able to turne aboute.</span> <span class="verse"><a name="6">6</a>An hors a staloun, so and a frend a scornere, neiyeth vndur ech sittynge aboue.</span> <span class="verse"><a name="7">7</a>Whi a dai ouercometh a dai, and eft the liyt ouercometh liyt, and a yeer ouercometh a yeer, the sunne ouercometh the sunne?</span> <span class="verse"><a name="8">8</a>Tho ben departid of the kunnyng of the Lord, bi the sunne maad, and kepynge the comaundement of God.</span> <span class="verse"><a name="9">9</a>And it schal chaunge tymes and the feeste daies of hem, and in tho tymes the Jewis halewiden hali daies at an our.</span> <span class="verse"><a name="10">10</a>God enhaunside and magnyfiede of tho hali daies; and of tho he settide in to the noumbre of daies; and God made alle men of sad erthe, and of neische erthe, whereof Adam was formed.</span> <span class="verse"><a name="11">11</a>In the multitude of kunnyng of the Lord he departide hem, and chaungide the weies of hem.</span> <span class="verse"><a name="12">12</a>Of hem God blesside, and enhaunside; and of hem he halewide, and chees to hym silf; of hem he curside, and made lowe, and turnyde hem fro the departyng of hem.</span> <span class="verse"><a name="13">13</a>As cley of a pottere is in the hond of hym,</span> <span class="verse"><a name="14">14</a>to make and dispose, that alle the weies therof ben aftir the ordynaunce of hym; so a man is in the hond of hym that made hym; and he schal yelde to hym bi his dom.</span> <span class="verse"><a name="15">15</a>Ayens yuel is good, and ayens lijf is deth; so and a synnere is ayens a iust man. And so biholde thou in to alle the werkis of the hiyeste; twey thingis ayens tweyne, and o thing ayens oon.</span> <span class="verse"><a name="16">16</a>And Y the laste wakide, and as he that gaderith draf of grapis, aftir the gadereris of grapis.</span> <span class="verse"><a name="17">17</a>And Y hopide in the blessyng of God; and as he that gaderith grapis, Y fillide the pressour.</span> <span class="verse"><a name="18">18</a>Biholde ye, for Y trauelide not to me aloone, but to alle that seken kunnyng.</span> <span class="verse"><a name="19">19</a>Grete men, and alle puplis, here ye me; and ye gouernouris of the chirche, perseyue with eeris.</span> <span class="verse"><a name="20">20</a>Yyue thou not power ouer thee in thi lijf to a sone, and to a womman, to a brothir, and to a freend; and yyue thou not thi possessioun to another man, lest perauenture it repente thee, and thou biseche for tho.</span> <span class="verse"><a name="21">21</a>While thou art alyue, and brethist yit, ech man schal not chaunge thee.</span> <span class="verse"><a name="22">22</a>For it is betere, that thi sones preye thee, than that thou biholde in to the hondis of thi sones.</span> <span class="verse"><a name="23">23</a>In alle thi werkis be thou souereyn;</span> <span class="verse"><a name="24">24</a>yyue thou not a wem in to thi glorie. In the day of endyng of daies of thi lijf, and in tyme of thi goyng out departe thin erytage.</span> <span class="verse"><a name="25">25</a>Metis, and a yerde, and birthun to an asse; breed, and chastisyng, and werk to a seruaunt.</span> <span class="verse"><a name="26">26</a>He worchith in chastisyng, and sekith to haue reste; slake thou hondis to hym, and he sekith fredom.</span> <span class="verse"><a name="27">27</a>A yok and bridil bowen doun an hard necke; and bisi worchingis bowen doun a seruaunt.</span> <span class="verse"><a name="28">28</a>Turment and stockis to an yuel willid seruaunt; sende thou hym in to worchyng, lest he be ydel;</span> <span class="verse"><a name="29">29</a>for whi idilnesse hath tauyte miche malice.</span> <span class="verse"><a name="30">30</a>Ordeyne thou hym in werk, for so it bicometh hym; that if he obeieth not, bowe thou doun hym in stockis, and make thou not hym large ouer ony man, but with out dom do thou no thing greuouse.</span> <span class="verse"><a name="31">31</a>If a feithful seruaunt is to thee, be he as thi soule to thee; trete thou him so as a brother, for thou hast bouyt hym in the blood of lijf.</span> <span class="verse"><a name="32">32</a>If thou hurtist hym vniustli, he schal be turned in to fleyng awei;</span> <span class="verse"><a name="33">33</a>and if he enhaunsynge goith awei, thou noost whom thou schalt seke, and in what weie thou schalt seke hym.</span> </p></div</div></div></body></html>