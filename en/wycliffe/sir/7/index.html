<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 7</strong></div><p><span class="verse"><a name="1">1</a>Nile thou do yuels, and tho schulen not take thee.</span> <span class="verse"><a name="2">2</a>Departe thou fro wickidnesse, and yuels schulen faile fro thee.</span> <span class="verse"><a name="3">3</a>Sowe thou not yuels in the forewis of vnriytfulnesse, and thou schalt not repe tho in seuene fold.</span> <span class="verse"><a name="4">4</a>Nyle thou seke of a man ledyng, nethir of a kyng the chaier of onour.</span> <span class="verse"><a name="5">5</a>Iustifie thou not thee bifore God, for he is the knowere of the herte; and nyle thou wilne to be seyn wijs anentis the king.</span> <span class="verse"><a name="6">6</a>Nile thou seke to be maad a iuge, no but thou maist breke wickidnessis bi vertu; lest thou drede the face of a myyti man, and sette sclaundre in thi swiftnesse.</span> <span class="verse"><a name="7">7</a>Do thou not synne in the multitude of a cytee, nether sende thee in to the puple;</span> <span class="verse"><a name="8">8</a>nether bynde thou double synnes, for thou schalt not be giltles in oon.</span> <span class="verse"><a name="9">9</a>Nyle thou be a coward in thi soule, to preie;</span> <span class="verse"><a name="10">10</a>and dispise thou not to do almes.</span> <span class="verse"><a name="11">11</a>Seie thou not, God schal biholde in the multitude of my yiftis; and whanne Y schal offre to God alther hiyeste, he schal take my yiftis.</span> <span class="verse"><a name="12">12</a>Scorne thou not a man in the bitternesse of soule; for whi God is the biholdere, that makith meke, and enhaunsith.</span> <span class="verse"><a name="13">13</a>Nyle thou loue a leesyng ayens thi brother; nether do thou in lijk maner ayens a frend.</span> <span class="verse"><a name="14">14</a>Nyle thou wilne to lie ony leesing; for whi the contynuaunce therof is not good.</span> <span class="verse"><a name="15">15</a>Nyle thou be a ianglere in the multitude of preestis; and reherse thou not a word in thi preier.</span> <span class="verse"><a name="16">16</a>Haate thou not trauelouse werkis, and erthetilthe maad of the hiyeste.</span> <span class="verse"><a name="17">17</a>Arette thou not thee in the multitude of vnlernyd men.</span> <span class="verse"><a name="18">18</a>Haue thou mynde on ire, for it schal not tarie.</span> <span class="verse"><a name="19">19</a>Make thou meke greetli thi spirit, for whi the veniaunce of the fleisch of an vnpitouse man is fier, and worm.</span> <span class="verse"><a name="20">20</a>Nyle thou trespasse ayens thi frend dilaiynge monei; nether dispise thou a ful dereworth brother for gold.</span> <span class="verse"><a name="21">21</a>Nyle thou departe fro a wijs womman, and good, whom thou hast gete in the drede of the Lord; for whi the grace of hir schamefastnesse is aboue gold.</span> <span class="verse"><a name="22">22</a>Hirte thou not a seruaunt worchynge in treuthe, nether an hirid man yyuynge his lijf.</span> <span class="verse"><a name="23">23</a>A witti seruaunt be dereworthe to thee as thi soule; defraude thou not hym of fredom, nether forsake thou hym nedi.</span> <span class="verse"><a name="24">24</a>Beestis ben to thee? take thou heede to tho; and if tho ben profitable, dwelle tho stille at thee.</span> <span class="verse"><a name="25">25</a>Sones ben to thee? teche thou hem, and bowe thou hem fro her childheed.</span> <span class="verse"><a name="26">26</a>Douytris ben to thee? kepe thou the bodi of hem, and schewe thou not glad face to hem.</span> <span class="verse"><a name="27">27</a>Yyue thi douyter to mariage, and thou doist a greet werk; and yyue thou hir to a wijs man.</span> <span class="verse"><a name="28">28</a>If a womman is to thee aftir thi soule, caste hir not awei; and bitake thou not thee in alle thin herte to an hateful womman.</span> <span class="verse"><a name="29">29</a>Onoure thi fadir; and foryete thou not the weilyngis of thi modir.</span> <span class="verse"><a name="30">30</a>Haue thou mynde that thou haddist not be, no but bi hem, and yelde thou to hem as and thei diden to thee.</span> <span class="verse"><a name="31">31</a>In al thi soule drede thou God, and halewe thou hise preestis.</span> <span class="verse"><a name="32">32</a>In al thi vertu loue thou him that made thee; and forsake thou not hise mynystris.</span> <span class="verse"><a name="33">33</a>Onoure thou God of al thi soule; and onoure thou preestis, and clense thee with armes.</span> <span class="verse"><a name="34">34</a>Yyue thou to hem the part of the firste fruytis, and of purgyng, as also it is comaundid to thee; and of thi negligence purge thou thee with fewe men.</span> <span class="verse"><a name="35">35</a>Thou schalt offre to the Lord the yyfte of thin armes, and the sacrifice of halewyng, the bigynnyngis of hooli men.</span> <span class="verse"><a name="36">36</a>And dresse thin hond to a pore man, that thi merci and blessyng be performyd.</span> <span class="verse"><a name="37">37</a>Grace is youun in the siyt of ech that lyueth; and forbede thou not grace to a deed man.</span> <span class="verse"><a name="38">38</a>Faile thou not in coumfort to hem that wepen; and go thou with hem that morenen.</span> <span class="verse"><a name="39">39</a>Be thou not slow to visite a sijk man; for bi these thingis thou schalt be maad stidfast in loue.</span> <span class="verse"><a name="40">40</a>In alle thi werkis haue thou mynde on thi laste thingis; and thou schalt not do synne withouten ende.</span> </p></div</div></div></body></html>