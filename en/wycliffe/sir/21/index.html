<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 21</strong></div><p><span class="verse"><a name="1">1</a>Sone, thou hast do synne? adde thou not eft; but biseche thou for the formere synnes, that tho be foryouun to thee.</span> <span class="verse"><a name="2">2</a>As fro the face of a serpent fle thou synnes; and if thou neiyest to `tho synnes, tho schulen take thee.</span> <span class="verse"><a name="3">3</a>The teeth of a lioun ben the teeth therof, that sleen the soulis of men.</span> <span class="verse"><a name="4">4</a>Al wickidnesse is as a scharp swerd on either syde; heelthe is not to the wounde therof.</span> <span class="verse"><a name="5">5</a>Chidyngis and wrongis schulen distrie catel; and an houe that is ouer riche, schal be distriede bi pride; so the catel of a proude man schal be drawun vp bi the roote.</span> <span class="verse"><a name="6">6</a>The preyer of a pore man schal come fro the mouth `til to eeris; and doom schal come to hym hastili.</span> <span class="verse"><a name="7">7</a>He that hatith repreuyng, is a step of the synnere; and he that dredith God, schal be turned to his herte.</span> <span class="verse"><a name="8">8</a>A miyti man with an hardi tunge is knowun afer; and a witti man kan kepe him silf fro that man.</span> <span class="verse"><a name="9">9</a>He that bildith his hous with othere mennus costis, is as he that gaderith hise stonys in wyntir.</span> <span class="verse"><a name="10">10</a>Scheuys gaderid togidere is the synagoge of synneris; and the endyng of hem is the flawme of fier.</span> <span class="verse"><a name="11">11</a>The weie of synneris is set togidere with stoonys; and in the ende of hem ben hellis, and derknessis, and peynes.</span> <span class="verse"><a name="12">12</a>He that kepith riytfulnesse, schal holde the wit therof.</span> <span class="verse"><a name="13">13</a>The perfeccioun of Goddis drede is wisdom and wit.</span> <span class="verse"><a name="14">14</a>He schal not be tauyt, which is not wijs in good.</span> <span class="verse"><a name="15">15</a>Forsothe vnwisdom is, which is plenteuouse in yuel; and wit is not, where is bittirnesse.</span> <span class="verse"><a name="16">16</a>The kunnyng of a wijs man schal be plenteuouse as flowyng; and the councel of hym dwellith as a welle of lijf.</span> <span class="verse"><a name="17">17</a>The herte of a fool is as a brokun vessel; and it schal not holde ony wisdom.</span> <span class="verse"><a name="18">18</a>What euer wijs word a kunnynge man herith, he schal preise, and leie to. A letcherouse man herde, and it schal displese hym; and he schal caste it awei bihynde his bak.</span> <span class="verse"><a name="19">19</a>The tellynge of a fool is as a birthun in the weie; for whi grace schal be foundun in the lippis of a wijs man.</span> <span class="verse"><a name="20">20</a>The mouth of a prudent man is souyt in the chirche; and men schulen thenke hise wordis in her hertis.</span> <span class="verse"><a name="21">21</a>As an hous distried, so is wisdom to a fool; and the kunnyng of an vnwijs man is wordis that moun not be teld out.</span> <span class="verse"><a name="22">22</a>Stockis in the feet is techyng to a fool; and as bondis of hondis on the riyt hond.</span> <span class="verse"><a name="23">23</a>A fool enhaunsith his vois in leiyyng; but a wijs man schal leiye vnnethis stilli.</span> <span class="verse"><a name="24">24</a>Techyng is a goldun ournement to a prudent man; and as an ournement of the arm in the riyt arm.</span> <span class="verse"><a name="25">25</a>The foot of a fool is liyt in to the hous of a neiybore; and a wijs man schal be aschamed of the persoone of a miyti man.</span> <span class="verse"><a name="26">26</a>A fool biholdith fro the wyndow in to the hous; but a lerned man schal stonde with out forth.</span> <span class="verse"><a name="27">27</a>It is foli of a man to herkene bi the dore; and a prudent man schal be greuyd bi dispisyng.</span> <span class="verse"><a name="28">28</a>The lippis of `vnprudent men schulen telle fonned thingis; but the wordis of prudent men schulen be weied in a balaunce.</span> <span class="verse"><a name="29">29</a>The herte of foolis is in her mouth; and the mouth of wise men is in her herte.</span> <span class="verse"><a name="30">30</a>Whanne a wickid man cursith the deuel, he cursith his owne soule.</span> <span class="verse"><a name="31">31</a>A priuy bacbitere schal defoule his soule, and in alle thingis he schal be hatid, and he that dwellith, schal be hatid; a stil man and wijs schal be onourid.</span> </p></div</div></div></body></html>