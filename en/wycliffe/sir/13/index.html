<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 13</strong></div><p><span class="verse"><a name="1">1</a>He that touchith pitch, schal be defoulid of it; and he that comyneth with a proude man, schal clothe pride.</span> <span class="verse"><a name="2">2</a>He reisith a weiyte on hym silf, that comyneth with a more onest man than hym silf; and be thou not felowe to a man richere than thou.</span> <span class="verse"><a name="3">3</a>What schal a cawdroun comyne to a pot? for whanne tho hirtlen hem silf togidere, the pot schal be brokun.</span> <span class="verse"><a name="4">4</a>A riche man schal do vniustli, and schal gnaste; but a pore man hirt schal be stille.</span> <span class="verse"><a name="5">5</a>If thou yyuest, he schal take thee; and if thou hast not, he schal forsake thee.</span> <span class="verse"><a name="6">6</a>If thou hast, he schal lyue togidere with thee, and schal make thee voide; and he schal not haue sorewe on thee.</span> <span class="verse"><a name="7">7</a>If thou art nedeful to hym, he schal disseyue thee; and he schal flatere, and schal yyue hope, tellinge to thee alle goodis; and schal seie, What is nede to thee?</span> <span class="verse"><a name="8">8</a>And he schal schende thee in hise metis, til he anyntische thee twies and thries, and at the laste he schal scorne thee; aftirward he schal se, and schal forsake thee, and he schal moue his heed to thee.</span> <span class="verse"><a name="9">9</a>Be thou maad meke to God, and abide thou hise hondis.</span> <span class="verse"><a name="10">10</a>Take heede, lest thou be disseyued, and be maad lowe in foli.</span> <span class="verse"><a name="11">11</a>Nyle thou be lowe in thi wisdom, lest thou be maad low, and be disseyued in to foli.</span> <span class="verse"><a name="12">12</a>Whanne thou art clepid of a miytiere man, go thou awei; for bi this he schal more clepe thee.</span> <span class="verse"><a name="13">13</a>Be thou not greetli pressyng, lest thou be hurtlid doun; and be thou not fer fro hym, lest thou go in to foryetyng.</span> <span class="verse"><a name="14">14</a>Witholde thou not to speke with hym euenli, and bileue thou not to hise many wordis; for of myche speche he schal tempte thee, and he schal leiye priuyli, and schal axe thee of thin hid thingis.</span> <span class="verse"><a name="15">15</a>His cruel soule schal kepe thi wordis, and he schal not spare of malice, and of bondis.</span> <span class="verse"><a name="16">16</a>Be war to thee, and take heede diligentli to thin heryng; for thou goist with thi distriyng.</span> <span class="verse"><a name="17">17</a>But thou heringe tho thingis, se as in sleep, and thou schalt wake.</span> <span class="verse"><a name="18">18</a>In al thi lijf loue thou God, and inwardli clepe thou him in thin heelthe.</span> <span class="verse"><a name="19">19</a>Ech beeste loueth a beeste lijk it silf; so and ech man owith to loue his neiybore.</span> <span class="verse"><a name="20">20</a>Ech fleisch schal be ioyned to fleisch lijk it silf, and ech man schal be felouschipid to a man lijk hym silf.</span> <span class="verse"><a name="21">21</a>As a wulf schal comyne sum tyme with a lomb, so a synnere with a iust man.</span> <span class="verse"><a name="22">22</a>What comininge is of an hooli man to a dogge? ethir what good part is of a riche man to a pore man?</span> <span class="verse"><a name="23">23</a>The huntyng of a lioun is a wielde asse in desert; so the lesewis of riche men ben pore men.</span> <span class="verse"><a name="24">24</a>And as mekenesse is abhomynacioun to a proude man, so and a pore man is abhomynacioun of a riche man.</span> <span class="verse"><a name="25">25</a>A riche man moued is confermed of hise frendis; but a meke man, whanne he fallith, schal be cast out, yhe, of knowun men.</span> <span class="verse"><a name="26">26</a>Many rekyuereris ben to a riche man disseyued; he spak proudli, and thei iustifieden hym.</span> <span class="verse"><a name="27">27</a>A meke man is disseiued, ferthermore also he is repreuyd; he spak wiseli, and no place was youun to hym.</span> <span class="verse"><a name="28">28</a>The riche man spak, and alle men weren stille; and thei schulen brynge his word til to the cloudis.</span> <span class="verse"><a name="29">29</a>A pore man spak, and thei seien, Who is this? and if he offendith, thei schulen destrye hym.</span> <span class="verse"><a name="30">30</a>Catel is good to hym, to whom is no synne in conscience; and `the worste pouert is in the mouth of a wickid man.</span> <span class="verse"><a name="31">31</a>The herte of a man chaungith his face, ethir in good ethir in yuel.</span> <span class="verse"><a name="32">32</a>Of hard and with trauel thou schalt fynde the step of a good herte, and a good face.</span> </p></div</div></div></body></html>