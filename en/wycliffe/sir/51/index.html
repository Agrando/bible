<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 51</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/51"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 51</strong></div><p><span class="verse"><a name="1">1</a>Lord kyng, Y schal knouleche to thee; and Y schal togidere herie thee, my sauyour.</span> <span class="verse"><a name="2">2</a>Y schal knouleche to thi name, for thou art maad an helpere and defendere to me;</span> <span class="verse"><a name="3">3</a>and thou hast delyuered my bodi fro perdicioun, fro the snare of a wickid tunge, and fro the lippis of hem that worchen a leesyng; and in the siyt of hem that stonden nyy thou art maad an helpere to me.</span> <span class="verse"><a name="4">4</a>And thou hast delyuered me, bi the multitude of merci of thi name, fro roreris maad redi to mete;</span> <span class="verse"><a name="5">5</a>fro the hondis of hem that souyten my soule, and fro many tribulaciouns that cumpassiden me;</span> <span class="verse"><a name="6">6</a>fro ouerleiyng of flawme that cumpasside me, and in the myddis of fier Y was not brent;</span> <span class="verse"><a name="7">7</a>fro the depthe of the wombe of helle, and fro a tunge defoulyd, and fro a word of leesyng; fro a wickid kyng, and fro a tunge vniust.</span> <span class="verse"><a name="8">8</a>`Til to the deth my soule schal preise thee, Lord;</span> <span class="verse"><a name="9">9</a>and my lijf was neiyynge in helle bynethe.</span> <span class="verse"><a name="10">10</a>Thei cumpassiden me on ech side, and noon was that helpide; Y was biholdynge to the help of men, and noon was.</span> <span class="verse"><a name="11">11</a>Lord, Y hadde mynde on thi merci, and on thi worchyng togidere, that ben fro the world;</span> <span class="verse"><a name="12">12</a>for thou delyuerst hem that abiden thee, and thou delyuerst hem fro the hond of hethene men.</span> <span class="verse"><a name="13">13</a>Thou enhaunsidist my dwellyng on erthe; and Y bisouyte for deth fletynge doun.</span> <span class="verse"><a name="14">14</a>Y clepyde to help the Lord, fadir of my Lord, that he forsake not me in the dai of my tribulacioun, and forsake not me with outen help, in the tyme of hem that ben proude.</span> <span class="verse"><a name="15">15</a>Y schal preise thi name contynueli, and Y schal herie it togidere in knoulechyng; and my preier is herd.</span> <span class="verse"><a name="16">16</a>And thou hast delyuered me fro perdicioun, and thou hast delyuered me fro the wickid tyme.</span> <span class="verse"><a name="17">17</a>Therfor Y schal knouleche, and Y schal seie heriyng to thee; and Y schal blesse the name of the Lord.</span> <span class="verse"><a name="18">18</a>Whanne yit Y was yongere, bifore that Y erride, Y souyte wisdom opynli in my preier.</span> <span class="verse"><a name="19">19</a>Bifore the tyme of eelde Y axide for it, and `til in to the laste thingis Y schal enquere it; and it schal flour as a grape ripe bifore othere.</span> <span class="verse"><a name="20">20</a>Myn herte was glad ther ynne, my foot yede a riytful weye; fro my yongthe Y souyte it.</span> <span class="verse"><a name="21">21</a>Y bowide doun a litil myn eere, and Y took it.</span> <span class="verse"><a name="22">22</a>Y foonde myche wisdom in my silf, and Y profitide myche ther ynne.</span> <span class="verse"><a name="23">23</a>Y schal yyue glorie to hym, that yyueth wisdom to me.</span> <span class="verse"><a name="24">24</a>For whi Y took councel to do it; Y loued feruentli good, and Y schal not be schent.</span> <span class="verse"><a name="25">25</a>My soule wrastlide togidere ther ynne; and Y was confermyd in doynge it.</span> <span class="verse"><a name="26">26</a>Y stretchide forth myn hondis an hiy; and my soule schynede in the wisdom of hym, and he liytnyde myn vnkunnyngis.</span> <span class="verse"><a name="27">27</a>Y dresside my soule to it; and Y foond it in knowyng.</span> <span class="verse"><a name="28">28</a>Y hadde pesibli fro the bigynnyng an herte with tho; for this thing Y schal not be forsakun.</span> <span class="verse"><a name="29">29</a>My soule was disturblid in sekynge it; therfor Y schal haue pesibli a good possessioun.</span> <span class="verse"><a name="30">30</a>For whi the Lord yaf to me a tunge my meede; and in it Y schal preise hym.</span> <span class="verse"><a name="31">31</a>Ye vntauyt men, neiye to me; and gadere ye you in to the hous of techyng.</span> <span class="verse"><a name="32">32</a>What tarien ye yit? and what seien ye in these thingis? youre soules thristen greetli.</span> <span class="verse"><a name="33">33</a>Y openyde my mouth, and Y spak, Bie ye wisdom to you with out siluer,</span> <span class="verse"><a name="34">34</a>and make youre necke suget to the yok therof, and youre soule resseyue techyng; for whi it is in the nexte to fynde it.</span> <span class="verse"><a name="35">35</a>Se ye with youre iyen, that Y trauelide a litil, and Y foond myche reste to me.</span> <span class="verse"><a name="36">36</a>Take ye techyng in myche noumbre of siluere, and welde ye plenteuouse gold ther ynne.</span> <span class="verse"><a name="37">37</a>Youre soule be glad in the merci of hym; and ye schulen not be schent in the preysing of hym.</span> <span class="verse"><a name="38">38</a>Worche ye youre werk bifore the tyme; and he schal yyue to you youre meede in his tyme.</span> </p></div</div></div></body></html>