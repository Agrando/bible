<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 29</strong></div><p><span class="verse"><a name="1">1</a>He that doith merci, leeneth to his neiybore; and he that is ful myyti in hond, kepith the comaundementis.</span> <span class="verse"><a name="2">2</a>Leene thou to thi neiybore in the tyme of his nede; and eft yelde thou to a neiybore in his tyme.</span> <span class="verse"><a name="3">3</a>Conferme thou a word, and do thou feithfuli with hym; and in al tyme thou schalt fynde that, that is nedeful to thee.</span> <span class="verse"><a name="4">4</a>Many men gessiden borewyng as fyndyng, and yauen disese to tho men that helpiden hem.</span> <span class="verse"><a name="5">5</a>Til thei taken, thei kissen the hondis of the yyuer; and in biheestis thei maken meke her vois.</span> <span class="verse"><a name="6">6</a>And in the time of yelding he schal axe tyme, and he schal speke wordis of anoie, and of grutchingis, and he schal calenge falsli the tyme.</span> <span class="verse"><a name="7">7</a>Forsothe if he mai yelde, he schal be aduersarie; of a schilling vnnethis he schal yelde the half, and he schal rekyn that as fyndyng.</span> <span class="verse"><a name="8">8</a>Ellis he schal defraude him in his monei, and the leenere schal haue him an enemy with outen cause.</span> <span class="verse"><a name="9">9</a>And he schal yelde to hym, that is, to the leenere, wrongis and cursyngis; and for onour and benefice he schal yelde to hym dispisyng.</span> <span class="verse"><a name="10">10</a>Many men lenten not `to pore neiyboris, not for cause of wickidnesse, but thei dredden to be defraudid with outen cause.</span> <span class="verse"><a name="11">11</a>Netheles on a meke man in soule be thou strongere; and for almes drawe thou not hym.</span> <span class="verse"><a name="12">12</a>For the comaundement of God take thou a pore man; and for his nedynesse leeue thou not hym voide.</span> <span class="verse"><a name="13">13</a>Leese thou monei for a brother and frend, and hide thou not it vndur a stoon, in to perdicioun.</span> <span class="verse"><a name="14">14</a>Putte thi tresour in the comaundementis of the hiyeste; and it schal profite to thee more than gold `schal profite.</span> <span class="verse"><a name="15">15</a>Close thou almes in the bosum of a pore man; and this almes schal preye for thee `to be delyuered of God fro al yuel.</span> <span class="verse"><a name="16">16</a>The almes of a man is as a bagge with hym; and it schal kepe the grace of man as the appil of the iye.</span> <span class="verse"><a name="17">17</a>And aftirward it schal rise ayen, and schal yelde to hem a yelding, to ech man in to the heed of hem.</span> <span class="verse"><a name="18">18</a>Aboue a scheld of the myyti man, and aboue a spere it schal fiyte ayens thin enemye.</span> <span class="verse"><a name="19">19</a>A good man makith feith to his neiybore; and he that leesith, schal leeue schame to hym.</span> <span class="verse"><a name="20">20</a>Foryete thou not the grace of the borewe; for he yaf his lijf for thee.</span> <span class="verse"><a name="21">21</a>A synful man and vncleene fleeth the biheetere.</span> <span class="verse"><a name="22">22</a>A synnere arretteth to hym silf the goode wordis of the borowe; and the vnkynde man in wit forsakith a man delyuerynge hym.</span> <span class="verse"><a name="23">23</a>A man biheetith for his neiybore; and whanne `the neiybore hath lost reuerence, the borew schal be forsakun of hym.</span> <span class="verse"><a name="24">24</a>Worst biheest hath lost many louynge men, and hath moued hem as the wawis of the see.</span> <span class="verse"><a name="25">25</a>It goynge in cumpas made myyti men to passe ouer; and thei wandriden aboute among alien folkis.</span> <span class="verse"><a name="26">26</a>A synnere brekynge the comaundement of the Lord schal falle in to a wickid biheest; and he that enforsith to do many thingis, schal falle in to dom.</span> <span class="verse"><a name="27">27</a>Rekiuere thi neiybore bi thi vertu; and take heed to thi silf, lest thou falle.</span> <span class="verse"><a name="28">28</a>The bigynnyng of lijf of a man is watir, and breed, and clothing, and hous hilynge filthe.</span> <span class="verse"><a name="29">29</a>Betere is the lijflode of a pore man vndur the hilyng of sparris, than schynynge feestis in pilgrymage with outen hous.</span> <span class="verse"><a name="30">30</a>The leeste thing pleese thee for a greet thing; and thou schalt not here the schenschipe of pilgrymage.</span> <span class="verse"><a name="31">31</a>It is wickid lijf to seke herbore fro hous in to hous; and where he schal be herborid, he schal not do tristili, nethir he schal opene the mouth.</span> <span class="verse"><a name="32">32</a>He schal be herborid, and he schal feede, and yyue drinke to vnkynde men; and yit he schal here bittir thingis.</span> <span class="verse"><a name="33">33</a>Passe, thou that art herborid, and araye a table; and yyue thou meetis to othere men, tho thingis that thou hast in the hond.</span> <span class="verse"><a name="34">34</a>Go thou out fro the face of the onour of my frendis, for the frendschipe, ethir affinyte, of myn hous; bi herboryng thou art maad a brother to me.</span> <span class="verse"><a name="35">35</a>These thingis ben greuouse to a man hauynge wit; the repreuyng of hous, and the dispising of the vsurer.</span> </p></div</div></div></body></html>