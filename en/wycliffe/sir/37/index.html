<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 37</strong></div><p><span class="verse"><a name="1">1</a>Ech frend schal seie, And Y haue couplid frenschip; but that is a frend, a frend bi name aloone. Whether sorewe is not til to deth?</span> <span class="verse"><a name="2">2</a>Forsothe a felowe of table and a frend schulen be turned to enemyte.</span> <span class="verse"><a name="3">3</a>A! the worste presumpcioun, wherof art thou maad to hile drie malice, and the gilefulnesse therof?</span> <span class="verse"><a name="4">4</a>A felowe of table schal be myrie with a frend in delityngis, and in the dai of tribulacioun he schal be aduersarie.</span> <span class="verse"><a name="5">5</a>A felowe of table schal haue sorewe with a frend, for cause of the wombe; and he schal take scheeld ayens an enemye.</span> <span class="verse"><a name="6">6</a>Foryete thou not thi frend in thi soule, and be thou not vnmyndeful of hym in thi werkis.</span> <span class="verse"><a name="7">7</a>Nyle thou take councel with the fadir of thi wijf; and hide thou councel fro hem that han enuye to thee.</span> <span class="verse"><a name="8">8</a>Ech councelour schewith councel, but ther is a councelour to hym silf.</span> <span class="verse"><a name="9">9</a>Kepe thi soule fro an yuel counselour; firste wite thou, what is his nede, and what he schal thenke in his soule;</span> <span class="verse"><a name="10">10</a>lest perauenture he sende a stake in to the erthe, and seie to thee,</span> <span class="verse"><a name="11">11</a>Thi weie is good, and he stonde ayenward, to se what schal bifalle to thee.</span> <span class="verse"><a name="12">12</a>With an vnreligiouse man trete thou of holynesse, and with an vniust man of riytfulnesse, and with a womman of these thingis whiche sche hatith. With a ferdful man trete thou of batel, with a marchaunt, of cariyng ouer of marchaundies to chepyng; with a biere, of sillyng, with an enuyouse man, of graces to be don;</span> <span class="verse"><a name="13">13</a>with an vnpitouse man, of pytee, with an vnonest man, of oneste, with a werk man of the feeld, of ech werk;</span> <span class="verse"><a name="14">14</a>with a werk man hirid bi the yeer, of the endyng of the yeer, with a slowe seruaunt, of myche worchyng. Yyue thou not tent to these men in al councel,</span> <span class="verse"><a name="15">15</a>but be thou bisi with an hooli man, whom euere thou knowist kepynge Goddis drede,</span> <span class="verse"><a name="16">16</a>whos soule is aftir thi soule. Who euer doutith in derknessis, schal not haue sorewe with thee.</span> <span class="verse"><a name="17">17</a>And stablische thou the herte of good councel with thee; for whi another thing is not more than it to thee.</span> <span class="verse"><a name="18">18</a>The soule of an hooli man tellith out treuthis sum tyme; more than seuene biholderis sittynge an hiy for to biholde.</span> <span class="verse"><a name="19">19</a>And in alle these thingis biseche thou the hiyeste, that he dresse thi weie in treuthe.</span> <span class="verse"><a name="20">20</a>Bifore alle werkis a sothefast word go bifore thee; and a stidfast councel go bifore ech dede.</span> <span class="verse"><a name="21">21</a>A wickid word schal chaunge the herte, of which herte foure partis comen forth; good and yuel, lijf and deth; and a bisi tunge is lord of tho.</span> <span class="verse"><a name="22">22</a>A wijs man hath tauyt many men, and he is swete to his soule.</span> <span class="verse"><a name="23">23</a>He that spekith `bi soffym, is hateful; he schal be defraudid in ech thing.</span> <span class="verse"><a name="24">24</a>For whi grace is not youun of the Lord to hym, for he is defraudid of al wisdom.</span> <span class="verse"><a name="25">25</a>A wijs man is wijs to his soule, and the fruytis of his wit ben worthi to be preisid.</span> <span class="verse"><a name="26">26</a>A wijs man techith his puple, and the fruytis of his wit ben feithful.</span> <span class="verse"><a name="27">27</a>A wijs man schal be fillid with blessyngis, and thei that seen hym schulen preise hym.</span> <span class="verse"><a name="28">28</a>The lijf of a man is in the noumbre of daies; but the daies of Israel ben vnnoumbrable.</span> <span class="verse"><a name="29">29</a>A wijs man in the puple schal enherite onour, and his name schal be lyuynge with outen ende.</span> <span class="verse"><a name="30">30</a>Sone, asaie thi soule in thi lijf; and if it is wickid, yyue thou not power to it;</span> <span class="verse"><a name="31">31</a>for whi not alle thingis speden to alle men, and not ech kynde plesith ech soule.</span> <span class="verse"><a name="32">32</a>Nyle thou be gredi in ech etyng, and schede thou not out thee on ech mete.</span> <span class="verse"><a name="33">33</a>For in many metis schal be sikenesse, and gredynesse schal neiye `til to colrye.</span> <span class="verse"><a name="34">34</a>Many men dieden for glotenye; but he that is abstinent, schal encreesse lijf.</span> </p></div</div></div></body></html>