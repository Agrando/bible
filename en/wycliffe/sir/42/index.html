<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 42</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/42"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 42</strong></div><p><span class="verse"><a name="1">1</a>Double thou not a word of heryng, of the schewyng of an hid word; and thou schalt be verily with out schame, and thou schalt fynde grace in the siyt of alle men. Be thou not schent for alle these thingis; and take thou not a persoone, that thou do trespas.</span> <span class="verse"><a name="2">2</a>Be thou war of the lawe and testament of the hiyeste, of doom to iustifie a wickid man;</span> <span class="verse"><a name="3">3</a>of the word of felowis, and of weigoeris, and of the yyuyng of eritage of frendis;</span> <span class="verse"><a name="4">4</a>of the euennesse of balaunce, and of weiytis, of the getyng of many thingis, and of fewe thingis;</span> <span class="verse"><a name="5">5</a>of corrupcioun of biyng, and of marchauntis, and of myche chastising of sones; and of a worste seruaunt, to make the side to bleede.</span> <span class="verse"><a name="6">6</a>A seelyng is good on a wickid man.</span> <span class="verse"><a name="7">7</a>Where ben many hondis, close thou; and what euer thing thou schalt bitake, noumbre thou, and weie thou; forsothe discryue thou, ether write, ech yifte, and takyng.</span> <span class="verse"><a name="8">8</a>Absteine thou fro the techyng of an vnwitti man, and fool, and of eldere men that ben demed of yonge men; and thou schalt be lernd in alle thingis, and thou schalt be comendable in the siyt of alle men.</span> <span class="verse"><a name="9">9</a>An hid douyter of a fadir is wakynge and bisynesse of hym; sche schal take awei sleep; lest perauenture sche be maad auowtresse in hir yong wexynge age, and lest sche dwellynge with the hosebonde, be maad hateful;</span> <span class="verse"><a name="10">10</a>lest ony tyme sche be defoulid in hir virginytee, and be foundun with child in the kepyng of hir fadir; leste perauenture sche dwellynge with the hosebonde, do trespasse, ether certis be maad bareyn.</span> <span class="verse"><a name="11">11</a>Ordeyne thou kepyng on a letcherouse douyter, lest ony tyme sche make thee to come in to schenschipe to enemyes, of bacbityng in the citee, and of castyng out of the puple; and sche make thee aschamed in the multitude of puple.</span> <span class="verse"><a name="12">12</a>Nyle thou take heed to ech man in the fairnesse; and nyle thou dwelle in the myddis of wymmen.</span> <span class="verse"><a name="13">13</a>For whi a mouyte cometh forth of clothis, and the wickidnesse of a man cometh forth of a womman.</span> <span class="verse"><a name="14">14</a>For whi the wickidnesse of a man is betere than a womman doynge wel, and a womman schendyng in to schenschipe.</span> <span class="verse"><a name="15">15</a>Therfor be thou myndeful of the werkis of the Lord; and Y schal telle the werkis of the Lord, whiche Y siy, in the wordis of the Lord.</span> <span class="verse"><a name="16">16</a>The sunne liytnynge bihelde by alle thingis; and the werk therof is ful of the glorie of the Lord.</span> <span class="verse"><a name="17">17</a>Whether the Lord made not hooli men to telle out alle hise merueilis, whiche the Lord almyyti stidfast in his glorie schal conferme?</span> <span class="verse"><a name="18">18</a>He schal enserche the depthe, and the herte of men; and he schal thenke in the felnesse of hem.</span> <span class="verse"><a name="19">19</a>For the Lord knew al kunnyng, and bihelde in to the signe of the world; tellynge tho thingis that ben passid, and tho thingis that schulen come; schewynge the steppis of hid thingis.</span> <span class="verse"><a name="20">20</a>And no thouyt passith hym, and no word hidith it silf fro hym.</span> <span class="verse"><a name="21">21</a>He made fair the grete werkis of his wisdom, which is bifore the world, and til in to the world; nether ony thing is encreessid,</span> <span class="verse"><a name="22">22</a>nether is decreessid, and he hath no nede to the counsel of ony.</span> <span class="verse"><a name="23">23</a>Alle hise werkis ben ful desirable, and to biholde, as a sparcle which is.</span> <span class="verse"><a name="24">24</a>Alle these thingis lyuen, and dwellen in to the world; and alle thingis obeien to hym in al nede.</span> <span class="verse"><a name="25">25</a>Alle thingis ben double, oon ayens oon; and he made not ony thing to faile. He schal conferme the goodis of ech; and who schal be fillid, seynge his glorie?</span> </p></div</div></div></body></html>