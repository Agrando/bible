<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 22</strong></div><p><span class="verse"><a name="1">1</a>A slow man is stonyd in a stoon of cley; and alle men schulen speke on the dispisyng of him.</span> <span class="verse"><a name="2">2</a>A slow man is stonyd of the dung of oxis; and ech man that touchith hym, schal schake the hondis.</span> <span class="verse"><a name="3">3</a>The schame of a fadir is of a sone vnlerned; but a fonned douyter schal be in decreessyng.</span> <span class="verse"><a name="4">4</a>A prudent douyter is eritage to hir hosebonde; for sche that schendith hir hosebonde, is in dispisyng of the fadir.</span> <span class="verse"><a name="5">5</a>A `schameles womman schendith the fadir and hosebonde, and schal not be maad lesse than vnfeithful men; forsothe sche schal not be onourid of euer either.</span> <span class="verse"><a name="6">6</a>Melodie in morenyng is vncouuenable tellyng; betyngis and techyng in al tyme with wisdom.</span> <span class="verse"><a name="7">7</a>He that techith a fool, as he that glueth togidere a tiel stoon.</span> <span class="verse"><a name="8">8</a>He that tellith a word to hym that herith not, is as he that reisith a man slepynge fro a greuouse sleep.</span> <span class="verse"><a name="9">9</a>He that tellith wisdom to a fool, spekith with a man slepynge; and in the ende of the tellyng he schal seie, Who is this?</span> <span class="verse"><a name="10">10</a>Wepe thou on a deed man, for whi his liyt failide; and wepe thou on a fool, for he failide of wit.</span> <span class="verse"><a name="11">11</a>Wepe thou a litil on a deed man, for he hath restid.</span> <span class="verse"><a name="12">12</a>Forsothe the lijf of a ful wickid man is ful wickid, more than the deth of a fool.</span> <span class="verse"><a name="13">13</a>The morenyng of a deed man is seuene daies; but the morenyng of a fool and of a wickid man is alle the daies of her lijf.</span> <span class="verse"><a name="14">14</a>Speke thou not myche with a fool, and go thou not with an vnwijs man.</span> <span class="verse"><a name="15">15</a>Keep thee fro hym, that thou haue not disese; and thou schalt not be defoulid in the synne of hym.</span> <span class="verse"><a name="16">16</a>Boowe thou awei fro hym, and thou schalt fynde reste; and be thou not anoied by his foly.</span> <span class="verse"><a name="17">17</a>What schal be maad heuyere than leed? and what othere name than a fool is to it?</span> <span class="verse"><a name="18">18</a>It is liytere to bere grauel, and salt, and a gobet of yrun, than a man vnprudent, and a fool, and vnfeithful.</span> <span class="verse"><a name="19">19</a>As an heep of trees, boundun togidere in the foundement of the bilding, schal not be vnboundun, so and an herte confermed in the thouyt of counsel.</span> <span class="verse"><a name="20">20</a>The thouyt of a wijs man shal not be maad schrewid in ony tyme, nether drede.</span> <span class="verse"><a name="21">21</a>As chaffis in hiye places, and soond with out medling of hym, set ayens the face of wynd, schulen not dwelle;</span> <span class="verse"><a name="22">22</a>so and a dreedful herte in the thouyt of a fool ayenstondith not ayens the feersnesse of drede.</span> <span class="verse"><a name="23">23</a>As ournyng, ether pargetyng, ful of grauel in a cleer wal, so and a ferdful herte in the thouyt of a fool schal not drede in ony tyme; so and he that dwellith euere in the heestis of God.</span> <span class="verse"><a name="24">24</a>He that prickith the iye, schal leede out teeris; and he that prickith the herte, bryngith forth wit.</span> <span class="verse"><a name="25">25</a>He that castith a stoon to briddis, schal caste doun tho; so and he that doith wrong to a frend, departith frenschipe.</span> <span class="verse"><a name="26">26</a>Thouy thou bryngist forth a swerd to a frend, dispeire thou not; for ther is going ayen to the frend.</span> <span class="verse"><a name="27">27</a>If he openeth a soreuful mouth, drede thou not; for whi ther is acordyng, outakun dispisynge, and schenschipe, and pride, and schewyng of preuyte, and a tretcherouse wounde; in alle these thingis a frend schal fle awei.</span> <span class="verse"><a name="28">28</a>Haue thou feith with a frend in his pouert, that thou be glad also in hise goodis.</span> <span class="verse"><a name="29">29</a>In the tyme of his tribulacioun dwelle thou feithful to hym, that also thou be euene eir in the eritage of hym.</span> <span class="verse"><a name="30">30</a>Heete and smook of fier is maad hiy bifore the fier of a chymenei; so and cursyngis, and dispisyngis, and manaassis, comen bifore blood.</span> <span class="verse"><a name="31">31</a>I schal not be aschamed for to grete a frend, and Y schal not hide me fro his face; thouy yuels comen to me bi hym, Y schal suffre.</span> <span class="verse"><a name="32">32</a>Ech man that schal here, schal kepe warli hym silf fro hym.</span> <span class="verse"><a name="33">33</a>Who schal yyue keping to my mouth, and a certeyn ceelyng on my lippis, that Y falle not bi tho, and that my tunge leese not me?</span> </p></div</div></div></body></html>