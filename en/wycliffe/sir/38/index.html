<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 38</strong></div><p><span class="verse"><a name="1">1</a>Onoure thou a leche, for nede; for whi the hiyeste hath maad hym.</span> <span class="verse"><a name="2">2</a>For whi al medicyn is of God; and he schal take of the kyng a yifte.</span> <span class="verse"><a name="3">3</a>The kunnyng of a leche schal enhaunse his heed; and he schal be preisid in the siyt of grete men.</span> <span class="verse"><a name="4">4</a>The hiyeste hath maad of the erthe medicyn; and a prudent man schal not wlate it.</span> <span class="verse"><a name="5">5</a>Whether bittir watir was not maad swete of a tre?</span> <span class="verse"><a name="6">6</a>The vertu of tho thingis cam bi experience to the knowing of men; and the hiyeste yaf kunnyng to men, for to be onourid in his merueils.</span> <span class="verse"><a name="7">7</a>A man heelynge in these thingis schal aswage sorewe, and an oynement makere schal make pymentis of swetnesse, and schal make anoyntyngis of heelthe; and hise werkis schulen not be endid.</span> <span class="verse"><a name="8">8</a>For whi the pees of God is on the face of erthe.</span> <span class="verse"><a name="9">9</a>Mi sone, dispise not thi silf in thi sikenesse; but preie thou the Lord, and he schal heele thee.</span> <span class="verse"><a name="10">10</a>Turne thou awei fro synne, and dresse thin hondis, and clense thin herte fro al synne.</span> <span class="verse"><a name="11">11</a>Yyue thou swetnesse, and the mynde of cleene flour of wheete, and make thou fat offryng; and yyue thou place to a leche.</span> <span class="verse"><a name="12">12</a>For the Lord made hym, and departe he not fro thee; for hise werkis ben nedeful to thee.</span> <span class="verse"><a name="13">13</a>For whi tyme is, whanne thou schalt falle in to the hondis of hem.</span> <span class="verse"><a name="14">14</a>Forsothe thei schulen biseche the Lord, that he dresse the werk of hem, and helthe for her lyuyng.</span> <span class="verse"><a name="15">15</a>He that trespassith in the siyt of hym, that made hym, schal falle in to the hondis of the leche.</span> <span class="verse"><a name="16">16</a>Sone, brynge thou forth teeris on a deed man, and thou as suffrynge hard thingis bigynne to wepe; and bi doom hile thou the bodi of hym, and dispise thou not his biriyng.</span> <span class="verse"><a name="17">17</a>But for bacbityng bere thou bittirli the morenyng of hym o dai; and be thou coumfortid for sorewe.</span> <span class="verse"><a name="18">18</a>And make thou morenyng aftir his merit o dai, ether tweyne, for bacbityng.</span> <span class="verse"><a name="19">19</a>For whi deth hastith of sorewe, and hilith vertu; and the sorewe of herte bowith the heed.</span> <span class="verse"><a name="20">20</a>Sorewe dwellith in ledyng awei; and the catel of a nedi man is aftir his herte.</span> <span class="verse"><a name="21">21</a>Yyue thou not thin herte in sorewe, but put it awei fro thee; and haue thou mynde on the laste thingis, and nyle thou foryete.</span> <span class="verse"><a name="22">22</a>For whi no turning is, and thou schalt no thing profite to this deed man; and thou schalt harme worste thi silf.</span> <span class="verse"><a name="23">23</a>Be thou myndeful of mi dom; for also thin schal be thus, to me yistirdai, and to thee to dai.</span> <span class="verse"><a name="24">24</a>In the reste of a deed man make thou hys mynde to haue reste; and coumforte thou hym in the goyng out of his spirit.</span> <span class="verse"><a name="25">25</a>Write thou wisdom in the tyme of voidenesse; and he that is made lesse in dede, schal perseyue wisdom; for he schal be fillid of wisdom.</span> <span class="verse"><a name="26">26</a>He that holdith the plow, and he that hath glorie in a gohode, dryueth oxis with a pricke, and he lyueth in the werkis of tho; and his tellyng is in the sones of bolis.</span> <span class="verse"><a name="27">27</a>He schal yyue his herte to turne forewis; and his wakyng schal be aboute the fatnesse of kien.</span> <span class="verse"><a name="28">28</a>So ech carpenter, and principal werk man, that passith the niyt as the dai; that graueth ymagis grauun, and the bisynesse of hym dyuersith the peynture; he schal yyue his herte to the licnesse of peynture, and bi his wakyng he perfourmeth the werk.</span> <span class="verse"><a name="29">29</a>So a smyth sittynge bisidis the anefelt, and biholdynge the werk of yrun, the heete of fier brenneth hise fleischis; and he stryueth in the heete of the furneis.</span> <span class="verse"><a name="30">30</a>The vois of a hamer makith newe his eere; and his iye is ayens the licnesse of a vessel.</span> <span class="verse"><a name="31">31</a>He schal yyue his herte in to the perfourmyng of werkis; and bi his wakyng he schal ourne vnperfeccioun.</span> <span class="verse"><a name="32">32</a>So a potter sittynge at his werk, turnynge a wheel with hise feet, which is put euere in bisynesse for his werk; and al his worchyng is vnnoumbrable.</span> <span class="verse"><a name="33">33</a>In his arm he schal fourme clei; and bifore hise feet he schal bowe his vertu.</span> <span class="verse"><a name="34">34</a>He schal yyue his herte to ende perfitli sum thing; and bi his wakyng he schal clense the furneis.</span> <span class="verse"><a name="35">35</a>Alle these men hopiden in her hondis; and ech man is wijs in his craft.</span> <span class="verse"><a name="36">36</a>A citee is not bildid with outen alle these men.</span> <span class="verse"><a name="37">37</a>And thei schulen not dwelle, nether go; and thei schulen not skippe ouer in to the chirche.</span> <span class="verse"><a name="38">38</a>Thei schulen not sitte on the seete of a iuge; and thei schulen not vndirstonde the testament of doom, nether thei schulen make opyn techyng and doom; and thei schulen not be foundun in parablis.</span> <span class="verse"><a name="39">39</a>But thei schulen conferme the creature of the world, and her preyer is in the worching of craft; and thei yyuen her soule, and thei axen togidere in the lawe of the hiyeste.</span> </p></div</div></div></body></html>