<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 36</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/36"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 36</strong></div><p><span class="verse"><a name="1">1</a>God of alle thingis, haue thou merci on vs; and biholde thou vs, and schewe thou to vs the liyt of thi merciful doyngis.</span> <span class="verse"><a name="2">2</a>And sende thi drede on hethene men, that souyten not thee, that thei knowe that no God is, no but thou; that thei telle out thi grete dedis.</span> <span class="verse"><a name="3">3</a>Reise thin hond on hethene men aliens, that thei se thi power.</span> <span class="verse"><a name="4">4</a>For as thou were halewid in vs in the siyt of hem, so in oure siyt thou schalt be magnefyed in hem;</span> <span class="verse"><a name="5">5</a>that thei knowe thee, as and we han knowe, that noon othere is God, outakun thee, Lord.</span> <span class="verse"><a name="6">6</a>Make thou newe signes, and chaunge thou merueilis;</span> <span class="verse"><a name="7">7</a>glorifie the hond, and the riyt arm.</span> <span class="verse"><a name="8">8</a>Reise thou stronge veniaunce, and schede out ire;</span> <span class="verse"><a name="9">9</a>take awei the aduersarie, and turmente the enemye.</span> <span class="verse"><a name="10">10</a>Haaste thou the tyme, and haue thou mynde on the ende, that thei telle out thi merueils.</span> <span class="verse"><a name="11">11</a>And he that is sauyd, be deuourid in the ire of flawme; and thei that treten worst thi puple, fynde perdicioun.</span> <span class="verse"><a name="12">12</a>Al to-breke thou the heed of princis, and of enemyes, seiynge, Noon othere is, outakun vs.</span> <span class="verse"><a name="13">13</a>Gadere thou togidere alle the lynagis of Jacob, and knowe thei that no God is, no but thou, that thei telle out thi grete dedis; and thou schalt enherite hem, as at the bigynnyng.</span> <span class="verse"><a name="14">14</a>Haue thou merci on thi puple, on which thi name is clepid in to help; and on Israel, whom thou madist euene to thi firste gendrid sone.</span> <span class="verse"><a name="15">15</a>Haue thou merci on Jerusalem, the citee of thin halewyng, on the citee of thi reste.</span> <span class="verse"><a name="16">16</a>Fille thou Syon with thi vertues, that moun not be teld out, and fille thi puple with thi glorie.</span> <span class="verse"><a name="17">17</a>Yyue thou witnessyng, that at the bigynnyng thei weren thi creaturis; and reise thou preieris, whiche the formere profetis spaken in thi name.</span> <span class="verse"><a name="18">18</a>Lord, yyue thou meede to hem that abiden thee, that thi prophetis be foundun trewe; and here thou the preier of thi seruauntis.</span> <span class="verse"><a name="19">19</a>Aftir the blessyng of Aaron yyue thou to thi puple, and dresse thou vs in to the weie of riytfulnesse; that alle men wite, that dwellen in erthe, that thou art God, the biholdere of worldis.</span> <span class="verse"><a name="20">20</a>The wombe schal ete alle mete, and o mete is betere than another mete.</span> <span class="verse"><a name="21">21</a>Chekis touchen mete almest, and an vnwise herte resseyueth false wordis.</span> <span class="verse"><a name="22">22</a>A schrewid herte schal yyue heuynesse, and a wijs man schal ayenstonde it.</span> <span class="verse"><a name="23">23</a>A womman schal take ech knaue child, and a douytir is betere than a sone.</span> <span class="verse"><a name="24">24</a>The fairnesse of a womman makith glad the face of hir hosebonde, and sche schal brynge desir ouer al the coueitise of man.</span> <span class="verse"><a name="25">25</a>If ther is a tunge of heelyng, ther is also of swagyng, and of merci; the hosebonde of hir is not aftir the sones of men.</span> <span class="verse"><a name="26">26</a>He that hath in possessioun a good womman, bigynneth possessioun; sche is an help lijk hym, and a piler as reste.</span> <span class="verse"><a name="27">27</a>Where an hegge is not, the possessioun schal be rauyschid awei; and where a womman is not, a nedi man weilith.</span> <span class="verse"><a name="28">28</a>To whom bileueth he that hath no nest, and bowith doun where euer it is derk, as a theef girt, skippynge out fro citee in to citee?</span> </p></div</div></div></body></html>