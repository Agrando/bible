<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 27</strong></div><p><span class="verse"><a name="1">1</a>Many men han trespassid for nedynesse; and he that sekith to be maad riche, turneth a wei his iye.</span> <span class="verse"><a name="2">2</a>As a stake is fastned in the myddis of a heep of stoonys, so and a man schal be angwischid bi synnes bitwixe the middis of sillyng and biyng.</span> <span class="verse"><a name="3">3</a>Trespas schal be al to-brokun with hym that trespassith.</span> <span class="verse"><a name="4">4</a>If thou holdist not thee diligentli in the drede of the Lord, thin hous schal soone be turned vpsedoun.</span> <span class="verse"><a name="5">5</a>As dust schal dwelle in the hoolis of a riddil, so the angwisch of a man schal dwelle in the thouyt of hym.</span> <span class="verse"><a name="6">6</a>A furneis preueth the vessels of a pottere; and the temptacioun of tribulacioun preueth iust men.</span> <span class="verse"><a name="7">7</a>As cherliche trauel aboute a tree schewith the fruyt therof, so a word of thouyt schewith the herte of man.</span> <span class="verse"><a name="8">8</a>Preise thou not a man bifore a word; for whi this is the temptacioun of men.</span> <span class="verse"><a name="9">9</a>If thou suest riytfulnesse, thou schalt take it; thou schalt clothe it as a long cloth of onour, and thou schalt dwelle with it, and it schal defende thee with outen ende, and in the dai of knowing thou shalt fynde stidfastnesse.</span> <span class="verse"><a name="10">10</a>Volatilis comen togidere to briddis lijk hem silf; and treuthe schal turne ayen to hem that worchen it.</span> <span class="verse"><a name="11">11</a>A lioun settith aspies euere to huntyng; so synnes to hem that worchen wickidnesse.</span> <span class="verse"><a name="12">12</a>An hooly man dwellith in wisdom, as the sunne dwellith stabli; for whi a fool is chaungid as the moone.</span> <span class="verse"><a name="13">13</a>In the myddis of vnwise men kepe thou a word to tyme; but be thou bisi in the myddis of hem that thenken the lawe of God.</span> <span class="verse"><a name="14">14</a>The tellyng of synneris is hateful; and the leiyyng of hem is in the trespassis of synne.</span> <span class="verse"><a name="15">15</a>Speche sweringe myche schal make stondyng up of heeris, for astonying, to the heed; and vnreuerence therof is stoppyng of eeris.</span> <span class="verse"><a name="16">16</a>The schedyng out of blood is in the chidyng of proude men; and the cursyng of hem is greuouse heryng.</span> <span class="verse"><a name="17">17</a>He that schewith opynli the priuytees of a frend, leesith feithfulnesse; and he schal not fynde a frend to his soule.</span> <span class="verse"><a name="18">18</a>Loue thou a neiybore, and be thou ioyned with hym in feith.</span> <span class="verse"><a name="19">19</a>For if thou schewist opynli the priuytees of hym, thou schalt not perfitli sue aftir hym.</span> <span class="verse"><a name="20">20</a>For as a man that leesith his frend, so he that leesith the frenschipe of his neiybore.</span> <span class="verse"><a name="21">21</a>And as a man that latith go a brid fro his hond, so thou that hast forsake thi neiybore, and thou schalt not take hym.</span> <span class="verse"><a name="22">22</a>Thou schalt not sue hym, for he is fer absent; for he ascapid as a capret fro a snare, for the soule of hym is woundid.</span> <span class="verse"><a name="23">23</a>Thou schalt no more mow bynde hym togidere; but of yuel seiyng is acordyng.</span> <span class="verse"><a name="24">24</a>Sotheli to schewe opynli the pryuytees of a frend, is dispeir of a soule vnblessid.</span> <span class="verse"><a name="25">25</a>He that twynclith with the iye, makith wickid thingis;</span> <span class="verse"><a name="26">26</a>and no man schal caste hym awei. In the siyt of thin iyen he schal defoule his mouth, and he schal wondre on thi wordis; but at the laste he schal turne weiwerdli his mouth, and in his wordis he schal yyue sclaundre.</span> <span class="verse"><a name="27">27</a>Y herde mani thingis, and Y made not euene to hym; and the Lord schal hate hym.</span> <span class="verse"><a name="28">28</a>If a man throwith a stoon an hiy, it schal falle on his heed; and the gileful wounde of a gyleful man schal departe woundis.</span> <span class="verse"><a name="29">29</a>And he that diggith a diche, schal falle in to it; and he that settith a stoon to a neiybore, schal offende therynne; and he that settith a snare to a nother man, schal perische ther ynne.</span> <span class="verse"><a name="30">30</a>If a man makith worst councel, it schal be turned on hym; and he schal not knowe fro whennus it schal come to him.</span> <span class="verse"><a name="31">31</a>The scornyng and dispisyng of proude men and veniaunce schal sette a spie to hym, as a lioun doith.</span> <span class="verse"><a name="32">32</a>Thei that deliten in the fal of iust men, schulen perische bi a snare; forsothe sorewe schal waste hem, bifore that thei dien.</span> <span class="verse"><a name="33">33</a>Ire and woodnesse, euer either ben abhomynable; and a synful man schal holde tho.</span> </p></div</div></div></body></html>