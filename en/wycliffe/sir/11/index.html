<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 11</strong></div><p><span class="verse"><a name="1">1</a>The wisdom of a man maad meke schal enhaunse his heed; and schal make hym to sitte in the middis of grete men.</span> <span class="verse"><a name="2">2</a>Preise thou not a man in his fairnesse; nether dispise thou a man in his siyt.</span> <span class="verse"><a name="3">3</a>A bee is litil among briddis; and his fruyt hath the bigynnyng of swetnesse.</span> <span class="verse"><a name="4">4</a>Haue thou neuere glorie in clothing, and be thou not enhaunsid in the dai of thin onour; for whi the werkis of the hiyeste aloon ben wondurful, and hise werkis ben gloriouse, and hid, and vnseyn.</span> <span class="verse"><a name="5">5</a>Many tyrauntis han sete in trone; and a man of whom was no supposyng bar the diademe.</span> <span class="verse"><a name="6">6</a>Many myyty men ben oppressid strongli; and gloriouse men ben youun in to the hondis of othere men.</span> <span class="verse"><a name="7">7</a>Bifore that thou axe, blame thou not ony man; and whanne thou hast axid, blame thou iustli.</span> <span class="verse"><a name="8">8</a>Bifor that thou here, answere thou not a word; and in the myddis of eldere men adde thou not to speke.</span> <span class="verse"><a name="9">9</a>Stryue thou not, of that thing that disesith not thee; and stonde thou not in the dom of synnes.</span> <span class="verse"><a name="10">10</a>Sone, thi dedis be not in many thingis; and if thou art riche, thou schalt not be with out part of gilt. For if thou suest, thou schalt not take; and thou schalt not ascape, if thou rennist bifore.</span> <span class="verse"><a name="11">11</a>Ther is a man trauelynge, and hastynge, and sorewynge, and vnpitouse; and bi so myche more he schal not haue plentee.</span> <span class="verse"><a name="12">12</a>Ther is a man fade, nedi of rekyueryng, failynge more in vertu, and plenteuouse in pouert;</span> <span class="verse"><a name="13">13</a>and the iye of God bihelde hym in good, and reiside hym fro his lownesse, and enhaunsid his heed; and many men wondriden in him, and onouriden God.</span> <span class="verse"><a name="14">14</a>Goodis and yuels, lijf and deth, pouert and oneste, ben of God.</span> <span class="verse"><a name="15">15</a>Wisdom, and lernyng, and kunnyng of the lawe ben anentis the Lord; loue and the weies of goode men ben at him.</span> <span class="verse"><a name="16">16</a>Errour and derknessis ben maad togidere to synneris; forsothe thei that maken ful out ioye in yuel, wexen eld togidere in to yuels.</span> <span class="verse"><a name="17">17</a>The yifte of God dwellith to iust men; and encreessyngis of hym schulen haue prosperitees without ende.</span> <span class="verse"><a name="18">18</a>A man is that is maad riche in doynge scarsli, and this is the part of his mede,</span> <span class="verse"><a name="19">19</a>in that that he seith, Y haue founden reste to me, and now Y aloone schal ete of my goodis.</span> <span class="verse"><a name="20">20</a>And he noot that tyme passith hym, and deth neiyeth, and he schal leeue alle thingis to othere men, and schal die.</span> <span class="verse"><a name="21">21</a>Stonde thou in thi testament, and speke thou togidere in it; and wexe thou eld in the werk of thin heestis.</span> <span class="verse"><a name="22">22</a>Dwelle thou not in the werkis of synneris; but triste thou in God, and dwelle in thi place.</span> <span class="verse"><a name="23">23</a>For it is esy in the iyen of God, sudeynli to make onest a pore man.</span> <span class="verse"><a name="24">24</a>The blessing of God haastith in to the meede of a iust man; and the going forth of hym makith fruyt in swift onour.</span> <span class="verse"><a name="25">25</a>Seie thou not, What is nede to me? and what goodis schulen be me her aftir?</span> <span class="verse"><a name="26">26</a>Seie thou not, Y am sufficient, and what schal Y be maad worse heraftir?</span> <span class="verse"><a name="27">27</a>In the dai of goodis be thou not vnmyndeful of yuels, and in the dai of yuels be thou not vnmyndeful of goodis;</span> <span class="verse"><a name="28">28</a>for it is esi bifor God to yelde in the dai of deth to ech man aftir hise weies.</span> <span class="verse"><a name="29">29</a>The malice of oon our makith foryeting of moost letcherie; and in the ende of a man is makyng nakid of hise werkis.</span> <span class="verse"><a name="30">30</a>Preise thou not ony man bifore his deth; for whi a man is knowun in hise sones.</span> <span class="verse"><a name="31">31</a>Brynge thou not ech man in to thin hous; for whi many tresouns ben of a gileful man.</span> <span class="verse"><a name="32">32</a>For whi as the entrailis of stynkynge thingis breken out, and as a partrich is led in to a trap, ether net, and as a capret is led in to a snare, so and the herte of proude men; and as a biholdere seynge the fal of his neiybore.</span> <span class="verse"><a name="33">33</a>For he turneth goodis in to yuels, and settith tresouns, and puttith a wem on chosun men.</span> <span class="verse"><a name="34">34</a>Fier is encreessid of a sparcle, and blood is encreessid of a gileful man; for whi a synful man settith tresoun to blood.</span> <span class="verse"><a name="35">35</a>Take heede to thee fro a gileful man, for he makith yuels; lest perauenture he bringe yn on thee scornyng with outen ende.</span> <span class="verse"><a name="36">36</a>Resseyue thou an alien to thee, and he schal distrie thee in whirlwynd, and he schal make thee alien fro thin owne weies.</span> </p></div</div></div></body></html>