<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 15</strong></div><p><span class="verse"><a name="1">1</a>He that dredith God, schal do goode werkis; and he that holdith riytfulnesse, schal take it.</span> <span class="verse"><a name="2">2</a>And it as a modir onourid schal meete hym, and as a womman fro virgynyte it schal take hym.</span> <span class="verse"><a name="3">3</a>It shal feede hym with the breed of lijf, and of vndurstonding; and it schal yyue drynke to hym with watir of heelful wisdom; it schal be maad stidfast in hym, and he schal not be bowid.</span> <span class="verse"><a name="4">4</a>And it schal holde hym, and he schal not be schent; and it schal enhaunse hym at his neiyboris.</span> <span class="verse"><a name="5">5</a>And in the myddis of the chirche he schal opene his mouth; and God schal fille hym with the spirit of wisdom, and of vndurstonding, and schal clothe hym with the stoole of glorie.</span> <span class="verse"><a name="6">6</a>God schal tresore on hym myrthe, and ful out ioiyng; and schal enherite hym with euerlastynge name.</span> <span class="verse"><a name="7">7</a>Fonned men schulen not take that wisdom, and witti men schulen meete it. Fonned men schulen not se it; for whi it goith awey fer fro pride, and gile.</span> <span class="verse"><a name="8">8</a>Men leesyngmongeris schulen not be myndful therof, and sothefast men ben foundun ther ynne; and schulen haue prosperite `til to the biholding of God.</span> <span class="verse"><a name="9">9</a>Preisyng is not fair in the mouth of a synnere, for he is not sent of the Lord.</span> <span class="verse"><a name="10">10</a>For whi wisdom yede forth fro God; forsothe heriyng schal stonde nyy the wisdom of God, and it schal be plenteuouse in a feithful mouth, and the Lord schal yyue it to him.</span> <span class="verse"><a name="11">11</a>Seie thou not, It goith awei bi God; for whi do thou not tho thingis, whiche God hatith.</span> <span class="verse"><a name="12">12</a>Seie thou not, He made me for to erre; for whi wickid men ben not nedeful to hym.</span> <span class="verse"><a name="13">13</a>The Lord hatith al cursidnesse of errour, and it schal not be amyable to hem, that dreden hym.</span> <span class="verse"><a name="14">14</a>At the bigynnyng God made man, and lefte him in the hond of his councel.</span> <span class="verse"><a name="15">15</a>He addide hise comaundementis, and lawis;</span> <span class="verse"><a name="16">16</a>if thou wolt kepe the comaundementis, tho schulen kepe thee, and kepe plesaunt feith with outen ende.</span> <span class="verse"><a name="17">17</a>He hath set to thee watir and fier; dresse thin hond to that, that thou wolt.</span> <span class="verse"><a name="18">18</a>Bifor man is lijf and deth, good and yuel; that, that plesith hym, schal be youun to hym.</span> <span class="verse"><a name="19">19</a>For whi the wisdom of God is myche, and he is strong in power, and seeth alle men without ceessing.</span> <span class="verse"><a name="20">20</a>The iyen of the Lord ben to hem, that dreden hym; and he knowith al the trauel of man.</span> <span class="verse"><a name="21">21</a>He comaundide not to ony man to do wickidli; and he yaf not to ony man space to do synne.</span> <span class="verse"><a name="22">22</a>For he coueytith not the multitude of sones vnfeithful and vnprofitable.</span> </p></div</div></div></body></html>