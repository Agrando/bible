<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 12</strong></div><p><span class="verse"><a name="1">1</a>If thou doist wel, wite thou to whom thou doist; and miche grace schal be to thi goodis.</span> <span class="verse"><a name="2">2</a>Do thou wel to a iust man, and thou schalt fynde greet yelding; thouy not of hym, certis of the Lord.</span> <span class="verse"><a name="3">3</a>It is not wel to hym that is customable in yuels, and to hym that yyueth not almes; for whi the hiyeste bothe hatith synneris, and doith merci to hem that doen penaunce.</span> <span class="verse"><a name="4">4</a>Yyue thou to a merciful man, and resseyue thou not a synnere; God schal yelde veniaunce bothe to vnfeithful men and to synneris, kepynge hem in the dai of veniaunce.</span> <span class="verse"><a name="5">5</a>Yyue thou to a good man, and resseyue thou not a synnere.</span> <span class="verse"><a name="6">6</a>Do thou good to a meke man, and yyue thou not to an vnpitouse man; forbede thou to yyue looues to hym, lest in tho he be myytiere than thou.</span> <span class="verse"><a name="7">7</a>For thou schalt fynde double yuels in alle goodis, whiche euere thou doist to hym; for whi the hiyeste bothe hatith synneris, and schal yelde veniaunce to vnfeithful men.</span> <span class="verse"><a name="8">8</a>A frend schal not be knowun in goodis, and an enemy schal not be hid in yuels.</span> <span class="verse"><a name="9">9</a>In the goodis of a man hise enemyes ben sori; and a frend is knowun in the sorewe and malice of him.</span> <span class="verse"><a name="10">10</a>Bileue thou neuer to thin enemy; for his wickidnesse roustith as irun.</span> <span class="verse"><a name="11">11</a>Thouy he be maad meke, and go lowe, caste awei thi soule, and kepe thee fro him.</span> <span class="verse"><a name="12">12</a>Sette thou not him bisidis thee, nether sitte he at thi riytside, lest he turne and stonde in thi place; lest perauenture he turne in to thi place, and enquere thi chaier, and in the laste tyme thou know mi wordis, and be prickid in my wordis.</span> <span class="verse"><a name="13">13</a>Who schal do medecyn to an enchauntere smytun of a serpent, and to alle men that neiyen to beestis, and to him that goith with an yuel man, and is wlappid in the synnes of him?</span> <span class="verse"><a name="14">14</a>In oon our he schal dwelle with thee; sotheli if thou bowist awei, he schal not bere vp.</span> <span class="verse"><a name="15">15</a>The enemy makith swete in hise lippis, and in his herte he settith tresoun to ouerturne thee in to the dich.</span> <span class="verse"><a name="16">16</a>The enemy wepith in hise iyen; and if he fyndith tyme, he schal not be fillid of blood.</span> <span class="verse"><a name="17">17</a>If yuels bifallen to thee, thou schalt fynde hym the formere there.</span> <span class="verse"><a name="18">18</a>The enemy schal wepe bifore thin iyen, and he as helpynge schal vndurmyne thi feet.</span> <span class="verse"><a name="19">19</a>He schal stire his heed, and he schal beete with hond; and he schal speke priuyli many yuels of thee, and schal chaunge his chere.</span> </p></div</div></div></body></html>