<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 24</strong></div><p><span class="verse"><a name="1">1</a>Wisdom schal preise his soule, and he schal be onourid in God; and he schal haue glorie in the myddis of his puple.</span> <span class="verse"><a name="2">2</a>And he schal opene his mouth in the chirchis of the hiyeste; and he schal haue glorie in the siyt of his vertu.</span> <span class="verse"><a name="3">3</a>And he schal be enhaunsid in the myddis of his puple; and he schal wondre in hooli plentee.</span> <span class="verse"><a name="4">4</a>And in the multitude of chosun men he schal haue preisyng; and among blessid men he schal be blessid,</span> <span class="verse"><a name="5">5</a>and seie, I, the firste gendrid bifore ech creature, cam forth fro the mouth of the hiyeste.</span> <span class="verse"><a name="6">6</a>I made in heuenes, that liyt neuere failynge roos vp, and as a cloude Y hilide al erthe.</span> <span class="verse"><a name="7">7</a>Y dwellide in hiyeste thingis, and my trone in a piler of cloude.</span> <span class="verse"><a name="8">8</a>Y aloone yede aboute the cumpas of heuene, and Y perside the depthe of the see; and Y yede in the wawis of the see,</span> <span class="verse"><a name="9">9</a>and Y stood in al the lond.</span> <span class="verse"><a name="10">10</a>And Y hadde the firste dignite in ech puple, and in ech folk;</span> <span class="verse"><a name="11">11</a>and Y trad bi vertu on the neckis of alle excelent men and meke; and in alle these men Y souyte reste, and Y schal dwelle in the eritage of the Lord.</span> <span class="verse"><a name="12">12</a>Thanne the creatour of alle comaundide, and seide to me; and he that formyde me, restide in my tabernacle; and he seide to me,</span> <span class="verse"><a name="13">13</a>Dwelle thou in Jacob, and take thou eritage in Israel, and sende thou rootis in my chosun men.</span> <span class="verse"><a name="14">14</a>Y was gendrid of the bigynnyng and bifore worldis, and Y schal not faile `til to the world to comynge; and Y mynystride in an hooli dwellyng bifore hym.</span> <span class="verse"><a name="15">15</a>And so Y was maad stidfast in Syon, and in lijk maner Y restide in a citee halewid, and my power was in Jerusalem.</span> <span class="verse"><a name="16">16</a>And Y rootid in a puple onourid; and the eritage therof in to the partis of my God, and my witholding in the plentee of seyntis.</span> <span class="verse"><a name="17">17</a>Y was enhaunsid as a cedre in Liban, and as a cipresse tree in the hil of Syon.</span> <span class="verse"><a name="18">18</a>Y was enhaunsid as a palm tree in Cades, and as the plauntyng of roose in Jeryco.</span> <span class="verse"><a name="19">19</a>As a fair olyue tree in feeldis; and Y was enhaunsid as a plane tree bisidis watir in stretis.</span> <span class="verse"><a name="20">20</a>As canel and bawme yyuynge greet smelle, Y yaf odour; as chosun myrre Y yaf the swetnesse of odour.</span> <span class="verse"><a name="21">21</a>And as storax, and galban, and vngula, and gumme, and as Liban not kit doun, Y made hoot my dwellyng place; and myn odour as bawme not meddlid.</span> <span class="verse"><a name="22">22</a>Y as a terebynte stretchide forth my boowis; and my boowis ben boowis of onour, and of glorie.</span> <span class="verse"><a name="23">23</a>Y as a vyne made fruyt the swetnesse of odour; and my flouris ben the fruytis of onour, and of oneste.</span> <span class="verse"><a name="24">24</a>I am a modir of fair loue, and of drede, and of knowyng, and of hooli hope.</span> <span class="verse"><a name="25">25</a>In me is al grace of weie, and of treuthe; in me is al hope of lijf and of vertu.</span> <span class="verse"><a name="26">26</a>Alle ye that coueiten me, passe to me; and be ye fillid of my generaciouns.</span> <span class="verse"><a name="27">27</a>For whi my spirit is swete aboue hony; and myn eritage is aboue hony, and hony comb.</span> <span class="verse"><a name="28">28</a>My mynde is in the generacioun of worldis.</span> <span class="verse"><a name="29">29</a>Thei that eten me, schulen hungre yit; and thei that drynken me, schulen thirste yit.</span> <span class="verse"><a name="30">30</a>He that herith me, shal not be schent; and thei that worchen in me, schulen not do synne; and thei that declaren me,</span> <span class="verse"><a name="31">31</a>schulen haue euere lastynge lijf.</span> <span class="verse"><a name="32">32</a>Alle these thingis is the book of lijf, and the testament of the hiyeste, and the knowyng of treuthe.</span> <span class="verse"><a name="33">33</a>Moises comaundide a lawe in the comaundementis of riytfulnessis, and eritage to the hous of Jacob, and biheestis to Israel.</span> <span class="verse"><a name="34">34</a>He settide to Dauid, his child, to reise of hym a kyng moost strong, and sittynge with outen ende in the trone of onour.</span> <span class="verse"><a name="35">35</a>Which kyng fillith wisdom, as Phison schedith out watir; and as Tigris in the daies of newe thingis.</span> <span class="verse"><a name="36">36</a>Which, as Eufrates, fillith wit; which multiplieth, as Jordan in the tyme of heruest.</span> <span class="verse"><a name="37">37</a>Which sendith techyng as liyt; and is niy alle men, as Gion in the dai of vendage.</span> <span class="verse"><a name="38">38</a>Which makith perfitli first to knowe that wisdom; and a feblere man schal not enserche it.</span> <span class="verse"><a name="39">39</a>For whi the thouyt therof schal be plenteuouse of the see; and his counsel in the greet occian.</span> <span class="verse"><a name="40">40</a>Y wisdom schedde out floodis;</span> <span class="verse"><a name="41">41</a>Y as a weie of ful greet watir of the flood. Y as the flood Dorix, and as a watir cundit Y yede out of paradis.</span> <span class="verse"><a name="42">42</a>Y seide, I schal watir my gardyn of plauntyngis; and Y schal greetli fille the fruyt of my child beryng.</span> <span class="verse"><a name="43">43</a>And lo! a plenteuouse weie of watir is maad to me; and my flood neiyede to the see.</span> <span class="verse"><a name="44">44</a>For Y liytne techyng as the cheer morewtid to alle men; and Y schal telle out it `til to fer.</span> <span class="verse"><a name="45">45</a>Y schal perse alle the lowere partis of erthe, and Y schal biholde alle that slepen; and Y schal liytne alle that hopen in the Lord.</span> <span class="verse"><a name="46">46</a>Yit Y schal schede out teching as profesie, and Y schal leeue it to hem that seken wisdom; and Y schal not faile in to the generaciouns of hem, til in to the hooli world.</span> <span class="verse"><a name="47">47</a>Se ye, that Y trauelide not to me aloone, but to alle that seken out treuthe.</span> </p></div</div></div></body></html>