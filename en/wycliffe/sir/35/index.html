<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 35</strong></div><p><span class="verse"><a name="1">1</a>He that kepith the word, multiplieth preier.</span> <span class="verse"><a name="2">2</a>Heelful sacrifice is to take heede to the comaundementis, and to departe fro al wickidnesse.</span> <span class="verse"><a name="3">3</a>And to offre the plesyng of sacrifice for vnriytfulnesses, and bisechyng for synnes, is to go awey fro vnriytfulnesse.</span> <span class="verse"><a name="4">4</a>He that offrith purest flour of wheete, schal yelde grace; and he that doith merci, offrith a sacrifice.</span> <span class="verse"><a name="5">5</a>It is wel plesaunt to the Lord, to go awei fro wickidnesse; and preier is to go awei fro vnriytfulnesse.</span> <span class="verse"><a name="6">6</a>Thou schalt not appere voide bifore the siyt of God;</span> <span class="verse"><a name="7">7</a>for whi alle these thingis ben doon for the heestis of God.</span> <span class="verse"><a name="8">8</a>The offryng of a iust man makith fat the auter, and is odour of swetnesse in the siyt of the hiyeste.</span> <span class="verse"><a name="9">9</a>The sacrifice of a iust man is acceptable, and the Lord schal not foryete the mynde of hym.</span> <span class="verse"><a name="10">10</a>With good wille yelde thou glorie to God, and make thou not lesse the firste fruytis of thin hondis.</span> <span class="verse"><a name="11">11</a>In ech yifte make glad thi cheer, and in ful out ioiyng halewe thi tithis.</span> <span class="verse"><a name="12">12</a>Yyue thou to the hiyeste aftir his yifte; and with good iye make thou the fyndyng of thin hondis.</span> <span class="verse"><a name="13">13</a>For whi the Lord is a yeldere, and he schal yelde seuene fold so myche to thee.</span> <span class="verse"><a name="14">14</a>Nyle thou offre schrewid yiftis; for he schal not resseyue tho.</span> <span class="verse"><a name="15">15</a>And nyle thou biholde an vniust sacrifice; for the Lord is iuge, and glorie of persoone is not at hym.</span> <span class="verse"><a name="16">16</a>The Lord schal not take a persoone ayens a pore man; and he schal here the preier of hym that is hirt.</span> <span class="verse"><a name="17">17</a>He schal not dispise the preyeris of a fadirles child, nether a widewe, if sche schedith out speche of weilyng.</span> <span class="verse"><a name="18">18</a>Whether the teeris of a widew goen not doun to the cheke, and the criyng of hir on hym that ledith forth tho teeris?</span> <span class="verse"><a name="19">19</a>For whi tho stien fro the cheke `til to heuene, and the Lord herere schal not delite in tho.</span> <span class="verse"><a name="20">20</a>He that worschipith God in delityng, schal be resseyued; and his preyer schal neiye `til to the clowdis.</span> <span class="verse"><a name="21">21</a>The preier of hym that mekith hym silf schal perse clowdis, and til it neiyeth, he schal not be coumfortid, and he schal not go awey, til the hiyeste biholde.</span> <span class="verse"><a name="22">22</a>And the Lord schal not be fer, but he schal iuge iust men, and schal make doom; and the strongeste schal not haue pacience in tho, that he troble the bak of hem.</span> <span class="verse"><a name="23">23</a>And he schal yelde veniaunce to folkis, til he take awei the fulnesse of proude men, and troble togidere the ceptris of wickid men;</span> <span class="verse"><a name="24">24</a>til he yelde to men aftir her dedis, and aftir the werkis of Adam, and aftir the presumpcioun of hym;</span> <span class="verse"><a name="25">25</a>til he deme the dome of his puple, and schal delite iust men in his merci.</span> <span class="verse"><a name="26">26</a>The merci of God is fair in the tyme of tribulacioun, as clowdis of reyn in the tyme of drynesse.</span> </p></div</div></div></body></html>