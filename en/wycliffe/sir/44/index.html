<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 44</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/44"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 44</strong></div><p><span class="verse"><a name="1">1</a>Preise we gloriouse men, and oure fadris in her generacioun.</span> <span class="verse"><a name="2">2</a>The Lord made myche glorie bi his greet doyng, fro the world.</span> <span class="verse"><a name="3">3</a>Grete men in vertu weren lordis in her poweris, and riche in her prudence; tellynge in profetis the dignete of profetis, and comaundynge in present puple,</span> <span class="verse"><a name="4">4</a>and tellynge hoolieste wordis to puplis, bi the vertu of prudence.</span> <span class="verse"><a name="5">5</a>Sekynge maneres of musik in her childhod, and tellynge songis of scripturis.</span> <span class="verse"><a name="6">6</a>Riche men in vertu, hauynge the studie of fairnesse, makynge pees in her housis.</span> <span class="verse"><a name="7">7</a>Alle these men gaten glorie in the generaciouns of her folk; and ben had in preysyngis in her daies.</span> <span class="verse"><a name="8">8</a>Thei that weren borun of hem, leften a name to telle the preisyngis of hem.</span> <span class="verse"><a name="9">9</a>And summe ben, of whiche is no mynde; thei perischiden as thei that weren not, and thei weren borun as not borun; and her sones perischiden with hem.</span> <span class="verse"><a name="10">10</a>But also tho men of mercy ben, whose pitees failiden not;</span> <span class="verse"><a name="11">11</a>and good eritage dwellide contynueli with the seed of hem.</span> <span class="verse"><a name="12">12</a>And the seed of her sones sones stood in testament,</span> <span class="verse"><a name="13">13</a>and the eritage of her sones dwellith for hem, til in to with outen ende; the seed of hem, and the glorie of hem, schal not be forsakun.</span> <span class="verse"><a name="14">14</a>The bodies of hem ben biried in pees; and the name of hem schal lyue in to generaciouns and generaciouns.</span> <span class="verse"><a name="15">15</a>Puplis tellen the wisdom of hem; and the chirche tellith the preysyng of hem.</span> <span class="verse"><a name="16">16</a>Enok pleside God, and was translatid in to paradis, that he yyue wisdom to folkis.</span> <span class="verse"><a name="17">17</a>Noe was foundun parfit and iust, and he was maad recouncelynge in the tyme of wrathfulnesse.</span> <span class="verse"><a name="18">18</a>Therfor residue seed was left to erthe, whanne the greet flood was maad.</span> <span class="verse"><a name="19">19</a>Testamentis of the world weren set anentis hym, lest al fleisch myyte be doon awei bi the greet flood.</span> <span class="verse"><a name="20">20</a>Abraham was the greet fadir of the multitude of folkis; and noon was foundun lijk hym in glorie, which kepte the lawe of hiy God, and was in the testament with hym.</span> <span class="verse"><a name="21">21</a>He made a testament to stonde in his fleisch; and he was foundun feithful in temptacioun.</span> <span class="verse"><a name="22">22</a>Therfor God with an ooth yaf to hym glorie in his folk; God made hym to encreesse, as an heep of erthe,</span> <span class="verse"><a name="23">23</a>and to enhaunse his seed as sterris, and to enherite hem fro the see `til to the see, and fro the flood `til to the endis of erthe.</span> <span class="verse"><a name="24">24</a>And to Isaac God dide in the same maner, for Abraham, his fadir.</span> <span class="verse"><a name="25">25</a>The Lord yaf to hym the blessing of alle folkis; and confermyde his testament on the heed of Jacob.</span> <span class="verse"><a name="26">26</a>He knew hym in hise blessyngis, and yaf eritage to hym; and departide to hym a part in twelue lynagis.</span> <span class="verse"><a name="27">27</a>And he kepte to hym men of merci, fyndynge grace in the siyt of eche man.</span> </p></div</div></div></body></html>