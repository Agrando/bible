<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 25</strong></div><p><span class="verse"><a name="1">1</a>In thre thingis it is plesid to my spirit, which ben appreued bifore God and men; acordyng of britheren,</span> <span class="verse"><a name="2">2</a>and loue of neiyboris, a man and womman wel consentynge to hem silf.</span> <span class="verse"><a name="3">3</a>My soule hatide thre spicis, and Y am greued greetli to the soule of hem;</span> <span class="verse"><a name="4">4</a>a pore man proud, and a riche man liere, and an eld man a fool and vnwitti.</span> <span class="verse"><a name="5">5</a>Hou schalt thou fynde in thin eelde tho thingis, whiche thou gaderist not in thi yongthe?</span> <span class="verse"><a name="6">6</a>Doom is ful fair in hoornesse, and to preestis to knowe councel.</span> <span class="verse"><a name="7">7</a>Wisdom is ful fair to eelde men, and gloriouse vndirstondyng, and councel.</span> <span class="verse"><a name="8">8</a>The coroun of eelde men is in myche kunnyng; and the glorie of hem is the drede of God.</span> <span class="verse"><a name="9">9</a>I magnefiede nyne thingis vnsuspect of the herte; and Y schal seie the tenthe thing bi tunge to men.</span> <span class="verse"><a name="10">10</a>A man which lyuynge is myrie in sones, and seynge the distriyng of hise enemyes.</span> <span class="verse"><a name="11">11</a>He is blessid that dwellith with a witty womman, and he that felle not bi his tunge, and he that seruyde not to men vnworthi to hym silf.</span> <span class="verse"><a name="12">12</a>He is blessid that fyndith a very frend, and he that tellith out riytfulnesse to an eere heringe.</span> <span class="verse"><a name="13">13</a>He is ful greet that fyndith wisdom and kunnyng; but he is not aboue him that dredith God.</span> <span class="verse"><a name="14">14</a>The drede of God hath set it silf aboue alle thingis.</span> <span class="verse"><a name="15">15</a>Blessid is the man to whom it is youun to have the drede of God; to whom schal he be licned, that holdith that drede?</span> <span class="verse"><a name="16">16</a>The drede of God is the bigynnyng of his loue; forsothe the bigynnyng of feith is to be faste ioyned therto.</span> <span class="verse"><a name="17">17</a>The sorewe of herte is ech wounde; and the wickidnesse of a womman is al malice.</span> <span class="verse"><a name="18">18</a>A leche shal se ech wounde, and not the wounde of herte; and al wickidnesse,</span> <span class="verse"><a name="19">19</a>and not the wickidnesse of a womman;</span> <span class="verse"><a name="20">20</a>and ech hilyng, and not hilyng of hateris;</span> <span class="verse"><a name="21">21</a>and ech veniaunce, and not the veniaunce of enemyes.</span> <span class="verse"><a name="22">22</a>Noon heed is worse than the heed of an eddre dwellynge in schadewe;</span> <span class="verse"><a name="23">23</a>and noon ire is aboue the ire of a womman. It schal plese more to dwelle with a lioun and a dragoun, than to dwelle with a wickid womman.</span> <span class="verse"><a name="24">24</a>The wickidnesse of a womman chaungith hir face; and sche blyndide her cheer as a beer doith, and sche schal schewe as a sak in the myddis of neiyboris.</span> <span class="verse"><a name="25">25</a>Hir hosebonde weilide; and his wickid wijf herde, and siyyide a litil.</span> <span class="verse"><a name="26">26</a>Al malice is schort on the malice of a womman; the parte of synneris falle on hir.</span> <span class="verse"><a name="27">27</a>As a stiynge ful of grauel in the feet of an elde man, so is a womman a greet ianglere to a pesible man.</span> <span class="verse"><a name="28">28</a>Biholde thou not the fairnesse of a womman, and coueyte thou not a womman for fairnesse.</span> <span class="verse"><a name="29">29</a>The ire and vnreuerence of a womman is grete schenschipe.</span> <span class="verse"><a name="30">30</a>If a womman hath the firste dignyte, ethir cheef gouernail, sche is contrarie to hir hosebonde.</span> <span class="verse"><a name="31">31</a>A low herte, and soreuful face, and wounde of deeth, is a wickid womman.</span> <span class="verse"><a name="32">32</a>Feble hondis and knees vnboundun, a womman that blessith not hir hosebonde.</span> <span class="verse"><a name="33">33</a>The bygynnyng of synne was maad of a womman; and alle we dien bi hir.</span> <span class="verse"><a name="34">34</a>Yyue thou not issu to thi watir, yhe, not a litil issu; nether to a wickid womman fredom of goyng forth.</span> <span class="verse"><a name="35">35</a>If sche goith not at thin hond, sche schal schende thee in the siyt of enemyes.</span> <span class="verse"><a name="36">36</a>Kitte hir a wei fro thi fleischis, lest euere sche mysvse thee.</span> </p></div</div></div></body></html>