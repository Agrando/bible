<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 10</strong></div><p><span class="verse"><a name="1">1</a>A wijs iuge schal deme his puple; and the prinshed of a witti man schal be stidfast.</span> <span class="verse"><a name="2">2</a>Aftir the iuge of the puple, so and hise mynystris; and what maner man is the gouernour of the citee, siche ben also men dwellinge ther ynne.</span> <span class="verse"><a name="3">3</a>An vnwijs king schal leese his puple; and citees schulen be enhabitid bi the wit of prudent men.</span> <span class="verse"><a name="4">4</a>The power of erthe is in the hond of God, and al the wickidnesse of hethene men is abhomynable; and he schal reise a profitable gouernour at a tyme on it.</span> <span class="verse"><a name="5">5</a>The power of man is in the hond of God; and he schal sette his onour on the face of a wijs man in the lawe.</span> <span class="verse"><a name="6">6</a>Haue thou not mynde on al the wrong of the neiybore; and do thou no thing in the werkis of wrong.</span> <span class="verse"><a name="7">7</a>Pride is hateful bifore God and men; and al the wickidnesse of hethene men is abhomynable.</span> <span class="verse"><a name="8">8</a>A rewme is translatid fro a folk in to folk, for vnriytfulnessis, and wrongis, and dispisyngis, and dyuerse gilis.</span> <span class="verse"><a name="9">9</a>No thing is cursidere than an auerouse man. What art thou proude, thou erthe and aische?</span> <span class="verse"><a name="10">10</a>No thing is worse, than for to loue monei; for whi this man hath also his soule set to sale, for in his lijf he hath cast awei hise ynneste thingis.</span> <span class="verse"><a name="11">11</a>Ech power is schort lijf; lengere siknesse greueth the leche.</span> <span class="verse"><a name="12">12</a>A leche kittith awei schort siknesse; so and a king is to dai, and to morewe he schal die.</span> <span class="verse"><a name="13">13</a>Forsothe whanne a man schal die, he schal enherite serpentis, and beestis, and wormes.</span> <span class="verse"><a name="14">14</a>The bigynnyng of pride of man was to be apostata fro God;</span> <span class="verse"><a name="15">15</a>for his herte yede awei fro hym that made hym. For whi pride is the bigynnyng of al synne; he that holdith it, schal be fillid with cursyngis, and it schal distrye hym in to the ende.</span> <span class="verse"><a name="16">16</a>Therfor the Lord hath schent the couentis of yuele men, and hath destried hem til `in to the ende.</span> <span class="verse"><a name="17">17</a>God destriede the seetis of proude duykis; and made mylde men to sitte for hem.</span> <span class="verse"><a name="18">18</a>God made drie the rootis of proude folkis; and plauntide meke men of tho folkis.</span> <span class="verse"><a name="19">19</a>The Lord destriede the londis of folkis; and loste tho `til to the foundement.</span> <span class="verse"><a name="20">20</a>He made drie the rootis of hem, and loste hem; and made the mynde of hem to ceesse fro the erthe.</span> <span class="verse"><a name="21">21</a>God loste the mynde of proude men; and lefte the mynde of meke men in wit.</span> <span class="verse"><a name="22">22</a>Pride was not maad to men; nether wrathfulnesse to the nacioun of wymmen.</span> <span class="verse"><a name="23">23</a>This seed of men that dredith God, schal be onourid; but this seed schal be disonourid, that passith the comaundementis of the Lord.</span> <span class="verse"><a name="24">24</a>In the myddis of britheren the gouernour of hem is in onour; and thei that dreden God, schulen be in hise iyen.</span> <span class="verse"><a name="25">25</a>The glorie of riche men onourid and of pore men is the drede of God.</span> <span class="verse"><a name="26">26</a>Nyle thou dispise a iust pore man; and nyle thou magnefie a riche synful man.</span> <span class="verse"><a name="27">27</a>The iuge is greet, and is miyti in onour; and he is not grettere than that man that dredith God.</span> <span class="verse"><a name="28">28</a>Fre children seruen a witti seruaunt; and a prudent man and lerned schal not grutche, whanne he is blamed, and an vnkunnynge man schal not be onourid.</span> <span class="verse"><a name="29">29</a>Nyle thou enhaunse thee in thi werk to be don; and nyle thou be slow in the tyme of angwisch.</span> <span class="verse"><a name="30">30</a>He is betere that worchith, and hath plente in alle thingis, than he that hath glorie, and nedith breed.</span> <span class="verse"><a name="31">31</a>Sone, kepe thi soule in myldenesse; and yyue thou onour to it, aftir his merit.</span> <span class="verse"><a name="32">32</a>Who schal iustifie hym that synneth ayens his soule? and who schal onoure hym that disonourith his soule?</span> <span class="verse"><a name="33">33</a>A pore man hath glorie bi his lernyng and drede; and ther is a man that is onourid for his catel.</span> <span class="verse"><a name="34">34</a>Forsothe if a man hath glorie in pouert, hou myche more in catel? and he that hath glorie in catel, drede pouerte.</span> </p></div</div></div></body></html>