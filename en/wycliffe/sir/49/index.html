<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 49</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/49"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 49</strong></div><p><span class="verse"><a name="1">1</a>The mynde of Josie maad in the makyng of odour, is the werk of a pyment makere.</span> <span class="verse"><a name="2">2</a>In ech mouth his mynde schal be maad swete as hony, and as musik in the feeste of wyn.</span> <span class="verse"><a name="3">3</a>He was dressid of God in the penaunce of folk; and he took awei the abhomynaciouns of wickidnesse.</span> <span class="verse"><a name="4">4</a>And the herte of hym gouernede to the Lord; and in the daies of synnes he strengthide pitee.</span> <span class="verse"><a name="5">5</a>Outakun Dauid, Ezechie and Josie, alle kyngis diden synne.</span> <span class="verse"><a name="6">6</a>For whi the kyngis of Juda leften the lawe of myyti God, and dispisiden the drede of God.</span> <span class="verse"><a name="7">7</a>For thei yauen her rewme to othere men, and her glorie to an alien folk.</span> <span class="verse"><a name="8">8</a>Thei brenten the chosun citee of hoolynesse; and thei maden the weies therof forsakun in the hond of Jeremye.</span> <span class="verse"><a name="9">9</a>For thei tretiden yuel hym, which from the wombe of the modir was halewid a profete, to turne vpsedoun, and to leese, and efte to bilde, and make newe.</span> <span class="verse"><a name="10">10</a>Ezechiel, that siy the siyt of glorie, which the Lord schewide to hym in the chare of cherubyn.</span> <span class="verse"><a name="11">11</a>For he made mynde of enemyes in reyn, to do wel to hem, that schewiden riytful weies.</span> <span class="verse"><a name="12">12</a>And the boonys of twelue profetis apperen fro her place; and thei strengthiden Jacob, and ayenbouyten hem in the feith of her vertu.</span> <span class="verse"><a name="13">13</a>Hou schulen we alarge Zorobabel? for whi and he was a signe in the riyt hond of God to Israel;</span> <span class="verse"><a name="14">14</a>and Jhesu, the sone of Josedech? whiche in her daies bildiden an hous, and enhaunsiden the hooli temple to the Lord, maad redi in to euerlastynge glorie.</span> <span class="verse"><a name="15">15</a>And Neemye in the mynde of myche tyme, that reiside to vs the wallis, `that weren cast doun, and made the yatis and lockis to stonde; which Neemye reiside oure housis.</span> <span class="verse"><a name="16">16</a>No man borun in erthe was such as Enok; for whi and he was resseyued fro the erthe.</span> <span class="verse"><a name="17">17</a>And Joseph, that was borun a man, the prince of britheren, the stidfastnesse of folk, the gouernour of britheren, the stablischyng of puple;</span> <span class="verse"><a name="18">18</a>and his boonys weren visitid, and profesieden after deth.</span> <span class="verse"><a name="19">19</a>Seth and Sem, these gaten glorie anentis men, and ouer ech man in the generacioun of Adam.</span> </p></div</div></div></body></html>