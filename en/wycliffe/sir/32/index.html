<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 32</strong></div><p><span class="verse"><a name="1">1</a>Thei han set thee a gouernour, nyle thou be enhaunsid; be thou among hem as oon of hem.</span> <span class="verse"><a name="2">2</a>Haue thou cure of hem, and so biholde thou; and whanne al thi cure is fillid, sitte thou to mete.</span> <span class="verse"><a name="3">3</a>That thou be glad for hem, and take the ournement of grace; and gete coroun, and dignyte of congregacioun.</span> <span class="verse"><a name="4">4</a>Speke thou the gretter man in birthe;</span> <span class="verse"><a name="5">5</a>for whi the word of hym that loueth kunnyng bicome thee first; and lette thou not musik.</span> <span class="verse"><a name="6">6</a>Where heryng is not, schede thou not out a word; and nyle thou be enhaunsid vncouenabli in thi wisdom.</span> <span class="verse"><a name="7">7</a>A iemme of carbuncle in the ournement of gold; and comparisoun of musikis in the feeste of wyn.</span> <span class="verse"><a name="8">8</a>As in the makyng of gold is a signe of smaragde, so the noumbre of musikis is in myrie and mesurable wyn.</span> <span class="verse"><a name="9">9</a>Here thou stille, and good grace schal come to thee for reuerence.</span> <span class="verse"><a name="10">10</a>Yonge man, speke thou vnnethis in thi cause, whanne nede is.</span> <span class="verse"><a name="11">11</a>If thou art axid twies, the heed haue thin answere.</span> <span class="verse"><a name="12">12</a>In many thingis be thou as vnkunnyng, and here thou stille togidere and axynge.</span> <span class="verse"><a name="13">13</a>And presume thou not to speke in the myddis of grete men; and where elde men ben, speke thou not myche.</span> <span class="verse"><a name="14">14</a>Leityng schal go bifore hail, and grace schal go bifore schamfastnesse, and good grace schal come to thee for reuerence.</span> <span class="verse"><a name="15">15</a>And in the our of risyng tifle thee not; forsothe renne thou bifore first in to thin hous, and there clepe thou thee to answer, and there pleie thou.</span> <span class="verse"><a name="16">16</a>And do thi conseitis, and not in synnes, and in a proud word.</span> <span class="verse"><a name="17">17</a>On alle these thingis blesse thou the Lord, that made thee, and fillynge thee greetli of alle hise goodis.</span> <span class="verse"><a name="18">18</a>He that dredith God, schal take his techyng; and thei that waken to hym, schulen fynde blessyng.</span> <span class="verse"><a name="19">19</a>He that sekith the lawe, schal be fillid therof; and he that doith tretourousli, schal be sclaundrid ther ynne.</span> <span class="verse"><a name="20">20</a>Thei that dreden God, schulen fynde iust dom; and schulen kyndle riytfulnesse as liyt.</span> <span class="verse"><a name="21">21</a>A synful man schal eschewe blamyng; and aftir his wille he schal fynde comparisoun.</span> <span class="verse"><a name="22">22</a>A man of counsel schal not leese vndirstonding; a man alien and proud schal not drede dredyng.</span> <span class="verse"><a name="23">23</a>Yhe, aftir that he hath do with that drede with out councel, and he schal be repreued bi hise suyngis.</span> <span class="verse"><a name="24">24</a>Sone, do thou no thing with out councel; and aftir the dede thou schalt not repente.</span> <span class="verse"><a name="25">25</a>Go thou not in the weie of fallyng, and offende thou not ayens stoonys. Bitake thou not thee to a trauelouse weie, lest thou sette sclaundir to thi soule;</span> <span class="verse"><a name="26">26</a>and be thou war of thi sones, and perseyue thou of thi meyneals.</span> <span class="verse"><a name="27">27</a>In al thi werk bileue thou bi feith of thi soule; for whi this is the keping of comaundementis.</span> <span class="verse"><a name="28">28</a>He that bileueth to God, takith heede to the comaundementis; and he that tristith in hym, schal not be maad lesse.</span> </p></div</div></div></body></html>