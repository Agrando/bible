<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 20</strong></div><p><span class="verse"><a name="1">1</a>It is ful good to repreue, more than to be wrooth, and to forbede not a man knoulechyng in preiere.</span> <span class="verse"><a name="2">2</a>The coueitise of a geldyng hath defoulid the maidynhed of a yong womman,</span> <span class="verse"><a name="3">3</a>so he that makith wickid dom bi violence.</span> <span class="verse"><a name="4">4</a>It is ful good, that a man `that is repreued schewe opynli penaunce; for so thou schalt ascape wilful synne.</span> <span class="verse"><a name="5">5</a>Ther is a stil man, which is foundun wijs; and he is hateful, which is fool hardi to speke.</span> <span class="verse"><a name="6">6</a>Sotheli ther is a stille man, not hauynge wit of speche; and ther is a stille man, knowynge the sesoun of couenable tyme.</span> <span class="verse"><a name="7">7</a>A wijs man schal be stille til to tyme; but a ioli man and vnprudent man schulen not kepe tyme.</span> <span class="verse"><a name="8">8</a>He that vsith many wordis, hirtith his soule; and he that takith power to hym silf vniustli, schal be hatid.</span> <span class="verse"><a name="9">9</a>Ther is goyng forth in yuels to a man vnlernyd; and ther is fyndyng in to peiryng.</span> <span class="verse"><a name="10">10</a>Ther is a yifte, which is not profitable; and ther is a yifte, whos yeldyng is double.</span> <span class="verse"><a name="11">11</a>Ther is makyng lesse for glorie; and ther is a man, which schal reise the heed fro mekenesse.</span> <span class="verse"><a name="12">12</a>Ther is a man, that ayen bieth many synnes for litil prijs, and restorith tho in seuenfold.</span> <span class="verse"><a name="13">13</a>A wijs man in wordis makith hym silf amyable; but the graces of foolis schulen be sched out.</span> <span class="verse"><a name="14">14</a>The yifte of an vnwijs man schal not be profitable to thee; for hise iyen ben seuenfold.</span> <span class="verse"><a name="15">15</a>He schal yyue litle thingis, and he schal vpbreide many thingis; and the openyng of his mouth is enflawming.</span> <span class="verse"><a name="16">16</a>To dai a man leeneth, and to morewe he axith; and siche a man is hateful.</span> <span class="verse"><a name="17">17</a>A frend schal not be to a fool, and grace schal not be to hise goodis.</span> <span class="verse"><a name="18">18</a>For thei that eten his breed, ben of fals tunge; hou ofte and hou many men schulen scorne hym?</span> <span class="verse"><a name="19">19</a>For he departith not bi euene wit that, that was worthi to be had; in lijk maner and that, that was not worthi to be had.</span> <span class="verse"><a name="20">20</a>The falling of a fals tunge is as he that fallith in the pawment; so the fallis of yuele men schulen come hastili.</span> <span class="verse"><a name="21">21</a>A man with out grace is as a veyn fable; and it schal be customable in the mouth of vnlerned men.</span> <span class="verse"><a name="22">22</a>A parable schal be repreued of the mouth of a fool; for he seith not it in his tyme. Ther is a man, that is forbodun to do synne, for pouert; and he schal be prickid in his reste.</span> <span class="verse"><a name="23">23</a>Ther is a man, that schal leese his soule for schame; and for the vnprudence of a persoone he schal leese it.</span> <span class="verse"><a name="24">24</a>Forsothe he schal leese hym silf for the takyng of a persoone.</span> <span class="verse"><a name="25">25</a>Ther is a man, that for schame biheetith to a frend; and he hath gete hym enemy with out cause.</span> <span class="verse"><a name="26">26</a>Leesyng is a wickid schenschip in a man; and it schal be customabli in the mouth of vnlerned men.</span> <span class="verse"><a name="27">27</a>Betere is a theef than the customablenesse of a man, a leesyngmongere; forsothe bothe thei schulen enherite perdicioun.</span> <span class="verse"><a name="28">28</a>The maneres of men leesyngmongeris ben with outen onour; and her schenschype is with hem with out ceessyng.</span> <span class="verse"><a name="29">29</a>A wijs man in wordis schal brynge forth hym silf; and a prudent man schal pleese grete men.</span> <span class="verse"><a name="30">30</a>He that worchith his lond, shal make hiy the heep of fruytis; and he that worchith riytfulnesse, schal be enhaunsid. Sotheli he that plesith grete men, schal ascape wickidnesse.</span> <span class="verse"><a name="31">31</a>Presentis and yiftis blynden the iyen of iugis; and as doumb in the mouth it turneth awei the chastisyngis of hem.</span> <span class="verse"><a name="32">32</a>Wisdom hid, and tresour vnseyn, what profit is in euer eithir?</span> <span class="verse"><a name="33">33</a>He is betere, that hidith his vnwisdom, than a man that hidith his wisdom.</span> </p></div</div></div></body></html>