<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 8</strong></div><p><span class="verse"><a name="1">1</a>Chide thou not with a miyti man, leste thou falle in to hise hondis.</span> <span class="verse"><a name="2">2</a>Stryue thou not with a riche man, lest perauenture he make ple ayenward to thee.</span> <span class="verse"><a name="3">3</a>For whi gold and siluer hath lost many men; and it stretchith forth til to the herte of kyngis, and turneth.</span> <span class="verse"><a name="4">4</a>Chide thou not with a man, a ianglere, and leie thou not trees in to his fier.</span> <span class="verse"><a name="5">5</a>Comyne thou not with an vntauyt man, lest he speke yuele of thi kynrede.</span> <span class="verse"><a name="6">6</a>Dispise thou not a man turnynge awei hym silf fro synne, nether vpbreide thou hym; haue thou mynde, that alle we ben in corrupcioun.</span> <span class="verse"><a name="7">7</a>Dispise thou not a man in his eelde; for whi of vs men wexen eld.</span> <span class="verse"><a name="8">8</a>Nyle thou make ioye of thin enemy deed, witynge that alle we dien, and wolen not come in to ioie of oure enemys.</span> <span class="verse"><a name="9">9</a>Dispise thou not the tellyng of wise preestes, and be thou conuersaunt in the prouerbis of hem;</span> <span class="verse"><a name="10">10</a>for of hem thou schalt lerne wisdom, and techyng of vndurstondyng, and to serue without pleynt to grete men.</span> <span class="verse"><a name="11">11</a>The tellyng of eldere men passe not thee; for thei han lerned of her fadris.</span> <span class="verse"><a name="12">12</a>For of hem thou schalt lerne vndurstondyng; and in the tyme of nede thou schalt yyue answere.</span> <span class="verse"><a name="13">13</a>Kyndle thou not the coolis of synneris, and repreue hem; and be thou not brent with the flawme of fier of her synnes.</span> <span class="verse"><a name="14">14</a>Stonde thou not ayens the face of a man ful of dispisyng; lest he sitte as a spiere to thi mouth.</span> <span class="verse"><a name="15">15</a>Nyle thou leene to a man strongere than thou; that if thou hast lent, haue thou it as lost.</span> <span class="verse"><a name="16">16</a>Biheete thou not aboue thi power; that if thou hast bihiyt, bithenke thou as yeldynge.</span> <span class="verse"><a name="17">17</a>Deme thou not ayens a iuge; for he demeth vp that, that is iust.</span> <span class="verse"><a name="18">18</a>Go thou not in the weie with an hardi man, lest perauenture he agregge hise yuels in thee; for he goith aftir his wille, and thou schalt perische togidere with his foli.</span> <span class="verse"><a name="19">19</a>Make thou not chidyng with a wrathful man, and go thou not in to desert with an hardi man; for whi blood is as nouyt bifore hym, and where noon help is, he schal hurtle thee doun.</span> <span class="verse"><a name="20">20</a>Haue thou not councel with foolis; for thei moun not loue, no but tho thingis that plesen hem.</span> <span class="verse"><a name="21">21</a>Make thou not a counsel bifore a straunger; for thou noost, what he schal bringe forth. Make not thin herte knowun to ech man; lest perauenture he brynge to thee fals grace, and dispise thee.</span> </p></div</div></div></body></html>