<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 9</strong></div><p><span class="verse"><a name="1">1</a>Loue thou not gelousli the womman of thi bosum; lest sche schewe on thee the malice of yuel doctryn.</span> <span class="verse"><a name="2">2</a>Yyue thou not to a womman the power of thi soule; lest sche entre in thi vertu, and thou be schent.</span> <span class="verse"><a name="3">3</a>Biholde thou not a womman of many willis; lest perauenture thou falle in to the snaris of hir.</span> <span class="verse"><a name="4">4</a>Be thou not customable with a daunseresse, nethir here thou hir; lest perauenture thou perische in the spedi werk of hir.</span> <span class="verse"><a name="5">5</a>Biholde thou not a virgyn; lest perauenture thou be sclaundrid in the feirnesse of hir.</span> <span class="verse"><a name="6">6</a>Yyue not thi soule to hooris in ony thing; lest thou leese thee, and thi soule, and thin eritage.</span> <span class="verse"><a name="7">7</a>Nyle thou biholde aboute in the lanys of the cytee; nethir erre thou in the large streetis therof.</span> <span class="verse"><a name="8">8</a>Turne awei thi face fro a womman `wel arayed; and biholde thou not aboute the fairnesse of othere.</span> <span class="verse"><a name="9">9</a>Many men han perischid for the fairnesse of a womman; and `herbi couetise brenneth `an hiy as fier.</span> <span class="verse"><a name="10">10</a>Ech womman which is an hoore, ethir customable to fornycacioun, schal be defoulid as a fen in the weie.</span> <span class="verse"><a name="11">11</a>Many men wondrynge on the fairnesse of an alien womman weren maad repreuable, for whi the speche of hir brenneth an hiy as fier.</span> <span class="verse"><a name="12">12</a>Sitte thou not in ony maner with an alien womman, nether reste thou with hir on a bed;</span> <span class="verse"><a name="13">13</a>and iangle thou not with hir in wyn, lest perauenture thin herte boowe in to hir, and thou falle in to perdicioun bi thi blood.</span> <span class="verse"><a name="14">14</a>Forsake thou not an eld frend; for a newe frend schal not be lijk hym.</span> <span class="verse"><a name="15">15</a>Newe wijn is a newe frend; it schal wexe eld, and thou schalt drinke it with swetnesse.</span> <span class="verse"><a name="16">16</a>Coueyte thou not the glorie and richessis of a synnere; for thou noost, what distriyng of hym schal come.</span> <span class="verse"><a name="17">17</a>The wrong of vniust men plese not thee, and wite thou that a wickid man schal not plese til to hellis.</span> <span class="verse"><a name="18">18</a>Be thou fer fro a man that hath power to sle, and thou schalt not haue suspicioun of the drede of deth;</span> <span class="verse"><a name="19">19</a>and if thou neiyest to hym, nyle thou do ony trespasse, lest perauenture he take awei thi lijf.</span> <span class="verse"><a name="20">20</a>Knowe thou the comynyng of deth; for thou schalt entre in to the myddis of snaris, and thou schalt go on the armuris of hem that sorewen.</span> <span class="verse"><a name="21">21</a>Bi thi vertu kepe thee fro thi neiybore; and trete thou with wise men and prudent men.</span> <span class="verse"><a name="22">22</a>Just men be gestis, ethir mete feris, to thee; and gloriyng be `to thee in the dreed of God.</span> <span class="verse"><a name="23">23</a>And the thouyt of God be to thee in wit; and al thi tellynge be in the heestis of the hiyeste.</span> <span class="verse"><a name="24">24</a>Werkis schulen be preisid in the hond of crafti men, and the prince of the puple in the wisdom of his word; forsothe in the wit of eldere men a word.</span> <span class="verse"><a name="25">25</a>A man, a ianglere, is dredeful in his citee; and a fool hardi man in his word schal be hateful.</span> </p></div</div></div></body></html>