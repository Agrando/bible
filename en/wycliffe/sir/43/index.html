<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 43</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/43"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 43</strong></div><p><span class="verse"><a name="1">1</a>The firmament of hiynesse is the fairnesse therof; the fairnesse of heuene in the siyt of glorie.</span> <span class="verse"><a name="2">2</a>The sunne in biholdyng, tellynge in goyng out, is a woundurful vessel, the werk of hiy God.</span> <span class="verse"><a name="3">3</a>In the tyme of myddai it brenneth the erthe; and who schal mow suffre in the siyt of his heete? Kepynge a furneis in the werkis of heete;</span> <span class="verse"><a name="4">4</a>the sunne brennynge hillis in thre maneris, sendynge out beemys of fier, and schynynge ayen with hise beemys, blyndith iyen.</span> <span class="verse"><a name="5">5</a>The Lord is greet, that made it; and in the wordis of hym it hastide iourney.</span> <span class="verse"><a name="6">6</a>And the moone in alle men in his tyme is shewing of tyme, and a signe of the world.</span> <span class="verse"><a name="7">7</a>A signe of the feeste dai is takun of the moone; the liyt which is maad litil in the ende.</span> <span class="verse"><a name="8">8</a>The monethe is encreessynge bi the name therof, wondirfuli in to the ending.</span> <span class="verse"><a name="9">9</a>A vessel of castels in hiy thingis, schynynge gloriousli in the firmament of heuene.</span> <span class="verse"><a name="10">10</a>The fairnesse of heuene is the glorie of sterris; the Lord an hiy liytneth the world.</span> <span class="verse"><a name="11">11</a>In the wordis of the hooli tho schulen stonde at the doom; and tho schulen not faile in her wakyngis.</span> <span class="verse"><a name="12">12</a>Se thou the bouwe, and blesse thou hym that made it; it is ful fair in his schynyng.</span> <span class="verse"><a name="13">13</a>It yede aboute heuene in the cumpas of his glorie; the hondis of hiy God openyden it.</span> <span class="verse"><a name="14">14</a>Bi his comaundement he hastide the snow; and he hastith to sende out the leiytyngis of his dom.</span> <span class="verse"><a name="15">15</a>Therfor tresouris weren opened, and clowdis fledden out as been.</span> <span class="verse"><a name="16">16</a>In his greetnesse he settide clowdis; and stoonys of hail weren brokun.</span> <span class="verse"><a name="17">17</a>Hillis schulen be moued in his siyt; and the south wynd schal blowe in his wille.</span> <span class="verse"><a name="18">18</a>The vois of his thundur schal beete the erthe; the tempest of the north, and the gaderyng togidere of wynd.</span> <span class="verse"><a name="19">19</a>And as a brid puttynge doun to sitte sprengith snow, and the comyng doun of that snow is as a locust drenchynge doun.</span> <span class="verse"><a name="20">20</a>The iye schal wondre on the fairnesse of whitnesse therof; and an herte dredith on the reyn therof.</span> <span class="verse"><a name="21">21</a>He schal schede out frost as salt on the erthe; and while the wynd blowith, it schal be maad as coppis of a brere.</span> <span class="verse"><a name="22">22</a>The coold northun wynd blew, and cristal of watir frees togidre; it restith, on al the gedering togidere of watris, and it clothith it silf with watris, as with an haburioun.</span> <span class="verse"><a name="23">23</a>And it schal deuoure hillis, and it schal brenne the desert; and it schal quenche grene thing as fier.</span> <span class="verse"><a name="24">24</a>The medicyn of alle thingis is in the haasting of a cloude; a deewe, meetynge the heete comynge of brennyng, schal make it low.</span> <span class="verse"><a name="25">25</a>The wynd was stille in the word of God; bi his thouyt he made peesible the depthe of watris; and the Lord Jhesu plauntide it.</span> <span class="verse"><a name="26">26</a>Thei that seilen in the see, tellen out the perels therof; and we heeringe with oure eeris schulen wondre.</span> <span class="verse"><a name="27">27</a>There ben ful cleer werkis, and wonderful, dyuerse kindis of beestis, and of alle litle beestis, and the creature of wondurful fischis.</span> <span class="verse"><a name="28">28</a>The ende of weie is confermyd for it; and alle thingis ben maad in the word of hym.</span> <span class="verse"><a name="29">29</a>We seien many thingis, and we faylen in wordis; forsothe he is the endyng of wordis.</span> <span class="verse"><a name="30">30</a>To what thing schulen we be myyti, that han glorie in alle thingis? for he is al myyti aboue alle hise werkis.</span> <span class="verse"><a name="31">31</a>The Lord is ferdful, and ful greet; and his power is wondurful.</span> <span class="verse"><a name="32">32</a>Glorifie ye the Lord as myche as euere ye moun, yit he schal be myytiere; and his grete doynge is wondurful.</span> <span class="verse"><a name="33">33</a>Ye blessynge the Lord, enhaunse hym as myche as ye moun; for he is more than al preisyng.</span> <span class="verse"><a name="34">34</a>Ye enhaunsynge hym schulen be fillid with vertu; trauele ye not, for ye schulen not take perfitli.</span> <span class="verse"><a name="35">35</a>Who siy hym, and schal telle out? and who schal magnefie hym, as he is fro the bigynnyng?</span> <span class="verse"><a name="36">36</a>Many thingis gretter than these ben hid fro vs; for we han seyn fewe thingis of hise werkis.</span> <span class="verse"><a name="37">37</a>Forsothe the Lord made alle thingis; and he yaf wisdom to men doynge feithfuli.</span> </p></div</div></div></body></html>