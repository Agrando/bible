<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/sir/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/sir">Sirach</a> &gt <strong>Chapter 28</strong></div><p><span class="verse"><a name="1">1</a>He that wole be vengid, schal fynde of the Lord veniaunce; and he kepynge schal kepe hise synnes.</span> <span class="verse"><a name="2">2</a>Foryyue thou to thi neiybore that anoieth thee, and thanne synnes schulen be releessid to thee preiynge.</span> <span class="verse"><a name="3">3</a>A man kepith ire to man; and sekith he of God medicyn?</span> <span class="verse"><a name="4">4</a>He hath no merci on a man lijk hym silf; and bisechith he the hiyeste for hise owne synnes?</span> <span class="verse"><a name="5">5</a>He the while he is fleisch, reserueth ire; and axith he of God merci? who schal preie for hise synnes?</span> <span class="verse"><a name="6">6</a>Haue thou mynde on the laste thingis, and ceesse thou to be enemy.</span> <span class="verse"><a name="7">7</a>For whi failyng and deth neiyen not in the comaundementis of God.</span> <span class="verse"><a name="8">8</a>Haue thou mynde on the drede of the Lord, and be thou not wrooth to the neiybore.</span> <span class="verse"><a name="9">9</a>Haue thou mynde on the testament of the hiyeste, and dispise thou the ignoraunce of thi neiybore.</span> <span class="verse"><a name="10">10</a>Absteyne thee fro strijf, and thou schalt abregge synnes.</span> <span class="verse"><a name="11">11</a>For whi a wrathful man kyndlith strijf; and a synful man schal disturble frendis, and he schal sende in enemyte in the myddis of men hauynge pees.</span> <span class="verse"><a name="12">12</a>For whi aftir the trees of the wode, so fier schal brenne an hiy; and after the myyte of a man, so his wrathfulnesse schal be, and aftir his catel he schal enhaunse his ire.</span> <span class="verse"><a name="13">13</a>Hasti stryuyng schal kyndle fier, and hasti chidyng schal schede out blood; and a tunge berynge witnessing schal brynge deth.</span> <span class="verse"><a name="14">14</a>If thou blowist, as fier it schal brenne an hiy; and if thou spetist theron, it schal be quenchid; euer either comen forth of the mouth.</span> <span class="verse"><a name="15">15</a>A preuy bacbiter, and a double tungid man is cursid; for he disturblide many men hauynge pees.</span> <span class="verse"><a name="16">16</a>The thridde tunge hath stirid many men, and hath scaterid hem fro folc in to folc.</span> <span class="verse"><a name="17">17</a>It hath distried wallid citees of riche men, and hath myned doun the housis of grete men.</span> <span class="verse"><a name="18">18</a>It hath kit doun the vertues of puplis, and hath vnknit strong folkis.</span> <span class="verse"><a name="19">19</a>The thridde tunge hath cast out weddid wymmen, and hath priued hem of her trauelis.</span> <span class="verse"><a name="20">20</a>He that biholdith the thridde tunge, schal not haue rest; nether schal haue a frend, in whom he schal reste.</span> <span class="verse"><a name="21">21</a>The wounde of betyng makith wannesse; but the wounde of tunge schal make lesse the boonys.</span> <span class="verse"><a name="22">22</a>Many men fellen doun bi the scharpnesse of swerd; but not so as thei that perischiden bi her tunge.</span> <span class="verse"><a name="23">23</a>He is blessid that is kyuerid fro a wickid tunge; and he that passide not in the wrathfulnesse therof, and he that drow not the yok therof, and was not boundun in the bondis therof.</span> <span class="verse"><a name="24">24</a>For whi the yok therof is an irun yok, and the boond therof is a brasun boond.</span> <span class="verse"><a name="25">25</a>The deth therof is the worste deth; and helle is more profitable than it.</span> <span class="verse"><a name="26">26</a>The perseueraunce therof schal not dwelle, but it schal holde the weies of vniust men; in his flawme it schal not brenne iust men.</span> <span class="verse"><a name="27">27</a>Thei that forsaken God, schulen falle in to it; and it schal brenne greetli in hem, and it schal not be quenchid; and as a lioun it schal be sent in to hem, and as a parde it schal hirte hem.</span> <span class="verse"><a name="28">28</a>Bisette thin eeris with thornes, and nyle thou here a wickid tunge; and make thou doris to thi mouth, and lockis to thin eeris.</span> <span class="verse"><a name="29">29</a>Welle thou togidere thi gold, and thi siluer; and make thou a balaunce to thi wordis, and riytful bridels to thi mouth.</span> <span class="verse"><a name="30">30</a>And take heede, lest perauenture thou slide in tunge, and falle in the siyt of enemyes, settynge tresoun to thee, and thi falle be vncurable in to deth.</span> </p></div</div></div></body></html>