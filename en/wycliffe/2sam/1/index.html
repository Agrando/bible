<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/2sam/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/2sam">2 Samuel</a> &gt <strong>Chapter 1</strong></div><p><span class="verse"><a name="1">1</a>Forsothe it was doon, after that Saul was deed, that Dauid turnede ayen fro the sleyng of Amalech, and dwellide twei daies in Sichelech.</span> <span class="verse"><a name="2">2</a>Forsothe in the thridde dai a man apperide, comynge fro the castels of Saul with the cloth to-rent, and his heed spreynt with dust; and as he cam to Dauid, he felde on his face, and worschipide.</span> <span class="verse"><a name="3">3</a>And Dauid seide to hym, Fro whennus comest thou? Which seide to Dauid, Y fledde fro the castels of Israel.</span> <span class="verse"><a name="4">4</a>And Dauid seide to hym, What is the word which is doon; schewe thou to me. And he seide, The puple fledde fro the batel, and many of the puple felden, and ben deed; but also Saul, and Jonathas, his sonne, perischyden.</span> <span class="verse"><a name="5">5</a>And Dauid seide to the yong man, that telde to hym, Wherof woost thou, that Saul is deed, and Jonathas, his sonne?</span> <span class="verse"><a name="6">6</a>And the yong man seide, that telde to hym, Bi hap Y cam in to the hil of Gelboe, and Saul lenyde on his spere; forsothe charis and knyytis neiyiden to hym;</span> <span class="verse"><a name="7">7</a>and he turnede bihynde his bak, `and siy me, and clepide. To whom whanne Y hadde answeride, Y am present; he seide to me, Who art thou?</span> <span class="verse"><a name="8">8</a>And Y seide to hym, Y am a man of Amalech.</span> <span class="verse"><a name="9">9</a>And he spak to me, Stonde thou on me, and sle me; for angwischis holden me, and yit al my lijf is in me.</span> <span class="verse"><a name="10">10</a>And Y stood on hym, and Y killide hym; for Y wiste that he myyte not lyue aftir the fallyng; and Y took the diademe, that was in his heed, and the bye fro his arm, and Y brouyte hidur to thee, my lord.</span> <span class="verse"><a name="11">11</a>Forsothe Dauid took and to-rente hise clothis, and the men that weren with hym;</span> <span class="verse"><a name="12">12</a>and thei weiliden, and wepten, and fastiden `til to euentid, on Saul, and Jonathas, his sone, and on the puple of the Lord, and on the hows of Israel, for thei hadden feld bi swerd.</span> <span class="verse"><a name="13">13</a>And Dauid seide to the yong man, that telde to him, Of whennus art thou? And he answeride, Y am the sone of a man comelyng, of a man of Amalech.</span> <span class="verse"><a name="14">14</a>And Dauid seide to him, Whi dreddist thou not to sende thine hond, that thou schuldist sle the crist of the Lord?</span> <span class="verse"><a name="15">15</a>And Dauid clepide oon of hise children, and seide, Go thou, and falle on hym. Which smoot that yong man, and he was deed.</span> <span class="verse"><a name="16">16</a>And Dauid seide to hym, Thi blood be on thin heed; for thi mouth spak ayens thee, and seide, Y killide the crist of the Lord.</span> <span class="verse"><a name="17">17</a>Forsooth Dauid biweilide sych a weilyng on Saul, and on Jonathas, his sone;</span> <span class="verse"><a name="18">18</a>and comaundide, that thei schulden teche the sones of Juda weilyng, as it is writun in the Book of Just Men. And Dauid seyde, Israel, biholde thou, for these men that ben deed, woundid on thin hiye placis;</span> <span class="verse"><a name="19">19</a>the noble men of Israel ben slayn on thin hillis.</span> <span class="verse"><a name="20">20</a>Hou felden stronge men? nyle ye telle in Geth, nether telle ye in the weilottis of Ascolon; lest perauenture the douytris of Filisteis be glad, lest the douytris of vncircumcidid men `be glad.</span> <span class="verse"><a name="21">21</a>Hillis of Gelboe, neither dew nethir reyn come on you, nether the feeldis of firste fruytis be; for the scheeld of stronge men was cast awey there, the scheeld of Saul, as `if he were not anoyntid with oile.</span> <span class="verse"><a name="22">22</a>Of the blood of slayn men, of the fatnesse of strong men, the arewe of Jonathas yede neuer abak, and the swerd of Saul turnede not ayen void.</span> <span class="verse"><a name="23">23</a>Saul and Jonathas amyable, and fair in her lijf, weren not departid also in deeth; thei weren swiftere than eglis, strongere than liouns.</span> <span class="verse"><a name="24">24</a>Douytris of Israel, wepe ye on Saul, that clothide you with fyn reed colourid in delicis, that yaf goldun ournementis to youre atyre.</span> <span class="verse"><a name="25">25</a>Hou `felden doun stronge men in batel?</span> <span class="verse"><a name="26">26</a>Jonathas was slayn in the hiye places. Y make sorewe on thee, my brother Jonathas, ful fair, `and amyable more than the loue of wymmen; as a modir loueth oon aloone sone, so Y louyde thee.</span> <span class="verse"><a name="27">27</a>Hou therfor `felden doun stronge men, and armeris of batel perischide?</span> </p></div</div></div></body></html>