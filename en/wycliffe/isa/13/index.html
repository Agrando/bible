<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/isa/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/isa">Isaiah</a> &gt <strong>Chapter 13</strong></div><p><span class="verse"><a name="1">1</a>The birthun of Babiloyne, which birthun Ysaie, the sone of Amos, siy.</span> <span class="verse"><a name="2">2</a>Reise ye a signe on a myisti hil, and enhaunse ye vois; reise ye the hond, and duykis entre bi the yatis.</span> <span class="verse"><a name="3">3</a>Y haue comaundid to myn halewid men, and Y clepid my stronge men in my wraththe, that maken ful out ioie in my glorie.</span> <span class="verse"><a name="4">4</a>The vois of multitude in hillis, as of many puplis; the vois of sown of kyngis, of hethene men gaderit togidere. The Lord of oostis comaundide to the chyualry of batel,</span> <span class="verse"><a name="5">5</a>to men comynge fro a fer lond. The Lord cometh fro the hiynesse of heuene, and the vessels of his strong veniaunce, that he distrie al the lond.</span> <span class="verse"><a name="6">6</a>Yelle ye, for the dai of the Lord is niy; as wastyng it schal come of the Lord.</span> <span class="verse"><a name="7">7</a>For this thing alle hondis schulen be vnmyyti, and eche herte of man schal faile,</span> <span class="verse"><a name="8">8</a>and schal be al to-brokun. Gnawyngis and sorewis schulen holde Babiloyns; thei schulen haue sorewe, as they that trauelen of child. Ech man schal wondre at his neiybore; her cheris schulen be brent faces.</span> <span class="verse"><a name="9">9</a>Lo! the dai of the Lord schal come, cruel, and ful of indignacioun, and of wraththe, and of woodnesse; to sette the lond into wildirnesse, and to al to-breke the synneris therof fro that lond.</span> <span class="verse"><a name="10">10</a>For whi the sterris of heuene and the schynyng of tho schulen not sprede abrood her liyt; the sunne is maade derk in his risyng, and the moone schal not schine in hir liyt.</span> <span class="verse"><a name="11">11</a>And Y schal visite on the yuels of the world, and Y schal visite ayens wickid men the wickidnesse of hem; and Y schal make the pride of vnfeithful men for to reste, and Y schal make low the boost of stronge men.</span> <span class="verse"><a name="12">12</a>A man of ful age schal be preciousere than gold, and a man schal be preciousere than pure gold and schynyng.</span> <span class="verse"><a name="13">13</a>On this thing I schal disturble heuene, and the erthe schal be moued fro his place; for the indignacioun of the Lord of oostis, and for the dai of wraththe of his strong veniaunce.</span> <span class="verse"><a name="14">14</a>And it schal be as a doo fleynge, and as a scheep, and noon schal be that schal gadere togidere; ech man schal turne to his puple, and alle bi hem silf schulen fle to her lond.</span> <span class="verse"><a name="15">15</a>Ech man that is foundun, schal be slayn; and ech man that cometh aboue, schal falle doun bi swerd.</span> <span class="verse"><a name="16">16</a>The yonge children of them schulen be hurtlid doun bifore the iyen of them; her housis schulen be rauischid, and her wyues schulen be defoulid.</span> <span class="verse"><a name="17">17</a>Lo! Y schal reise on them Medeis, that seken not siluer, nethir wolen gold;</span> <span class="verse"><a name="18">18</a>but thei shulen sle litle children bi arowis, and thei schulen not haue merci on wombis yyuynge mylk, and the iye of them schal not spare on sones.</span> <span class="verse"><a name="19">19</a>And Babiloyne, thilke gloriouse citee in rewmes, noble in the pride of Caldeis, schal be destried, as God destried Sodom and Gomore.</span> <span class="verse"><a name="20">20</a>It shall not be enhabitid til in to the ende, and it schal not be foundid til to generacioun and generacioun; a man of Arabie schal not sette tentis there, and scheepherdis schulen not reste there.</span> <span class="verse"><a name="21">21</a>But wielde beestis schulen reste there, and the housis of hem schulen be fillid with dragouns; and ostrichis schulen dwelle there, and heeri beestis schulen skippe there.</span> <span class="verse"><a name="22">22</a>And bitouris schulen answere there in the housis therof, and fliynge serpentis in the templis of lust.</span> </p></div</div></div></body></html>