<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/isa/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/isa">Isaiah</a> &gt <strong>Chapter 23</strong></div><p><span class="verse"><a name="1">1</a>The birthun of Tire. Ye schippis of the see, yelle, for the hous is distried, fro whennus coumfort was wont to come; fro the lond of Cethym, and was schewid to hem.</span> <span class="verse"><a name="2">2</a>Be ye stille, that dwellen in the ile, the marchaundie of Sidon; men passynge the see filliden thee in many watris;</span> <span class="verse"><a name="3">3</a>the seed of Nylus is heruest, the flood is the corn therof, and it is maad the marchaundie of hethene men.</span> <span class="verse"><a name="4">4</a>Thou, Sidon, be aschamed, seide the see, the strengthe of the see, and seide, Y trauelide not of child, and Y childide not, and Y nurschide not yonge men, and Y brouyte not fulli virgyns to encreessyng.</span> <span class="verse"><a name="5">5</a>Whanne it schal be herd in Egipt, thei schulen make sorewe, whanne thei heren of Tire.</span> <span class="verse"><a name="6">6</a>Passe ye the sees; yelle ye, that dwellen in the ile.</span> <span class="verse"><a name="7">7</a>Whether this citee is not youre, that hadde glorie fro elde daies in his eldnesse? the feet therof schulen lede it fer, to go in pilgrymage.</span> <span class="verse"><a name="8">8</a>Who thouyte this thing on Tire sum tyme crownede, whos marchauntis weren princes, the selleris of marchaundie therof weren noble men of erthe?</span> <span class="verse"><a name="9">9</a>The Lord of oostis thouyte this thing, that he schulde drawe doun the pride of al glorie, and that he schulde bringe to schenschipe alle the noble men of erthe.</span> <span class="verse"><a name="10">10</a>Thou douyter of the see, passe thi lond as a flood; a girdil is no more to thee.</span> <span class="verse"><a name="11">11</a>It stretchide forth his hond aboue the see, and disturblide rewmes. The Lord sente ayenes Canaan, for to al to-breke the stronge men therof;</span> <span class="verse"><a name="12">12</a>and he seide, Thou maide, the douyter of Sidon, that suffrist caleng, schalt no more adde, that thou haue glorie. Rise thou, and passe ouer the see in to Sechym; there also no reste schal be to thee.</span> <span class="verse"><a name="13">13</a>Lo! the lond of Caldeis, sich a puple was not; Assur foundide that Tyre; thei ledden ouer in to caitifte the strong men therof; thei myneden the housis therof, thei settiden it in to fallyng.</span> <span class="verse"><a name="14">14</a>Yelle, ye schippis of the see, for youre strengthe is distried.</span> <span class="verse"><a name="15">15</a>And it schal be, in that dai, thou Tire, schalt be in foryetyng bi seuenti yeer, as the daies of o king; but aftir seuenti yeer, as the song of an hoore schal be to Tyre.</span> <span class="verse"><a name="16">16</a>Thou hoore, youun to foryetyng, take an harpe, cumpasse the citee; synge thou wel, vse thou ofte a song, that mynde be of thee.</span> <span class="verse"><a name="17">17</a>And it schal be, aftir seuenti yeer, the Lord schal visite Tire, and schal brynge it ayen to hise hiris; and eft it schal be, whanne it schal do fornycacioun with alle rewmes of erthe, on the face of erthe.</span> <span class="verse"><a name="18">18</a>And the marchaundies therof and the meedis therof schulen be halewid to the Lord; tho schulen not be hid, nethir schulen be leid vp; for whi the marchaundie therof schal be to hem that dwellen bifore the Lord, that thei ete to fulnesse, and be clothid `til to eldnesse.</span> </p></div</div></div></body></html>