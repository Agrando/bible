<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/isa/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/isa">Isaiah</a> &gt <strong>Chapter 38</strong></div><p><span class="verse"><a name="1">1</a>In tho daies Esechie was sijk `til to the deth; and Isaie, the profete, the sone of Amos, entride to hym, and seide to hym, The Lord seith these thingis, Dispose thi hous, for thou schalt die, and thou schalt not lyue.</span> <span class="verse"><a name="2">2</a>And Esechie turnede his face to the wal, and preiede the Lord, and seide, Lord, Y biseche;</span> <span class="verse"><a name="3">3</a>haue thou mynde, Y biseche, hou Y yede bifore thee in treuthe, and in perfit herte, and Y dide that that was good bifore thin iyen. And Ezechye wept with greet wepyng.</span> <span class="verse"><a name="4">4</a>And the word of the Lord was maad to Isaie, and seide,</span> <span class="verse"><a name="5">5</a>Go thou, and seie to Ezechye, The Lord God of Dauid, thi fadir, seith these thingis, I haue herd thi preier, and Y siy thi teeris. Lo! Y schal adde on thi daies fiftene yeer;</span> <span class="verse"><a name="6">6</a>and Y schal delyuere thee and this citee fro the hond of the kyng of Assiriens, and Y schal defende it.</span> <span class="verse"><a name="7">7</a>Forsothe this schal be to thee a signe of the Lord, that the Lord schal do this word, which he spak.</span> <span class="verse"><a name="8">8</a>Lo! Y schal make the schadewe of lynes, bi which it yede doun in the orologie of Achas, in the sunne, to turne ayen backward bi ten lynes. And the sunne turnede ayen bi ten lynes, bi degrees bi whiche it hadde go doun.</span> <span class="verse"><a name="9">9</a>The scripture of Ezechie, kyng of Juda, whanne he hadde be sijk, and hadde rekyuered of his sikenesse.</span> <span class="verse"><a name="10">10</a>I seide, in the myddil of my daies Y schal go to the yatis of helle.</span> <span class="verse"><a name="11">11</a>Y souyte the residue of my yeeris; Y seide, Y schal not se the Lord God in the lond of lyueris; Y schal no more biholde a man, and a dwellere of reste.</span> <span class="verse"><a name="12">12</a>My generacioun is takun awei, and is foldid togidere fro me, as the tabernacle of scheepherdis is foldid togidere. Mi lijf is kit doun as of a webbe; he kittide doun me, the while Y was wouun yit. Fro the morewtid `til to the euentid thou schalt ende me;</span> <span class="verse"><a name="13">13</a>Y hopide til to the morewtid; as a lioun, so he al to-brak alle my boonys. Fro the morewtid til to the euentid thou schalt ende me; as the brid of a swalewe, so Y schal crie;</span> <span class="verse"><a name="14">14</a>Y schal bithenke as a culuer. Myn iyen biholdynge an hiy, ben maad feble. Lord, Y suffre violence, answere thou for me; what schal Y seie,</span> <span class="verse"><a name="15">15</a>ether what schal answere to me, whanne `I mysilf haue do? Y schal bithenke to thee alle my yeeris, in the bitternisse of my soule.</span> <span class="verse"><a name="16">16</a>Lord, if me lyueth so, and the lijf of my spirit is in siche thingis, thou schalt chastise me, and schalt quykene me.</span> <span class="verse"><a name="17">17</a>Lo! my bitternesse is moost bittir in pees; forsothe thou hast delyuered my soule, that it perischide not; thou hast caste awey bihynde thi bak alle my synnes.</span> <span class="verse"><a name="18">18</a>For not helle schal knowleche to thee, nethir deth schal herie thee; thei that goon doun in to the lake, schulen not abide thi treuthe.</span> <span class="verse"><a name="19">19</a>A lyuynge man, a lyuynge man, he schal knouleche to thee, as and Y to dai; the fadir schal make knowun thi treuthe to sones.</span> <span class="verse"><a name="20">20</a>Lord, make thou me saaf, and we schulen synge oure salmes in all the daies of oure lijf in the hous of the Lord.</span> <span class="verse"><a name="21">21</a>And Ysaie comaundide, that thei schulden take a gobet of figus, and make a plaster on the wounde; and it schulde be heelid.</span> <span class="verse"><a name="22">22</a>And Ezechie seide, What signe schal be, that Y schal stie in to the hous of the Lord?</span> </p></div</div></div></body></html>