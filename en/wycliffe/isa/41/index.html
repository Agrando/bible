<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/isa/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/isa">Isaiah</a> &gt <strong>Chapter 41</strong></div><p><span class="verse"><a name="1">1</a>Iles, be stille to me, and folkis chaunge strengthe; neiye thei, and thanne speke thei; neiye we togidere to doom.</span> <span class="verse"><a name="2">2</a>Who reiside the iust man fro the eest, and clepide hym to sue hym silf? He schal yyue folkis in his siyt, and he schal welde kyngis; he schal yyue as dust to his swerd, and as stobil `that is rauyschid of the wynd, to his bowe.</span> <span class="verse"><a name="3">3</a>He schal pursue hem, he schal go in pees; a path schal not appere in hise feet.</span> <span class="verse"><a name="4">4</a>Who wrouyte and dide these thingis? clepynge generaciouns at the bigynnyng. Y am the Lord; and Y am the firste and the laste.</span> <span class="verse"><a name="5">5</a>Ilis sien, and dredden; the laste partis of erthe were astonyed; thei camen niy, and neiyiden.</span> <span class="verse"><a name="6">6</a>Ech man schal helpe his neiybore, and schal seie to his brother, Be thou coumfortid.</span> <span class="verse"><a name="7">7</a>A smyth of metal smytynge with an hamer coumfortide him that polischyde, ethir made fair, in that tyme, seiynge, It is good, to glu; and he fastenede hym with nailis, that he schulde not be mouyd.</span> <span class="verse"><a name="8">8</a>And thou, Israel, my seruaunte, Jacob, whom Y chees, the seed of Abraham, my frend, in whom Y took thee;</span> <span class="verse"><a name="9">9</a>fro the laste partis of erthe, and fro the fer partis therof Y clepide thee; and Y seide to thee, Thou art my seruaunt; Y chees thee, and castide not awei thee.</span> <span class="verse"><a name="10">10</a>Drede thou not, for Y am with thee; boowe thou not awei, for Y am thi God. Y coumfortide thee, and helpide thee; and the riythond of my iust man vp took thee.</span> <span class="verse"><a name="11">11</a>Lo! alle men schulen be schent, and schulen be aschamed, that fiyten ayens thee; thei schulen be as if thei ben not, and men schulen perische, that ayen seien thee.</span> <span class="verse"><a name="12">12</a>Thou schalt seke hem, and thou schalt not fynde thi rebel men; thei schulen be, as if thei ben not, and as the wastyng of a man fiytynge ayens thee.</span> <span class="verse"><a name="13">13</a>For Y am thi Lord God, takynge thin hond, and seiynge to thee, Drede thou not, Y helpide thee.</span> <span class="verse"><a name="14">14</a>Nyle thou, worm of Jacob, drede, ye that ben deed of Israel. Y helpide thee, seith the Lord, and thin ayen biere, the hooli of Israel.</span> <span class="verse"><a name="15">15</a>Y haue set thee as a newe wayn threischynge, hauynge sawynge bilis; thou schalt threische mounteyns, and schalt make smal, and thou schalt sette litle hillis as dust.</span> <span class="verse"><a name="16">16</a>Thou schalt wyndewe hem, and the wynd schal take hem awei, and a whirlewynd schal scatere hem; and thou schalt make ful out ioie in the Lord, and thou schalt be glad in the hooli of Israel.</span> <span class="verse"><a name="17">17</a>Nedi men and pore seken watris, and tho ben not; the tunge of hem driede for thirst. Y the Lord schal here hem, I God of Israel schal not forsake hem.</span> <span class="verse"><a name="18">18</a>Y schal opene floodis in hiy hillis, and wellis in the myddis of feeldis; Y schal sette the desert in to poondis of watris, and the lond without weie in to ryuers of watris.</span> <span class="verse"><a name="19">19</a>Y schal yyue in wildirnesse a cedre, and a thorn, and a myrte tre, and the tre of an olyue; Y schal sette in the desert a fir tre, an elm, and a box tre togidere.</span> <span class="verse"><a name="20">20</a>That thei se, and knowe, and bithenke, and vndurstonde togidere; that the hond of the Lord dide this thing, and the hooli of Israel made that of nouyt.</span> <span class="verse"><a name="21">21</a>Make ye niy youre doom, seith the Lord; brynge ye, if in hap ye han ony thing, seith the kyng of Jacob.</span> <span class="verse"><a name="22">22</a>Neiy tho, and telle to vs, what euer thingis schulen come; telle ye the formere thingis that weren, and we schulen sette oure herte, and schulen wite; schewe ye to vs the laste thingis of hem, and tho thingis that schulen come.</span> <span class="verse"><a name="23">23</a>Telle ye what thingis schulen come in tyme to comynge, and we schulen wite, that ye ben goddis; al so do ye wel, ethir yuele, if ye moun; and speke we, and see we togidere.</span> <span class="verse"><a name="24">24</a>Lo! ye ben of nouyt, and youre werk is of that that is not; he that chees you, is abhomynacioun.</span> <span class="verse"><a name="25">25</a>I reiside fro the north, and he schal come fro the risyng of the sunne; he schal clepe my name. And he schal brynge magistratis as cley, and as a pottere defoulynge erthe.</span> <span class="verse"><a name="26">26</a>Who tolde fro the bigynnyng, that we wite, and fro the bigynnyng, that we seie, Thou art iust? noon is tellynge, nether biforseiynge, nether herynge youre wordis.</span> <span class="verse"><a name="27">27</a>The firste schal seie to Sion, Lo! Y am present; and Y schal yyue a gospellere to Jerusalem.</span> <span class="verse"><a name="28">28</a>And Y siy, and noon was of these, that token councel, and he that was axid, answeride a word.</span> <span class="verse"><a name="29">29</a>Lo! alle men ben vniust, and her werkis ben wynd and veyn; the symylacris of hem ben wynd, and voide thing.</span> </p></div</div></div></body></html>