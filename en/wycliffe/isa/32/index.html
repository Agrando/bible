<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/isa/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/isa">Isaiah</a> &gt <strong>Chapter 32</strong></div><p><span class="verse"><a name="1">1</a>Lo! the kyng schal regne in riytfulnesse, and princes schulen be souereyns in doom.</span> <span class="verse"><a name="2">2</a>And a man schal be, as he that is hid fro wynd, and hidith hym silf fro tempest; as stremes of watris in thirst, and the schadewe of a stoon stondynge fer out in a desert lond.</span> <span class="verse"><a name="3">3</a>The iyen of profetis schulen not dasewe, and the eeris of heereris schulen herke diligentli;</span> <span class="verse"><a name="4">4</a>and the herte of foolis schal vndurstonde kunnyng, and the tunge of stuttynge men schal speke swiftli, and pleynli.</span> <span class="verse"><a name="5">5</a>He that is vnwijs, schal no more be clepid prince, and a gileful man schal not be clepid the grettere.</span> <span class="verse"><a name="6">6</a>Forsothe a fool shal speke foli thingis, and his herte schal do wickidnesse, that he performe feynyng, and speke to the Lord gilefuli; and he schal make voide the soule of an hungry man, and schal take awei drynke fro a thirsti man.</span> <span class="verse"><a name="7">7</a>The vessels of a gileful man ben worste; for he schal make redi thouytis to leese mylde men in the word of a leesyng, whanne a pore man spak doom.</span> <span class="verse"><a name="8">8</a>Forsothe a prince schal thenke tho thingis that ben worthi to a prince, and he schal stonde ouer duykis.</span> <span class="verse"><a name="9">9</a>Riche wymmen, rise ye, and here my vois; douytris tristynge, perseyue ye with eeris my speche.</span> <span class="verse"><a name="10">10</a>For whi aftir daies and a yeer, and ye that tristen schulen be disturblid; for whi vyndage is endid, gaderyng schal no more come.</span> <span class="verse"><a name="11">11</a>Ye riche wymmen, be astonyed; ye that tristen, be disturblid; vnclothe ye you, and be ye aschamed;</span> <span class="verse"><a name="12">12</a>girde youre leendis; weile ye on brestis, on desirable cuntrei, on the plenteuouse vyner.</span> <span class="verse"><a name="13">13</a>Thornes and breris schulen stie on the erthe of my puple; hou myche more on alle the housis of ioie of the citee makynge ful out ioie?</span> <span class="verse"><a name="14">14</a>For whi the hous is left, the multitude of the citee is forsakun; derknessis and gropyng ben maad on dennes, `til in to with outen ende. The ioie of wield assis is the lesewe of flockis;</span> <span class="verse"><a name="15">15</a>til the spirit be sched out on us fro an hiy, and the desert schal be in to Chermel, and Chermel schal be arettid in to a forest.</span> <span class="verse"><a name="16">16</a>And doom schal dwelle in wildirnesse, and riytfulnesse schal sitte in Chermel;</span> <span class="verse"><a name="17">17</a>and the werk of riytfulnesse schal be pees, and the tilthe of riytfulnesse schal be stilnesse and sikirnesse, `til in to with outen ende.</span> <span class="verse"><a name="18">18</a>And my puple schal sitte in the fairnesse of pees, and in the tabernaclis of trist, and in riche reste.</span> <span class="verse"><a name="19">19</a>But hail schal be in the coming doun of the foreste, and bi lownesse the citee schal be maad low.</span> <span class="verse"><a name="20">20</a>Blessid ben ye, that sowen on alle watris, and putten yn the foot of an oxe and of an asse.</span> </p></div</div></div></body></html>