<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/isa/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/isa">Isaiah</a> &gt <strong>Chapter 26</strong></div><p><span class="verse"><a name="1">1</a>In that dai this song schal be sungun in the lond of Juda. The citee of oure strengthe; the sauyour schal be set ther ynne, the wal and the `fore wal.</span> <span class="verse"><a name="2">2</a>Opene ye the yatis, and the iust folk schal entre, kepynge treuthe.</span> <span class="verse"><a name="3">3</a>The elde errour is gon awei; thou schalt kepe pees, pees, for thou, Lord, we hopiden in thee.</span> <span class="verse"><a name="4">4</a>Ye han hopid in the Lord, in euerlastynge worldis, in the Lord God, strong with outen ende.</span> <span class="verse"><a name="5">5</a>For he schal bowe doun hem that dwellen an hiy, and he schal make low an hiy citee; he schal make it low `til to the erthe; he schal drawe it doun `til to the dust.</span> <span class="verse"><a name="6">6</a>The foot of a pore man schal defoule it, and the steppis of nedi men schulen defoule it.</span> <span class="verse"><a name="7">7</a>The weie of a iust man is riytful, the path of a iust man is riytful to go.</span> <span class="verse"><a name="8">8</a>And in the weie of thi domes, Lord, we suffriden thee; thi name, and thi memorial is in desir of soule.</span> <span class="verse"><a name="9">9</a>My soule schal desire thee in the niyt, but also with my spirit in myn entrails; fro the morewtid Y schal wake to thee. Whanne thou schalt make thi domes in erthe, alle dwelleris of the world schulen lerne riytfulnesse.</span> <span class="verse"><a name="10">10</a>Do we merci to the wickid man, and he schal not lerne to do riytfulnesse; in the lond of seyntis he dide wickid thingis, and he schal not se the glorie of the Lord.</span> <span class="verse"><a name="11">11</a>Lord, thin hond be enhaunsid, that thei se not; puplis hauynge enuye se, and be schent, and fier deuoure thin enemyes.</span> <span class="verse"><a name="12">12</a>Lord, thou schalt yyue pees to vs, for thou hast wrouyt alle oure werkis in vs.</span> <span class="verse"><a name="13">13</a>Oure Lord God, lordis hadden vs in possessioun, withouten thee; oneli in thee haue we mynde of thi name.</span> <span class="verse"><a name="14">14</a>Thei that dien, lyue not, and giauntis risen not ayen. Therfor thou hast visityd, and hast al-to broke hem, and thou hast lost al the mynde of hem; and Lord, thou hast foryoue to a folc,</span> <span class="verse"><a name="15">15</a>thou hast foryoue to a folc. Whether thou art glorified? thou hast maad fer fro thee all the endis of erthe.</span> <span class="verse"><a name="16">16</a>Lord, in angwisch thei souyten thee; in the tribulacioun of grutchyng thi doctryn to hem.</span> <span class="verse"><a name="17">17</a>As sche that conseyuede, whanne sche neiyeth sorewful to the child beryng, crieth in her sorewis, so we ben maad, Lord, of thi face.</span> <span class="verse"><a name="18">18</a>We han conseyued, and we han as trauelid of child, and we han childid the spirit of helthe; we diden not riytfulnesse in erthe. Therfor the dwelleris of erthe fellen not doun; thi deed men schulen lyue,</span> <span class="verse"><a name="19">19</a>and my slayn men schulen rise ayen. Ye that dwellen in dust, awake, and herie; for whi the deew of liyt is thi deew, and thou schalt drawe doun the lond of giauntis in to fallyng.</span> <span class="verse"><a name="20">20</a>Go thou, my puple, entre in to thi beddis, close thi doris on thee, be thou hid a litil at a moment, til indignacioun passe.</span> <span class="verse"><a name="21">21</a>For lo! the Lord schal go out of his place, to visite the wickidnesse of the dwellere of erthe ayens hym; and the erthe schal schewe his blood, and schal no more hile hise slayn men.</span> </p></div</div></div></body></html>