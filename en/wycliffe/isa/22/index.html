<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/isa/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/isa">Isaiah</a> &gt <strong>Chapter 22</strong></div><p><span class="verse"><a name="1">1</a>The birthun of the valei of visioun. What also is to thee, for and al thou stiedist in to roouys,</span> <span class="verse"><a name="2">2</a>thou ful of cry, a citee of myche puple, a citee ful out ioiynge? thi slayn men weren not slayn bi swerd, nether thi deed men weren deed in batel.</span> <span class="verse"><a name="3">3</a>Alle thi princes fledden togidere, and weren boundun harde; alle that weren foundun, weren boundun togidere, thei fledden fer.</span> <span class="verse"><a name="4">4</a>Therfor Y seide, Go ye awei fro me, Y schal wepe bittirli; nyle ye be bisie to coumforte me on the distriyng of the douyter of my puple.</span> <span class="verse"><a name="5">5</a>For whi a dai of sleyng, and of defoulyng, and of wepyngis, is ordeined of the Lord God of oostis, in the valei of visioun; and he serchith the walle, and is worschipful on the hil.</span> <span class="verse"><a name="6">6</a>And Helam took an arowe caas, and the chare of an horse man; and the scheeld made nakid the wal.</span> <span class="verse"><a name="7">7</a>And thi chosun valeis, Jerusalem, schulen be ful of cartis; and knyytis schulen putte her seetis in the yate.</span> <span class="verse"><a name="8">8</a>And the hilyng of Juda schal be schewid; and thou schalt se in that dai the place of armuris of the hous of the forest;</span> <span class="verse"><a name="9">9</a>and ye schulen se the crasyngis of the citee of Dauid, for tho ben multiplied. Ye gaderiden togidere the watris of the lowere cisterne,</span> <span class="verse"><a name="10">10</a>and ye noumbriden the housis of Jerusalem, and ye distrieden housis, to make strong the wal; and ye maden a lake bitwixe twei wallis,</span> <span class="verse"><a name="11">11</a>and ye restoriden the watir of the elde sisterne; and ye biholden not to hym, that made `thilke Jerusalem, and ye sien not the worchere therof afer.</span> <span class="verse"><a name="12">12</a>And the Lord God of oostis schal clepe in that dai to wepyng, and to morenyng, and to ballidnesse, and to a girdil of sak; and lo!</span> <span class="verse"><a name="13">13</a>ioie and gladnesse is to sle caluys, and to strangle wetheris, to ete fleisch, and to drynke wyn; ete we, and drynke we, for we schulen die to morewe.</span> <span class="verse"><a name="14">14</a>And the vois of the Lord of oostis is schewid in myn eeris, This wickidnesse schal not be foryouun to you, til ye dien, seith the Lord God of oostis.</span> <span class="verse"><a name="15">15</a>The Lord God of oostis seith these thingis, Go thou, and entre to hym that dwellith in the tabernacle, to Sobna, the souereyn of the temple; and thou schalt seie to hym,</span> <span class="verse"><a name="16">16</a>What thou here, ethir as who here? for thou hast hewe to thee a sepulcre here, thou hast hewe a memorial in hiy place diligentli, a tabernacle in a stoon to thee.</span> <span class="verse"><a name="17">17</a>Lo! the Lord schal make thee to be borun out, as a kapoun is borun out, and as a cloth, so he shal reise thee.</span> <span class="verse"><a name="18">18</a>He crowninge schal crowne thee with tribulacioun; he schal sende thee as a bal in to a large lond and wijd; there thou schalt die, and there schal be the chare of thi glorie, and the schenschipe of the hous of thi Lord.</span> <span class="verse"><a name="19">19</a>And Y schal caste thee out of thi stondyng, and Y schal putte thee doun of thi seruyce.</span> <span class="verse"><a name="20">20</a>And it schal be, in that dai Y schal clepe my seruaunt Eliachim, the sone of Helchie; and Y schal clothe hym in thi coote,</span> <span class="verse"><a name="21">21</a>and Y schal coumforte hym with thi girdil, and Y shal yyue thi power in to the hondis of hym; and he schal be as a fadir to hem that dwellen in Jerusalem, and to the hous of Juda.</span> <span class="verse"><a name="22">22</a>And Y schal yyue the keie of the hous of Dauyd on his schuldre; and he schal opene, and noon schal be that schal schitte; and he schal schitte, and noon schal be that schal opene.</span> <span class="verse"><a name="23">23</a>And Y schal sette hym a stake in a feithful place, and he schal be in to the seete of glorie of the hous of his fadir.</span> <span class="verse"><a name="24">24</a>And thou schalt hange on hym al the glorie of the hous of his fadir, diuerse kindis of vessels, eche litil vessel, fro the vesselis of cuppis `til to ech vessel of musikis.</span> <span class="verse"><a name="25">25</a>In that dai, seith the Lord of oostis, the stake that was set in the feithful place, schal be takun awei, and it schal be brokun, and schal falle doun; and schal perische that hangide therynne, for the Lord spak.</span> </p></div</div></div></body></html>