<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/isa/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/isa">Isaiah</a> &gt <strong>Chapter 33</strong></div><p><span class="verse"><a name="1">1</a>Wo to thee, that robbest; whether and thou schalt not be robbid? and that dispisist, whether and thou schalt not be dispisid? Whanne thou hast endid robbyng, thou schalt be robbid; and whanne thou maad weri ceessist to dispise, thou schalt be dispisid.</span> <span class="verse"><a name="2">2</a>Lord, haue thou merci on vs, for we abiden thee; be thou oure arm in the morewtid, and oure helthe in the tyme of tribulacioun.</span> <span class="verse"><a name="3">3</a>Puplis fledden fro the vois of the aungel; hethene men ben scaterid of thin enhaunsyng.</span> <span class="verse"><a name="4">4</a>And youre spuylis schulen be gaderid togidere, as a bruke is gaderid togidere, as whanne dichis ben ful therof.</span> <span class="verse"><a name="5">5</a>The Lord is magnefied, for he dwellide an hiy, he fillid Sion with doom and riytfulnesse.</span> <span class="verse"><a name="6">6</a>And feith schal be in thi tymes; the ritchessis of helthe is wisdom and kunnynge; the drede of the Lord, thilke is the tresour of hym.</span> <span class="verse"><a name="7">7</a>Lo! seeris withoutenforth schulen crye, aungels of pees schulen wepe bittirli.</span> <span class="verse"><a name="8">8</a>Weies ben distried, a goere bi the path ceesside; the couenaunt is maad voide, he castide doun citees, he arettide not men.</span> <span class="verse"><a name="9">9</a>The lond morenyde, and was sijk; the Liban was schent, and was foul; and Saron is maad as desert, and Basan is schakun, and Carmele.</span> <span class="verse"><a name="10">10</a>Now Y schal ryse, seith the Lord, now I schal be enhaunsid, and now I schal be reisid vp.</span> <span class="verse"><a name="11">11</a>Ye schulen conseyue heete, ye schulen brynge forth stobil; youre spirit as fier schal deuoure you.</span> <span class="verse"><a name="12">12</a>And puplis schulen be as aischis of the brennyng; thornes gaderid togidere schulen be brent in fier.</span> <span class="verse"><a name="13">13</a>Ye that ben fer, here what thingis Y haue do; and, ye neiyboris, knowe my strengthe.</span> <span class="verse"><a name="14">14</a>Synneris ben al to-brokun in Syon, tremblyng weldide ipocritis; who of you mai dwelle with fier deuowringe? who of you schal dwelle with euerlastinge brennyngis?</span> <span class="verse"><a name="15">15</a>He that goith in riytfulnessis, and spekith treuthe; he that castith awei aueryce of fals calenge, and schakith awei his hondis fro al yifte; he that stoppith his eeris, that he heere not blood, and closith his iyen, that he se not yuel.</span> <span class="verse"><a name="16">16</a>This man schal dwelle in hiy thingis, the strengthis of stoonys ben the hiynesse of hym; breed is youun to hym, hise watris ben feithful.</span> <span class="verse"><a name="17">17</a>Thei schulen se the kyng in his fairnesse; the iyen of hym schulen biholde the londe fro fer.</span> <span class="verse"><a name="18">18</a>Eliachym, thin herte schal bithenke drede; where is the lettrid man? Where is he that weieth the wordis of the lawe? where is the techere of litle children?</span> <span class="verse"><a name="19">19</a>Thou schalt not se a puple vnwijs, a puple of hiy word, so that thou maist not vndurstonde the fair speking of his tunge, in which puple is no wisdom.</span> <span class="verse"><a name="20">20</a>Biholde thou Sion, the citee of youre solempnyte; thin iyen schulen se Jerusalem, a riche citee, a tabernacle that mai not be borun ouer, nether the nailis therof schulen be takun awei withouten ende; and alle the cordis therof schulen not be brokun.</span> <span class="verse"><a name="21">21</a>For oneli the worschipful doere oure Lord God is there; the place of floodis is strondis ful large and opyn; the schip of roweris schal not entre bi it, nethir a greet schip schal passe ouer it.</span> <span class="verse"><a name="22">22</a>For whi the Lord is oure iuge, the Lord is oure lawe yyuere, the Lord is oure kyng; he schal saue vs.</span> <span class="verse"><a name="23">23</a>Thi roopis ben slakid, but tho schulen not auaile; thi mast schal be so, that thou mow not alarge a signe. Thanne the spuylis of many preyes schulen be departid, crokid men schulen rauysche raueyn.</span> <span class="verse"><a name="24">24</a>And a neiybore schal seie, Y was not sijk; the puple that dwellith in that Jerusalem, wickidnesse schal be takun awei fro it.</span> </p></div</div></div></body></html>