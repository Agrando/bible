<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/2cor/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/2cor">2 Corinthians</a> &gt <strong>Chapter 3</strong></div><p><span class="verse"><a name="1">1</a>Bigynnen we therfor eftsoone to preise vs silf? or whether we neden, as summen, pistlis of preisinge to you, or of you?</span> <span class="verse"><a name="2">2</a>Ye ben oure pistle, writun in oure hertis, which is knowun and red of alle men,</span> <span class="verse"><a name="3">3</a>and maad opyn, for ye ben the pistle of Crist mynystrid of vs, and writun, not with enke, but bi the spirit of the lyuynge God; not in stony tablis, but in fleischli tablis of herte.</span> <span class="verse"><a name="4">4</a>For we han such trist bi Crist to God;</span> <span class="verse"><a name="5">5</a>not that we ben sufficient to thenke ony thing of vs, as of vs, but oure sufficience is of God.</span> <span class="verse"><a name="6">6</a>Which also made vs able mynystris of the newe testament, not bi lettre, but bi spirit; for the lettre sleeth, but the spirit quykeneth.</span> <span class="verse"><a name="7">7</a>And if the mynystracioun of deth write bi lettris in stoonys was in glorie, so that the children of Israel myyten not biholde in to the face of Moises, for the glorie of his cheer, which is auoidid,</span> <span class="verse"><a name="8">8</a>hou schal not the mynystracioun of the spirit be more in glorie?</span> <span class="verse"><a name="9">9</a>For if the mynystracioun of dampnacioun was in glorie, myche more the mynysterie of riytwisnesse is plenteuouse in glorie.</span> <span class="verse"><a name="10">10</a>For nether that that was cleer was glorified in this part for the excellent glorie; and if that that is auoidid,</span> <span class="verse"><a name="11">11</a>was bi glorie, myche more that that dwellith stille is in glorie.</span> <span class="verse"><a name="12">12</a>Therfor we that han suche hope, vsen myche trist;</span> <span class="verse"><a name="13">13</a>and not as Moises leide a veil on his face, that the children of Israel schulden not biholde in to his face, which veil is auoidid.</span> <span class="verse"><a name="14">14</a>But the wittis of hem ben astonyed; for in to this dai the same veil in reding of the olde testament dwellith not schewid, for it is auoidid in Crist, but in to this dai,</span> <span class="verse"><a name="15">15</a>whanne Moises is red, the veil is put on her hertis.</span> <span class="verse"><a name="16">16</a>But whanne Israel schal be conuertid to God, the veil schal be don awei.</span> <span class="verse"><a name="17">17</a>And the spirit is the Lord; and where the spirit of the Lord is, there is fredom.</span> <span class="verse"><a name="18">18</a>And alle we that with open face seen the glorie of the Lord, ben transformed in to the same ymage, fro clerenesse in to clerenesse, as of the spirit of the Lord.</span> </p></div</div></div></body></html>