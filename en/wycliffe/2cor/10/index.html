<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/2cor/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/2cor">2 Corinthians</a> &gt <strong>Chapter 10</strong></div><p><span class="verse"><a name="1">1</a>And Y my silf Poul biseche you, bi the myldenesse and softnesse of Crist, which in the face am meke among you, and Y absent triste in you.</span> <span class="verse"><a name="2">2</a>For Y preie you, that lest Y present be not bold bi the trist, in which Y am gessid to be bold in to summe, that demen vs, as if we wandren aftir the fleisch.</span> <span class="verse"><a name="3">3</a>For we walkynge in fleisch, fiyten not aftir the fleisch.</span> <span class="verse"><a name="4">4</a>For the armuris of oure knyythod ben not fleischli, but myyti bi God to the distruccioun of strengthis. And we distrien counsels,</span> <span class="verse"><a name="5">5</a>and alle hiynesse that hiyeth it silf ayens the science of God, and dryuen `in to caitifte al vndirstonding in to the seruyce of Crist.</span> <span class="verse"><a name="6">6</a>And we han redi to venge al vnobedience, whanne youre obedience schal be fillid.</span> <span class="verse"><a name="7">7</a>Se ye the thingis that ben after the face. If ony man trustith to him silf, that he is of Crist, thenke he this thing eft anentis hym silf,</span> <span class="verse"><a name="8">8</a>for as he is Cristis, so also we. For if Y schal glorie ony thing more of oure power, which the Lord yaf to vs in to edifiyng, and not in to youre distruccioun, Y schal not be schamed.</span> <span class="verse"><a name="9">9</a>But that Y be not gessid as to fere you bi epistlis,</span> <span class="verse"><a name="10">10</a>for thei seien, That epistlis ben greuouse and stronge, but the presence of the bodi is feble, and the word worthi to be dispisid.</span> <span class="verse"><a name="11">11</a>He that is suche oon, thenke this, for suche as we absent ben in word bi pistlis, suche we ben present in dede.</span> <span class="verse"><a name="12">12</a>For we doren not putte vs among, or comparisoune vs to summen, that comenden hem silf; but we mesuren vs in vs silf, and comparisounen vs silf to vs.</span> <span class="verse"><a name="13">13</a>For we schulen not haue glorie ouer mesure, but bi the mesure of the reule which God mesuride to vs, the mesure that stretchith to you.</span> <span class="verse"><a name="14">14</a>For we ouerstretchen not forth vs, as not stretchinge to you. For to you we camen in the gospel of Crist,</span> <span class="verse"><a name="15">15</a>not gloriynge ouer mesure in othere mennus trauelis. For we `han hope of youre feith that wexith in you to be magnefied bi oure reule in abundaunce,</span> <span class="verse"><a name="16">16</a>also to preche in to tho thingis that ben biyendis you, not to haue glorie in othere mennus reule, in these thingis that ben maad redi.</span> <span class="verse"><a name="17">17</a>He that glorieth, haue glorie in the Lord.</span> <span class="verse"><a name="18">18</a>For not he that comendith hym silf is preuyd, but whom God comendith.</span> </p></div</div></div></body></html>