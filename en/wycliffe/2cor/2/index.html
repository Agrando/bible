<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/2cor/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/2cor">2 Corinthians</a> &gt <strong>Chapter 2</strong></div><p><span class="verse"><a name="1">1</a>And Y ordeynede this ilke thing at me, that Y schulde not come eftsoone in heuynes to you.</span> <span class="verse"><a name="2">2</a>For if Y make you sori, who is he that gladith me, but he that is soreuful of me?</span> <span class="verse"><a name="3">3</a>And this same thing Y wroot to you, that whanne Y come, Y haue not sorewe on sorewe, of the whiche it behofte me to haue ioie. And Y triste in you alle, that my ioye is of alle you.</span> <span class="verse"><a name="4">4</a>For of myche tribulacioun and angwisch of herte Y wroot to you by many teeris, not that ye be sori, but that ye wite what charite Y haue more plenteuously in you.</span> <span class="verse"><a name="5">5</a>For if ony man hath maad me soreuful, he hath not maad me sorewful but a parti, that Y charge not you alle.</span> <span class="verse"><a name="6">6</a>This blamyng that ys maad of manye, suffisith to hym, that is sich oon;</span> <span class="verse"><a name="7">7</a>so that ayenward ye rathir foryyuen and coumfort, lest perauenture he that is suche a maner man, be sopun vp bi more grete heuynesse.</span> <span class="verse"><a name="8">8</a>For which thing Y biseche you, that ye conferme charite in to hym.</span> <span class="verse"><a name="9">9</a>For whi therfor Y wroot this, that Y knowe youre preuyng, whether in alle thingis ye ben obedient.</span> <span class="verse"><a name="10">10</a>For to whom ye han foryyuen ony thing, also Y haue foryyue. For Y that that Y foryaf, yif Y foryaf ony thing, haue youun for you in the persone of Crist,</span> <span class="verse"><a name="11">11</a>that we be not disseyued of Sathanas; for we knowen hise thouytis.</span> <span class="verse"><a name="12">12</a>But whanne Y was comun to Troade for the gospel of Crist, and a dore was opened to me in the Lord,</span> <span class="verse"><a name="13">13</a>Y hadde not rest to my spirit, for Y foond not my brother Tite, but Y seide to hem farewel, and Y passide in to Macedonye.</span> <span class="verse"><a name="14">14</a>And Y do thankyngis to God, that euere more makith vs to haue victorie in Crist Jhesu, and schewith bi vs the odour of his knowing in ech place;</span> <span class="verse"><a name="15">15</a>for we ben the good odour of Crist to God, among these that ben maad saaf, and among these that perischen.</span> <span class="verse"><a name="16">16</a>To othere sotheli odour of deth in to deth, but to othere we ben odour of lijf in to lijf. And to these thingis who is so able?</span> <span class="verse"><a name="17">17</a>For we ben not as many, that don auoutrie bi the word of God, but we speken of clennesse, as of God, bifor God in Crist.</span> </p></div</div></div></body></html>