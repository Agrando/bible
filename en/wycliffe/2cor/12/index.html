<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/2cor/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/2cor">2 Corinthians</a> &gt <strong>Chapter 12</strong></div><p><span class="verse"><a name="1">1</a>If it bihoueth to haue glorie, it spedith not; but Y schal come to the visiouns and to the reuelaciouns of the Lord.</span> <span class="verse"><a name="2">2</a>I woot a man in Crist that bifore fouretene yeer; whether in bodi, whether out of the bodi, Y woot not, God woot; that siche a man was rauyschid `til to the thridde heuene.</span> <span class="verse"><a name="3">3</a>And Y woot sich a man; whether in bodi, or out of bodi, Y noot, God woot;</span> <span class="verse"><a name="4">4</a>that he was rauyschid in to paradis, and herde preuy wordis, whiche it is not leueful to a man to speke.</span> <span class="verse"><a name="5">5</a>For such maner thingis Y schal glorie; but for me no thing, no but in myn infirmytees.</span> <span class="verse"><a name="6">6</a>For if Y schal wilne to glorie, Y schal not be vnwijs, for Y schal seie treuthe; but Y spare, lest ony man gesse me ouer that thing that he seeth in me, or herith ony thing of me.</span> <span class="verse"><a name="7">7</a>And lest the greetnesse of reuelaciouns enhaunse me in pride, the pricke of my fleisch, an aungel of Sathanas, is youun to me, that he buffate me.</span> <span class="verse"><a name="8">8</a>For whiche thing thries Y preiede the Lord, that it schulde go awei fro me.</span> <span class="verse"><a name="9">9</a>And he seide to me, My grace suffisith to thee; for vertu is parfitli maad in infirmyte. Therfor gladli Y schal glorie in myn infirmytees, that the vertu of Crist dwelle in me.</span> <span class="verse"><a name="10">10</a>For which thing Y am plesid in myn infirmytees, in dispisyngis, in nedis, in persecuciouns, in anguyschis, for Crist; for whanne Y am sijk, thanne Y am miyti.</span> <span class="verse"><a name="11">11</a>Y am maad vnwitti, ye constreyneden me. For Y ouyte to be comendid of you; for Y dide no thing lesse than thei that ben apostlis `aboue maner.</span> <span class="verse"><a name="12">12</a>Thouy Y am nouyt, netheles the signes of myn apostilhed ben maad on you, in al pacience, and signes, and grete wondris, and vertues.</span> <span class="verse"><a name="13">13</a>And what is it, that ye hadden lesse than othere chirchis, but that Y my silf greuyde you not? Foryyue ye to me this wrong.</span> <span class="verse"><a name="14">14</a>Lo! this thridde tyme Y am redi to come to you, and Y schal not be greuous to you; for Y seke not tho thingis that ben youre, but you. For nether sones owen to tresoure to fadir and modir, but the fadir and modir to the sones.</span> <span class="verse"><a name="15">15</a>For Y schal yyue moost wilfuli, and Y my silf schal be youun aboue for youre soulis; thouy Y more loue you, and be lesse louyd.</span> <span class="verse"><a name="16">16</a>But be it; Y greuyde not you, but whanne Y was sutil, Y took you with gile.</span> <span class="verse"><a name="17">17</a>Whether Y disseyuede you bi ony of hem, which Y sente to you?</span> <span class="verse"><a name="18">18</a>Y preiede Tite, and Y sente with hym a brother. Whether Tite begilide you? whether we yeden not in the same spirit? whether not in the same steppis?</span> <span class="verse"><a name="19">19</a>Sum tyme ye wenen, that we schulen excuse vs anentis you. Bifor God in Crist we speken; and, moost dere britheren, alle thingis for youre edifiyng.</span> <span class="verse"><a name="20">20</a>But Y drede, lest whanne Y come, Y schal fynde you not suche as Y wole, and Y schal be foundun of you suche as ye wolen not; lest perauenture stryuyngis, enuyes, sturdynessis, dissenciouns and detraccions, preuy spechis of discord, bolnyngis bi pride, debatis ben among you;</span> <span class="verse"><a name="21">21</a>and lest eftsoone whanne Y come, God make me low anentis you, and Y biweile many of hem, that bifor synneden, and diden not penaunce on the vnclennesse, and fornicacioun, and vnchastite, that thei han don.</span> </p></div</div></div></body></html>