<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/2cor/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/2cor">2 Corinthians</a> &gt <strong>Chapter 11</strong></div><p><span class="verse"><a name="1">1</a>I wolde that ye wolden suffre a litil thing of myn vnwisdom, but also supporte ye me.</span> <span class="verse"><a name="2">2</a>For Y loue you bi the loue of God; for Y haue spousid you to oon hosebonde, to yelde a chast virgyn to Crist.</span> <span class="verse"><a name="3">3</a>But Y drede, lest as the serpent disseyuede Eue with his sutil fraude, so youre wittis ben corrupt, and fallen doun fro the symplenesse that is in Crist.</span> <span class="verse"><a name="4">4</a>For if he that cometh, prechith anothir Crist, whom we precheden not, or if ye taken another spirit, whom ye token not, or another gospel, which ye resseyueden not, riytli ye schulden suffre.</span> <span class="verse"><a name="5">5</a>For Y wene that Y haue don no thing lesse than the grete apostlis.</span> <span class="verse"><a name="6">6</a>For thouy Y be vnlerud in word, but not in kunnyng. For in alle thingis Y am open to you.</span> <span class="verse"><a name="7">7</a>Or whether Y haue don synne, mekynge my silf, that ye be enhaunsid, for freli Y prechide to you the gospel of God?</span> <span class="verse"><a name="8">8</a>Y made nakid othere chirchis, and Y took sowde to youre seruyce.</span> <span class="verse"><a name="9">9</a>And whanne Y was among you, and hadde nede, Y was chargeouse to no man; for britheren that camen fro Macedonye, fulfilliden that that failide to me. And in alle thingis Y haue kept, and schal kepe me with outen charge to you.</span> <span class="verse"><a name="10">10</a>The treuthe of Crist is in me; for this glorie schal not be brokun in me in the cuntreis of Acaie.</span> <span class="verse"><a name="11">11</a>Whi? for Y loue not you?</span> <span class="verse"><a name="12">12</a>God woot. For that that Y do, and that Y schal do, is that Y kitte awei the occasioun of hem that wolen occasioun, that in the thing, in which thei glorien, thei be foundun as we.</span> <span class="verse"><a name="13">13</a>For siche false apostlis ben trecherouse werk men, and transfiguren hem in to apostlis of Crist.</span> <span class="verse"><a name="14">14</a>And no wondur, for Sathanas hym silf transfigurith hym in to an aungel of light.</span> <span class="verse"><a name="15">15</a>Therfor it is not greet, if hise mynystris ben transfigurid as the mynystris of riytwisnesse, whos ende schal be aftir her werkis.</span> <span class="verse"><a name="16">16</a>Eft Y seie, lest ony man gesse me to be vnwise; ellis take ye me as vnwise, that also Y haue glorie a litil what.</span> <span class="verse"><a name="17">17</a>That that Y speke, Y speke not aftir God, but as in vnwisdom, in this substaunce of glorie.</span> <span class="verse"><a name="18">18</a>For many men glorien aftir the fleisch, and Y schal glorie.</span> <span class="verse"><a name="19">19</a>For ye suffren gladli vnwise men, whanne ye silf ben wise.</span> <span class="verse"><a name="20">20</a>For ye susteynen, if ony man dryueth you in to seruage, if ony man deuourith, if ony man takith, if ony man is enhaunsid, if ony man smytith you on the face.</span> <span class="verse"><a name="21">21</a>Bi vnnoblei Y seie, as if we weren sike in this parti. In what thing ony man dar, in vnwisdom Y seie, and Y dar.</span> <span class="verse"><a name="22">22</a>Thei ben Ebrewis, and Y; thei ben Israelitis, and Y; thei ben the seed of Abraham, and Y;</span> <span class="verse"><a name="23">23</a>thei ben the mynystris of Crist, and Y. As lesse wise Y seie, Y more; in ful many trauelis, in prisouns more plenteuousli, in woundis aboue maner, in deethis ofte tymes.</span> <span class="verse"><a name="24">24</a>Y resseyuede of the Jewis fyue sithis fourti strokis oon lesse;</span> <span class="verse"><a name="25">25</a>thries Y was betun with yerdis, onys Y was stonyd, thries Y was at shipbreche, a nyyt and a dai Y was in the depnesse of the see;</span> <span class="verse"><a name="26">26</a>in weies ofte, in perelis of floodis, in perelis of theues, in perelis of kyn, in perelis of hethene men, in perelis in citee, in perelis in desert, in perelis in the see, in perelis among false britheren, in trauel and nedynesse,</span> <span class="verse"><a name="27">27</a>in many wakyngis, in hungur, in thirst, in many fastyngis, in coold and nakidnesse.</span> <span class="verse"><a name="28">28</a>Withouten tho thingis that ben withoutforth, myn ech daies trauelyng is the bisynesse of alle chirchis.</span> <span class="verse"><a name="29">29</a>Who is sijk, and Y am not sijk? who is sclaundrid, and Y am not brent?</span> <span class="verse"><a name="30">30</a>If it bihoueth to glorie, Y schal glorie in tho thingis that ben of myn infirmyte.</span> <span class="verse"><a name="31">31</a>God and the fadir of oure Lord Jhesu Crist, that is blessid in to worldis, woot that Y lie not.</span> <span class="verse"><a name="32">32</a>The preuost of Damask, of the kyng of the folk Arethe, kepte the citee of Damascenes to take me;</span> <span class="verse"><a name="33">33</a>and bi a wyndow in a leep Y was latun doun bi the wal, and so Y ascapide hise hondis.</span> </p></div</div></div></body></html>