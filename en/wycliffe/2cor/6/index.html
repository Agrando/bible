<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/2cor/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/2cor">2 Corinthians</a> &gt <strong>Chapter 6</strong></div><p><span class="verse"><a name="1">1</a>But we helpynge monesten, that ye resseyuen not the grace of God in veyn.</span> <span class="verse"><a name="2">2</a>For he seith, In tyme wel plesinge Y haue herd thee, and in the dai of heelthe Y haue helpid thee. Lo! now a tyme acceptable, lo! now a dai of heelthe.</span> <span class="verse"><a name="3">3</a>Yyue we to no man ony offencioun, that oure seruyce be not repreued;</span> <span class="verse"><a name="4">4</a>but in alle thingis yyue we vs silf as the mynystris of God, in myche pacience, in tribulaciouns,</span> <span class="verse"><a name="5">5</a>in nedis, in angwischis, in betyngis, in prisouns, in dissensiouns with ynne, in trauels, in wakyngis, in fastyngis,</span> <span class="verse"><a name="6">6</a>in chastite, in kunnyng, in long abiding, in swetnesse, in the Hooli Goost,</span> <span class="verse"><a name="7">7</a>in charite not feined, in the word of treuthe, in the vertu of God; bi armeris of riytwisnesse on the riythalf and on the lefthalf;</span> <span class="verse"><a name="8">8</a>bi glorie and vnnoblei; bi yuel fame and good fame; as disseyueris, and trewe men; as thei that ben vnknowun, and knowun;</span> <span class="verse"><a name="9">9</a>as men diynge, and lo! we lyuen; as chastisid, and not maad deed;</span> <span class="verse"><a name="10">10</a>as sorewful, euere more ioiynge; as hauynge nede, but makynge many men riche; as no thing hauynge, and weldynge alle thingis.</span> <span class="verse"><a name="11">11</a>A! ye Corynthies, oure mouth is open to you, oure herte is alargid;</span> <span class="verse"><a name="12">12</a>ye ben not angwischid in vs, but ye ben anguischid in youre inwardnessis.</span> <span class="verse"><a name="13">13</a>And Y seie as to sones, ye that han the same reward, be ye alargid.</span> <span class="verse"><a name="14">14</a>Nyle ye bere the yok with vnfeithful men. For what parting of riytwisnes with wickidnesse? or what felouschipe of liyt to derknessis?</span> <span class="verse"><a name="15">15</a>and what acording of Crist to Belial? or what part of a feithful with the vnfeithful?</span> <span class="verse"><a name="16">16</a>and what consent to the temple of God with mawmetis? And ye ben the temple of the lyuynge God, as the Lord seith, For Y schal dwelle in hem, and Y schal walke among hem; and Y schal be God of hem, and thei schulen be a puple to me.</span> <span class="verse"><a name="17">17</a>For which thing go ye out of the myddil of hem, and be ye departid, seith the Lord, and touche ye not vnclene thing;</span> <span class="verse"><a name="18">18</a>and Y schal resseyue you, and schal be to you in to a fadir, and ye schulen be to me in to sones and douytris, seith the Lord almyyti.</span> </p></div</div></div></body></html>