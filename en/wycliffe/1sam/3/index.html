<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/1sam/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/1sam">1 Samuel</a> &gt <strong>Chapter 3</strong></div><p><span class="verse"><a name="1">1</a>Forsothe the child Samuel `mynystride to the Lord bifor Heli, and the word of the Lord was preciouse; in tho daies was noon opyn reuelacioun.</span> <span class="verse"><a name="2">2</a>Therfor it was doon in a dai, Heli lay in his bed, and hise iyen dasewiden, and he myyte not se the lanterne of God, bifor that it was quenchid.</span> <span class="verse"><a name="3">3</a>Forsothe Samuel slepte in the temple of the Lord, where the ark of God was.</span> <span class="verse"><a name="4">4</a>And the Lord clepide Samuel; and he answeride and seide, Lo!</span> <span class="verse"><a name="5">5</a>Y. And he ran to Hely, and seide to hym, Lo! Y; for thou clepidist me. Which Hely seide, Y clepide not thee; turne thou ayen and slepe.</span> <span class="verse"><a name="6">6</a>And he yede and slepte. And the Lord addide eft to clepe Samuel; and Samuel roos, and yede to Hely, and seide, Lo! Y; for thou clepidist me. And Heli answeride, Y clepide not thee, my sone; turne thou ayen and slepe.</span> <span class="verse"><a name="7">7</a>Forsothe Samuel knew not yit the Lord, nether the `word of the Lord was shewid to hym.</span> <span class="verse"><a name="8">8</a>And the Lord addide, and clepide yit Samuel the thridde tyme; `which Samuel roos and yede to Heli,</span> <span class="verse"><a name="9">9</a>and seide, Lo! Y; for thou clepidist me. Therfor Heli vndirstood, that the Lord clepide the child; and Heli seide to Samuel, Go and slepe; and if he clepith thee aftirward, thou schalt seie, Speke thou, Lord, for thi seruaunt herith. Therfor Samuel yede and slepte in his place.</span> <span class="verse"><a name="10">10</a>And the Lord cam, and stood, and clepide as he hadde clepid the secunde tyme, Samuel, Samuel. And Samuel seide, Speke thou, Lord, for thi seruaunt herith.</span> <span class="verse"><a name="11">11</a>And the Lord seide to Samuel, Lo! Y make a word in Israel, which word who euer schal here, bothe hise eeris schulen rynge.</span> <span class="verse"><a name="12">12</a>In that dai Y schal reise ayens Heli alle thingis, whiche Y spak on his hows; Y schal bigynne, and Y schal ende.</span> <span class="verse"><a name="13">13</a>For Y biforseide to hym, that Y schulde deme his hows with outen ende for wickidnesse; for he knew, that hise sones diden vnworthili, and he chastiside not hem.</span> <span class="verse"><a name="14">14</a>Therfor Y swoor to the hows of Heli, that the wickidnesse of his hows schal not be clensid bi sacrifices and yiftis til in to with outen ende.</span> <span class="verse"><a name="15">15</a>Forsothe Samuel slepte til the morewtid, and he openyde the doris of the hows of the Lord; and Samuel dredde to schewe the reuelacioun to Heli.</span> <span class="verse"><a name="16">16</a>Therfor Heli clepide Samuel, and seide, Samuel, my sone. And he answeride and seide, Y am redi.</span> <span class="verse"><a name="17">17</a>And Heli axide hym, What is the word which the Lord spak to thee? Y preye thee, hide thou not fro me; God do to thee `these thingis, and encreesse these thingis, if thou hidist fro me a word of alle wordis that ben seid to thee.</span> <span class="verse"><a name="18">18</a>And Samuel schewide to hym alle the wordis, and `hidde not fro hym. And Heli answeride, He is the Lord; do he that, that is good in hise iyen.</span> <span class="verse"><a name="19">19</a>Forsothe Samuel encreeside, and the Lord was with hym, and noon of alle hise wordis felde in to erthe.</span> <span class="verse"><a name="20">20</a>And al Israel fro Dan to Bersabee knew, that feithful Samuel was a profete of the Lord.</span> <span class="verse"><a name="21">21</a>And the Lord addide `that he schulde appere in Silo, for the Lord was schewid to Samuel in Silo bi the `word of the Lord; and the word of Samuel cam to al Israel.</span> </p></div</div></div></body></html>