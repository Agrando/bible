<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/1sam/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/1sam">1 Samuel</a> &gt <strong>Chapter 30</strong></div><p><span class="verse"><a name="1">1</a>And whanne Dauid and hise men hadden come `in to Sichelech in the thridde dai, men of Amalech hadden maad asauyt on the south part in Sichelech; and thei smytiden Sichelech, and brenten it bi fier.</span> <span class="verse"><a name="2">2</a>And thei ledden the wymmen prisoneris fro thennus, fro the leeste `til to the grete; and thei hadden not slayn ony, but thei ledden with hem, and yeden in her weie.</span> <span class="verse"><a name="3">3</a>Therfor whanne Dauid and hise men hadde come to the citee, and hadden founde it brent bi fier, and that her wyues, and her sones, and douytris weren led prisoneris,</span> <span class="verse"><a name="4">4</a>Dauid and the puple that was with hym reisiden her voices, and weiliden, til teeris failiden in hem.</span> <span class="verse"><a name="5">5</a>Forsothe also twei wyues of Dauid weren led prisoneris, Achynoem of Jezrael, and Abigail, the wijf of Nabal of Carmele.</span> <span class="verse"><a name="6">6</a>And Dauid was ful sori; forsothe al the puple wold stone hym, for the soule of ech man was bittir on her sones and douytris. Forsothe Dauid was coumfortid in his Lord God.</span> <span class="verse"><a name="7">7</a>And he seide to Abiathar, preest, the sone of Achymelech, Bringe thou ephoth to me. And Abiathar brouyte ephoth to Dauid; and Dauid councelide the Lord,</span> <span class="verse"><a name="8">8</a>and seide, Schal Y pursue, ether nay, `these theues? and schal Y take hem? And the Lord seide to hym, Pursue thou; for with out doute thou schalt take hem, and thou schalt take awey the prey.</span> <span class="verse"><a name="9">9</a>Therfor Dauid yede, he and sixe hundrid men that weren with hym, and thei camen `til to the stronde of Besor; and sotheli the wery men abididen.</span> <span class="verse"><a name="10">10</a>Forsothe Dauid pursuede, he and foure hundrid men; for twei hundrid abididen, that weren weeri, and myyten not passe the stronde of Besor.</span> <span class="verse"><a name="11">11</a>And thei founden a man of Egipte in the feeld, and thei brouyten hym to Dauid; and thei yauen `breed to hym, that he schulde ete, and `schulde drynke watir;</span> <span class="verse"><a name="12">12</a>but also thei yauen to hym a gobet of a bundel of drye figis, and twei byndyngis of dried grapis. And whanne he hadde ete tho, his spirit turnede ayen, and he was coumfortid; for he hadde not ete breed, nether hadde drunk watir in thre daies and thre nyytis.</span> <span class="verse"><a name="13">13</a>Therfor Dauid seide to hym, Whos man art thou, ethir fro whennus and whidur goist thou? And he seide, Y am a child of Egipt, the seruaunt of a man of Amalech; forsothe my lord forsook me, for Y bigan to be sijk the thridde dai ago.</span> <span class="verse"><a name="14">14</a>Sotheli we braken out to the south coost of Cerethi, and ayens Juda, and to the south of Caleb, and we brenten Sichelech bi fier.</span> <span class="verse"><a name="15">15</a>And Dauid seide to hym, Maist thou lede me to this cumpeny? Which seide, Swere thou to me bi God, that thou schalt not sle me, and schalt not bitake me in to the hondis of my lord; and Y schal lede thee to this cumpeny. And Dauid swoor to hym.</span> <span class="verse"><a name="16">16</a>And whanne the child hadde ledde hym, lo! thei saten at the mete, on the face of al the erthe, etynge and drynkynge, and as halewynge a feeste, for al the prey and spuylis whiche thei hadden take of the lond of Filisteis, and of the lond of Juda.</span> <span class="verse"><a name="17">17</a>And Dauid smoot hem fro euentid `til to euentid of the tothir dai, and not ony of hem escapide, no but foure hundrid yonge men, that stieden on camels, and fledden.</span> <span class="verse"><a name="18">18</a>Forsothe Dauid delyuerede alle thingis whiche the men of Amalech token, and he delyuerede hise twei wyues;</span> <span class="verse"><a name="19">19</a>nether ony of hem failide fro litil `til to greet, as wel of sones as of douytris, and of spuylis; and what euer thingis thei hadden rauyschid, Dauid ledde ayen alle thingis;</span> <span class="verse"><a name="20">20</a>and he took alle flockis and grete beestis, and droof bifor his face. And thei seiden, This is the prey of Dauid.</span> <span class="verse"><a name="21">21</a>Forsothe Dauid cam to twei hundrid men, that weren weeri, and abididen, and myyten not sue Dauid; and he hadde comaundid hem to sitte in the stronde of Besor; whiche yeden out ayens Dauid, and the puple that was with hym. Forsothe Dauid neiyede to the puple, and grette it pesibli.</span> <span class="verse"><a name="22">22</a>And o man, the werste and vniust of the men that weren with Dauid, answeride, and seide, For thei camen not with vs, we schulen not yyue to hem ony thing of the prey, which we rauyschiden, but his wijf and children `suffice to ech man; and whanne thei han take hem, go thei awei.</span> <span class="verse"><a name="23">23</a>Forsothe Dauid seide, My britheren, ye schulen not do so of these thingis, whiche the Lord yaf to vs, and kepte vs, and yaf the theues, that braken out ayens vs, in to oure hondis;</span> <span class="verse"><a name="24">24</a>nether ony man schal here vs on this word. For euene part schal be of him that goith doun to batel, and of hym that dwellith at the fardelis; and in lijk maner thei schulen departe.</span> <span class="verse"><a name="25">25</a>And this was maad a constitucioun and doom fro that dai and afterward, and as a lawe in Israel til in to this dai.</span> <span class="verse"><a name="26">26</a>Therfor Dauid cam in to Sichelech, and sente yiftis of the prey to the eldere men of Juda, hise neiyboris, and seide, Take ye blessyng of the prey of enemyes of the Lord;</span> <span class="verse"><a name="27">27</a>to hem that weren in Bethel, and that weren in Ramoth, at the south,</span> <span class="verse"><a name="28">28</a>and that weren in Jether, and that weren in Aroer, and that weren in Sephamoth, and that weren in Escama, and that weren in Rethala,</span> <span class="verse"><a name="29">29</a>and that weren in the citees of Jeramel, and that weren in the citees of Ceny,</span> <span class="verse"><a name="30">30</a>and that weren in Arama, and that weren in Lautuasam, and that weren in Athec,</span> <span class="verse"><a name="31">31</a>and that weren in Ebron, and to othere men, that weren in these places, in whiche Dauid dwellide and hise men.</span> </p></div</div></div></body></html>