<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/mark/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/mark">Mark</a> &gt <strong>Chapter 3</strong></div><p><span class="verse"><a name="1">1</a>And he entride eftsoone in to the synagoge, and there was a man hauynge a drye hoond.</span> <span class="verse"><a name="2">2</a>And thei aspieden hym, if he helide in the sabatis, to accuse him.</span> <span class="verse"><a name="3">3</a>And he seide to the man that hadde a drie hoond, Rise in to the myddil.</span> <span class="verse"><a name="4">4</a>And he seith to hem, Is it leeueful to do wel in the sabatis, ether yuel? to make a soul saaf, ether to leese? And thei weren stille.</span> <span class="verse"><a name="5">5</a>And he biheeld hem aboute with wraththe, and hadde sorewe on the blyndnesse of her herte, and seith to the man, Hold forth thin hoond. And he helde forth, and his hoond was restorid to hym.</span> <span class="verse"><a name="6">6</a>Sotheli Farisees yeden out anoon, and maden a counsel with Erodians ayens hym, hou thei schulden lese hym.</span> <span class="verse"><a name="7">7</a>But Jhesus with hise disciplis wente to the see; and myche puple fro Galilee and Judee suede hym,</span> <span class="verse"><a name="8">8</a>and fro Jerusalem, and fro Ydume, and fro biyondis Jordan, and thei that weren aboute Tire and Sidon, a greet multitude, heringe the thingis that he dide, and cam to hym.</span> <span class="verse"><a name="9">9</a>And Jhesus seide to hise disciplis, that the boot schulde serue hym, for the puple, lest thei thristen hym;</span> <span class="verse"><a name="10">10</a>for he heelide many, so that thei felden fast to hym, to touche hym. And hou many euer hadde syknessis, and vnclene spirits,</span> <span class="verse"><a name="11">11</a>whanne thei seyen hym, felden doun to hym, and crieden, seiynge, Thou art the sone of God.</span> <span class="verse"><a name="12">12</a>And greetli he manasside hem, that thei schulden not make hym knowun.</span> <span class="verse"><a name="13">13</a>And he wente in to an hille, and clepide to hym whom he wolde; and thei camen to hym.</span> <span class="verse"><a name="14">14</a>And he made, that there weren twelue with hym, to sende hem to preche.</span> <span class="verse"><a name="15">15</a>And he yaf to hem pouwer to heele sijknessis, and to caste out feendis.</span> <span class="verse"><a name="16">16</a>And to Symount he yaf a name Petre, and he clepide James of Zebede and Joon,</span> <span class="verse"><a name="17">17</a>the brother of James, and he yaf to hem names Boenarges, that is, sones of thundryng.</span> <span class="verse"><a name="18">18</a>And he clepide Andrew and Filip, and Bartholomew and Matheu, and Thomas and James Alfey, and Thadee,</span> <span class="verse"><a name="19">19</a>and Symount Cananee, and Judas Scarioth, that bitraiede hym.</span> <span class="verse"><a name="20">20</a>And thei camen to an hous, and the puple cam togidere eftsoone, so that thei miyten not ete breed.</span> <span class="verse"><a name="21">21</a>And whanne his kynnysmen hadden herd, thei wenten out `to holde him; for thei seiden, that he is turned in to woodnesse.</span> <span class="verse"><a name="22">22</a>And the scribis that camen doun fro Jerusalem, seiden, That he hath Belsabub, and that in the prince of deuelis he castith out fendis.</span> <span class="verse"><a name="23">23</a>And he clepide hem togidir, and he seide to hem in parablis, Hou may Sathanas caste out Sathanas?</span> <span class="verse"><a name="24">24</a>And if a rewme be departid ayens it silf, thilke rewme may not stonde.</span> <span class="verse"><a name="25">25</a>And if an hous be disparpoilid on it silf, thilke hous may not stonde.</span> <span class="verse"><a name="26">26</a>And if Sathanas hath risun ayens hym silf, he is departid, and he schal not mowe stonde, but hath an ende.</span> <span class="verse"><a name="27">27</a>No man may go in to a stronge mannus hous, and take awey hise vessels, but he bynde first the stronge man, and thanne he schal spoile his hous.</span> <span class="verse"><a name="28">28</a>Treuli Y seie to you, that alle synnes and blasfemyes, bi whiche thei han blasfemed, schulen be foryouun to the sones of men.</span> <span class="verse"><a name="29">29</a>But he that blasfemeth ayens the Hooli Goost, hath not remissioun in to with outen ende, but he schal be gilty of euerlastynge trespas.</span> <span class="verse"><a name="30">30</a>For thei seiden, He hath an vnclene spirit.</span> <span class="verse"><a name="31">31</a>And his modir and britheren camen, and thei stoden withoutforth, and senten to hym, and clepiden hym.</span> <span class="verse"><a name="32">32</a>And the puple sat aboute hym; and thei seien to hym, Lo! thi modir and thi britheren with outforth seken thee.</span> <span class="verse"><a name="33">33</a>And he answeride to hem, and seide, Who is my modir and my britheren?</span> <span class="verse"><a name="34">34</a>And he bihelde thilke that saten aboute hym, and seide, Lo! my modir and my britheren.</span> <span class="verse"><a name="35">35</a>For who that doith the wille of God, he is my brothir, and my sistir, and modir.</span> </p></div</div></div></body></html>