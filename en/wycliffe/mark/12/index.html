<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/mark/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/mark">Mark</a> &gt <strong>Chapter 12</strong></div><p><span class="verse"><a name="1">1</a>And Jhesus bigan to speke to hem in parablis. A man plauntide a vynyerd, and sette an hegge aboute it, and dalf a lake, and bildide a toure, and hiryde it to tilieris, and wente forth in pilgrimage.</span> <span class="verse"><a name="2">2</a>And he sente to the erthe tilieris in tyme a seruaunt, to resseyue of the erthe tilieris of the fruyt of the vynyerd.</span> <span class="verse"><a name="3">3</a>And thei token hym, and beeten, and leften hym voide.</span> <span class="verse"><a name="4">4</a>And eftsoone he sente to hem anothir seruaunt, and thei woundiden hym in the heed, and turmentiden hym.</span> <span class="verse"><a name="5">5</a>And eftsoone he sente another, and thei slowen hym, and othir mo, betynge summe, and sleynge othere.</span> <span class="verse"><a name="6">6</a>But yit he hadde a moost derworth sone, and he sente hym last to hem, and seide, Perauenture thei schulen drede my sone.</span> <span class="verse"><a name="7">7</a>But the erthetilieris seiden togidere, This is the eire; come ye, sle we hym, and the eritage schal be ourun.</span> <span class="verse"><a name="8">8</a>And thei tokun hym, and killiden, and castiden out without the vynyerd.</span> <span class="verse"><a name="9">9</a>Thanne what schal the lord of the vynyerd do? He schal come, and lese the tilieris, and yyue the vynyerd to othere.</span> <span class="verse"><a name="10">10</a>Whether ye han not red this scripture, The stoon which the bilderis han disspisid, this is maad in to the heed of the corner?</span> <span class="verse"><a name="11">11</a>This thing is doon of the Lord, and is wondirful in oure iyen.</span> <span class="verse"><a name="12">12</a>And thei souyten to holde hym, and thei dredden the puple; for thei knewen that to hem he seide this parable; and thei leften hym,</span> <span class="verse"><a name="13">13</a>and thei wenten awei. And thei senten to hym summe of the Farisees and Erodians, to take hym in word.</span> <span class="verse"><a name="14">14</a>Whiche camen, and seien to hym, Maistir, we witen that thou art sothfast, and reckist not of ony man; for nethir thou biholdist in to the face of man, but thou techist the weie of God in treuthe. Is it leeueful that tribute be youun to the emperoure, or we schulen not yyue?</span> <span class="verse"><a name="15">15</a>Which witynge her pryuei falsnesse, seide to hem, What tempten ye me? brynge ye to me a peny, that Y se.</span> <span class="verse"><a name="16">16</a>And thei brouyten to hym. And he seide to hem, Whos is this ymage, and the writyng? Thei seien to him, The emperouris.</span> <span class="verse"><a name="17">17</a>And Jhesus answeride and seide to hem, Thanne yelde ye to the emperour tho thingis that ben of the emperours; and to God tho thingis that ben of God.</span> <span class="verse"><a name="18">18</a>And thei wondriden of hym. And Saduces, that seien that ther is no ressurreccioun, camen to hym, and axeden hym,</span> <span class="verse"><a name="19">19</a>and seiden, Maister, Moyses wroot to vs, that if the brother of a man were deed, and lefte his wijf, and haue no sones, his brother take his wijf, and reise vp seed to his brother.</span> <span class="verse"><a name="20">20</a>Thanne seuene britheren ther weren; and the firste took a wijf, and diede, and lefte no seed.</span> <span class="verse"><a name="21">21</a>And the secounde took hir, and he diede, and nether this lefte seed.</span> <span class="verse"><a name="22">22</a>And the thridde also. And in lijk manere the seuene token hir, and leften not seed. And the womman the laste of alle `is deed.</span> <span class="verse"><a name="23">23</a>Thanne in the resurreccioun, whanne thei schulen rise ayen, whos wijf of these schal sche be? for seuene hadden hir to wijf.</span> <span class="verse"><a name="24">24</a>And Jhesus answeride, and seide to hem, Whether ye erren not therfor, that ye knowe not scripturis, nethir the vertu of God?</span> <span class="verse"><a name="25">25</a>For whanne thei schulen rise ayen fro deeth, nether thei schulen wedde, nethir schulen be weddid, but thei schulen be as aungels of God in heuenes.</span> <span class="verse"><a name="26">26</a>And of deed men, that thei risen ayen, han ye not red in the book of Moises, on the buysch, hou God spak to hym, and seide, Y am God of Abraham, and God of Isaac, and God of Jacob?</span> <span class="verse"><a name="27">27</a>He is not God of deed men, but of lyuynge men; therfor ye erren myche.</span> <span class="verse"><a name="28">28</a>And oon of the scribis, that hadde herde hem dispuytynge togidir, cam nyy, and saiy that Jhesus had wel answeride hem, and axide hym, which was the firste maundement of alle.</span> <span class="verse"><a name="29">29</a>And Jhesus answeride to him, that the firste maundement of alle is, Here thou, Israel, thi Lord God is o God;</span> <span class="verse"><a name="30">30</a>and thou schalt loue thi Lord God of al thin herte, and of al thi soule, and of al thi mynde, and of al thi myyt.</span> <span class="verse"><a name="31">31</a>This is the firste maundement. And the secounde is lijk to this, Thou schalt loue thi neiybore as thi silf. Ther is noon other maundement gretter than these.</span> <span class="verse"><a name="32">32</a>And the scribe seide to hym, Maister, in treuthe thou hast wel seid; for o God is, and ther is noon other, outakun hym;</span> <span class="verse"><a name="33">33</a>that he be loued of al the herte, and of al the mynde, and of al the vndurstondynge, and of al the soule, and of al strengthe, and to loue the neiybore as hym silf, is gretter than alle brent offryngis and sacrifices.</span> <span class="verse"><a name="34">34</a>And Jhesus seynge that he hadde answerid wiseli, seide to hym, Thou art not fer fro the kyngdom of God.</span> <span class="verse"><a name="35">35</a>And thanne no man durste axe hym no more ony thing. And Jhesus answeride and seide, techynge in the temple, Hou seien scribis, that Crist is the sone of Dauid?</span> <span class="verse"><a name="36">36</a>For Dauid hym silf seide in the Hooli Goost, the Lord seide to my lord, Sitte on my riythalf, til Y putte thin enemyes the stool of thi feet.</span> <span class="verse"><a name="37">37</a>Thanne Dauid hym silf clepith him lord, hou thanne is he his sone? And myche puple gladli herde hym.</span> <span class="verse"><a name="38">38</a>And he seide to hem in his techyng, Be ye war of scribis, that wolen wandre in stolis,</span> <span class="verse"><a name="39">39</a>and be salutid in chepyng, and sitte in synagogis in the firste chaieris, and the firste sittyng placis in soperis;</span> <span class="verse"><a name="40">40</a>whiche deuouren the housis of widewis vndur colour of long preier; thei schulen take the longer doom.</span> <span class="verse"><a name="41">41</a>And Jhesus sittynge ayens the tresorie, bihelde hou the puple castide monei in to the tresorie; and many riche men castiden many thingis.</span> <span class="verse"><a name="42">42</a>But whanne a pore widewe was comun, sche keste two mynutis, that is, a ferthing.</span> <span class="verse"><a name="43">43</a>And he clepide togidere hise disciplis, and seide to hem, Treuli Y seie to you, that this pore widewe keste more thanne alle, that kesten in to the tresorie.</span> <span class="verse"><a name="44">44</a>For alle kesten of that thing that thei hadden plente of; but this of her pouert keste alle thingis that sche hadde, al hir lyuelode.</span> </p></div</div></div></body></html>