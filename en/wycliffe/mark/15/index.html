<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/mark/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/mark">Mark</a> &gt <strong>Chapter 15</strong></div><p><span class="verse"><a name="1">1</a>And anoon in the morewtid the hiyeste prestis maden a counsel with the elder men, and the scribis, and with al the counsel, and bounden Jhesu and ledden, and bitoken hym to Pilat.</span> <span class="verse"><a name="2">2</a>And Pilat axide hym, Art thou kynge of Jewis? And Jhesus answeride, and seide to hym, Thou seist.</span> <span class="verse"><a name="3">3</a>And the hieste prestis accusiden hym in many thingis.</span> <span class="verse"><a name="4">4</a>But Pilat eftsoone axide hym, and seide, Answerist thou no thing? Seest thou in hou many thingis thei accusen thee?</span> <span class="verse"><a name="5">5</a>But Jhesus answeride no more, so that Pilat wondride.</span> <span class="verse"><a name="6">6</a>But bi the feeste dai he was wont to leeue to hem oon of men boundun, whom euer thei axiden.</span> <span class="verse"><a name="7">7</a>And `oon ther was that was seid Barabas, that was boundun with men of dissencioun, that hadden don manslauytir in seducioun.</span> <span class="verse"><a name="8">8</a>And whanne the puple was gon vp, he bigan to preie, as he euer more dide to hem.</span> <span class="verse"><a name="9">9</a>And Pilat answeride `to hem, and seide, Wolen ye Y leeue to you the kyng of Jewis?</span> <span class="verse"><a name="10">10</a>For he wiste, that the hiyeste prestis hadden takun hym bi enuye.</span> <span class="verse"><a name="11">11</a>But the bischopis stireden the puple, that he schulde rather leeue to hem Barabas.</span> <span class="verse"><a name="12">12</a>And eftsoone Pilat answerde, and seide to hem, What thanne wolen ye that Y schal do to the kyng of Jewis?</span> <span class="verse"><a name="13">13</a>And thei eftsoone crieden, Crucifie hym.</span> <span class="verse"><a name="14">14</a>But Pilat seide to hem, What yuel hath he don? And thei crieden the more, Crucifie hym.</span> <span class="verse"><a name="15">15</a>And Pilat, willynge to make aseeth to the puple, lefte to hem Barabas, and bitok to hem Jhesu, betun with scourgis, to be crucified.</span> <span class="verse"><a name="16">16</a>And knyytis ledden hym with ynneforth, in to the porche of the mote halle. And thei clepiden togidir al the cumpany of knyytis,</span> <span class="verse"><a name="17">17</a>and clothiden hym with purpur. And thei writhen a coroun of thornes, and puttiden on hym.</span> <span class="verse"><a name="18">18</a>And thei bigunnen to grete hym, and seiden, Heile, thou kyng of Jewis.</span> <span class="verse"><a name="19">19</a>And thei smyten his heed with a reed, and bispatten hym; and thei kneliden, and worschipiden hym.</span> <span class="verse"><a name="20">20</a>And aftir that thei hadden scorned him, thei vnclothiden hym of purpur, and clothiden hym with hise clothis, and ledden out hym, to crucifie hym.</span> <span class="verse"><a name="21">21</a>And thei compelliden a man that passide the weie, that cam fro the toun, Symount of Syrenen, the fader of Alisaundir and of Rufe, to bere his cross.</span> <span class="verse"><a name="22">22</a>And thei ledden hym in to a place Golgatha, that is to seie, the place of Caluari.</span> <span class="verse"><a name="23">23</a>And thei yauen to hym to drynke wyn meddlid with mirre, and he took not.</span> <span class="verse"><a name="24">24</a>And thei crucifieden him, and departiden hise clothis, and kesten lot on tho, who schulde take what.</span> <span class="verse"><a name="25">25</a>And it was the thridde our, and thei crucifieden hym.</span> <span class="verse"><a name="26">26</a>And the titil of his cause was writun, Kyng of Jewis.</span> <span class="verse"><a name="27">27</a>And thei crucifien with hym twei theues, oon `at the riythalf and oon at his lefthalf.</span> <span class="verse"><a name="28">28</a>And the scripture was fulfillid that seith, And he is ordeyned with wickid men.</span> <span class="verse"><a name="29">29</a>And as thei passiden forth, thei blasfemyden hym, mouynge her heedis, and seiynge, Vath! thou that distriest the temple of God, and in `thre daies bildist it ayen;</span> <span class="verse"><a name="30">30</a>come adoun fro the crosse, and make thi silf saaf.</span> <span class="verse"><a name="31">31</a>Also the hiyeste prestis scorneden hym ech to othir with the scribis, and seiden, He made othir men saaf, he may not saue hym silf.</span> <span class="verse"><a name="32">32</a>Crist, kyng of Israel, come doun now fro the cross, that we seen, and bileuen. And thei that weren crucified with hym, dispiseden hym.</span> <span class="verse"><a name="33">33</a>And whanne the sixte hour was come, derknessis weren made on al the erthe til in to the nynthe our.</span> <span class="verse"><a name="34">34</a>And in the nynthe our Jhesus criede with a greet vois, and seide, Heloy, Heloy, lamasabatany, that is to seie, My God, my God, whi hast thou forsakun me?</span> <span class="verse"><a name="35">35</a>And summe of men that stoden aboute herden, and seiden, Lo! he clepith Helye.</span> <span class="verse"><a name="36">36</a>And oon ranne, and fillide a spounge with vynegre, and puttide aboute to a reede, and yaf to hym drynke, and seide, Suffre ye, se we, if Helie come to do hym doun.</span> <span class="verse"><a name="37">37</a>And Jhesus yaf out a greet cry, and diede.</span> <span class="verse"><a name="38">38</a>And the veil of the temple was rent atwo fro the hiyeste to bynethe.</span> <span class="verse"><a name="39">39</a>But the centurien that stood forn ayens siy, that he so criynge hadde diede, and seide, Verili, this man was Goddis sone.</span> <span class="verse"><a name="40">40</a>And ther weren also wymmen biholdynge fro afer, among whiche was Marie Maudeleyn, and Marie, the modir of James the lesse, and of Joseph, and of Salome.</span> <span class="verse"><a name="41">41</a>And whanne Jhesus was in Galilee, thei folewiden hym, and mynystriden to hym, and many othere wymmen, that camen vp togidir with him to Jerusalem.</span> <span class="verse"><a name="42">42</a>And whanne euentid was come, for it was the euentid which is bifor the sabat,</span> <span class="verse"><a name="43">43</a>Joseph of Armathie, the noble decurioun, cam, and he abood the rewme of God; and booldli he entride to Pilat, and axide the bodi of Jhesu.</span> <span class="verse"><a name="44">44</a>But Pilat wondride, if he were now deed.</span> <span class="verse"><a name="45">45</a>And whanne the centurion was clepid, he axide hym, if he were deed; and whanne he knewe of the centurion, he grauntide the bodi of Jhesu to Joseph.</span> <span class="verse"><a name="46">46</a>And Joseph bouyte lynnen cloth, and took hym doun, and wlappide in the lynnen cloth, and leide hym in a sepulcre that was hewun of a stoon, and walewide a stoon to the dore of the sepulcre.</span> <span class="verse"><a name="47">47</a>And Marie Maudeleyne and Marie of Joseph bihelden, where he was leid.</span> </p></div</div></div></body></html>