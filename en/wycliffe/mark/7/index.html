<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/mark/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/mark">Mark</a> &gt <strong>Chapter 7</strong></div><p><span class="verse"><a name="1">1</a>And the Farisees and summe of the scribis camen fro Jerusalem togidir to hym.</span> <span class="verse"><a name="2">2</a>And whanne thei hadden seen summe of hise disciplis ete breed with vnwaisschen hoondis, thei blameden.</span> <span class="verse"><a name="3">3</a>The Farisees and alle the Jewis eten not, but thei waisschen ofte her hoondis, holdynge the tradiciouns of eldere men.</span> <span class="verse"><a name="4">4</a>And whanne thei turnen ayen fro chepyng, thei eten not, but thei ben waisschen; and many other thingis ben, `that ben taken `to hem to kepe, wasschyngis of cuppis, and of watir vessels, and of vessels of bras, and of beddis.</span> <span class="verse"><a name="5">5</a>And Farisees and scribis axiden hym, and seiden, Whi gon not thi disciplis aftir the tradicioun of eldere men, but with vnwasschen hondis thei eten breed?</span> <span class="verse"><a name="6">6</a>And he answeride, and seide to hem, Ysaie prophesiede wel of you, ypocritis, as it is writun, This puple worschipith me with lippis, but her herte is fer fro me;</span> <span class="verse"><a name="7">7</a>and in veyn thei worschipen me, techinge the doctrines and the heestis of men.</span> <span class="verse"><a name="8">8</a>For ye leeuen the maundement of God, and holden the tradiciouns of men, wasschyngis of watir vessels, and of cuppis; and many othir thingis lijk to these ye doon.</span> <span class="verse"><a name="9">9</a>And he seide to hem, Wel ye han maad the maundement of God voide, `to kepe youre tradicioun.</span> <span class="verse"><a name="10">10</a>For Moyses seide, Worschipe thi fadir and thi modir; and he that cursith fadir or modir, die he by deeth.</span> <span class="verse"><a name="11">11</a>But ye seien, If a man seie to fadir or modir, Corban, that is, What euer yifte is of me, it schal profite to thee;</span> <span class="verse"><a name="12">12</a>and ouer ye suffren not hym do ony thing to fadir or modir,</span> <span class="verse"><a name="13">13</a>and ye breken the word of God bi youre tradicioun, that ye han youun; and ye don many suche thingis.</span> <span class="verse"><a name="14">14</a>And he eftsoone clepide the puple, and seide to hem, Ye alle here me, and vndurstonde.</span> <span class="verse"><a name="15">15</a>No thing that is withouten a man, that entrith in to hym, may defoule him; but tho thingis that comen forth of a man, tho it ben that defoulen a man.</span> <span class="verse"><a name="16">16</a>If ony man haue eeris of hering, here he.</span> <span class="verse"><a name="17">17</a>And whanne he was entrid in to an hous, fro the puple, hise disciplis axiden hym the parable.</span> <span class="verse"><a name="18">18</a>And he seide to hem, Ye ben vnwise also. Vndurstonde ye not, that al thing without forth that entreth in to a man, may not defoule hym?</span> <span class="verse"><a name="19">19</a>for it hath not entrid in to his herte, but in to the wombe, and bynethe it goith out, purgynge alle metis.</span> <span class="verse"><a name="20">20</a>But he seide, The thingis that gon out of a man, tho defoulen a man.</span> <span class="verse"><a name="21">21</a>For fro with ynne, of the herte of men comen forth yuel thouytis, auowtries,</span> <span class="verse"><a name="22">22</a>fornycaciouns, mansleyingis, theftis, auaricis, wickidnessis, gile, vnchastite, yuel iye, blasfemyes, pride, foli.</span> <span class="verse"><a name="23">23</a>Alle these yuels comen forth fro with ynne, and defoulen a man.</span> <span class="verse"><a name="24">24</a>And Jhesus roos vp fro thennus, and wente in to the coostis of Tyre and of Sidon. And he yede in to an hous, and wolde that no man wiste; and he myyte not be hid.</span> <span class="verse"><a name="25">25</a>For a womman, anoon as sche herd of hym, whos douytir hadde an vnclene spirit, entride, and fel doun at hise feet.</span> <span class="verse"><a name="26">26</a>And the womman was hethen, of the generacioun of Sirofenyce. And sche preiede hym, that he wolde caste out a deuel fro hir douyter.</span> <span class="verse"><a name="27">27</a>And he seide to hir, Suffre thou, that the children be fulfillid first; for it is not good to take the breed of children, and yyue to houndis.</span> <span class="verse"><a name="28">28</a>And sche answeride, and seide to him, Yis, Lord; for litil whelpis eten vndur the bord, of the crummes of children.</span> <span class="verse"><a name="29">29</a>And Jhesus seide to hir, Go thou, for this word the feend wente out of thi douytir.</span> <span class="verse"><a name="30">30</a>And whanne sche was gon in to hir hous home, sche foonde the damysel ligynge on the bed, and the deuel gon out fro hir.</span> <span class="verse"><a name="31">31</a>And eftsoones Jhesus yede out fro the coostis of Tire, and cam thorou Sidon to the see of Galilee, bitwixe the myddil of the coostis of Decapoleos.</span> <span class="verse"><a name="32">32</a>And thei bryngen to hym a man deef and doumbe, and preieden hym to leye his hoond on hym.</span> <span class="verse"><a name="33">33</a>And he took hym asidis fro the puple, and puttide hise fyngris in to hise eris; and he spetide, and touchide his tonge.</span> <span class="verse"><a name="34">34</a>And he bihelde in to heuene, and sorewide with ynne, and seide, Effeta, that is, Be thou openyd.</span> <span class="verse"><a name="35">35</a>And anoon hise eris weren openyd, and the boond of his tunge was vnboundun, and he spak riytli.</span> <span class="verse"><a name="36">36</a>And he comaundide to hem, that thei schulden seie to no man; but hou myche he comaundide to hem, so myche more thei prechiden,</span> <span class="verse"><a name="37">37</a>and bi so myche more thei wondriden, and seiden, He dide wel alle thingis, and he made deef men to here, and doumbe men to speke.</span> </p></div</div></div></body></html>