<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/en/wycliffe/bar/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/en">English</a> &gt; <a href="/en/wycliffe">John Wycliffe Bible</a> &gt; <a href="/en/wycliffe/bar">Baruch</a> &gt <strong>Chapter 3</strong></div><p><span class="verse"><a name="1">1</a>And now, Lord almiyti, God of Israel, a soule in angwischis and a spirit anoied crieth to thee.</span> <span class="verse"><a name="2">2</a>Lord, here thou, and haue merci, for thou art merciful God; and haue thou merci on vs, for we han synned bifor thee,</span> <span class="verse"><a name="3">3</a>that sittist withouten ende, and we schulen not perische withouten ende.</span> <span class="verse"><a name="4">4</a>Lord God almiyti, God of Israel, here thou now the preier of the deed men of Israel, and of the sones of hem, that synneden bifor thee, and herden not the vois of her Lord God, and yuels ben fastned to vs.</span> <span class="verse"><a name="5">5</a>Nyle thou haue mynde on the wickidnesse of oure fadris, but haue thou mynde on thin hond and on thi name in this tyme;</span> <span class="verse"><a name="6">6</a>for thou art oure Lord God, and, Lord, we schulen herie thee.</span> <span class="verse"><a name="7">7</a>For whi for this thing thou hast youe thi drede in oure hertis, that we clepe thi name to help, and herie thee in oure caitiftee; for we schulen be conuertid fro the wickidnesse of oure fadris, that synneden ayens thee.</span> <span class="verse"><a name="8">8</a>And lo! we ben in oure caitifte to dai, whidur thou scateridist vs, in to schenschipe, and in to cursyng, and in to synne, bi al the wickidnesse of oure fadris, that yeden awei fro thee, thou oure Lord God.</span> <span class="verse"><a name="9">9</a>Israel, here thou the comaundementis of lijf; perseyue thou with eeris, that thou kunne prudence.</span> <span class="verse"><a name="10">10</a>Israel, what is it, that thou art in the lond of enemyes?</span> <span class="verse"><a name="11">11</a>Thou wexidist eld in an alien lond, thou art defoulid with deed men, thou art arettid with hem, that goon doun in to helle?</span> <span class="verse"><a name="12">12</a>Thou hast forsake the welle of wisdom;</span> <span class="verse"><a name="13">13</a>for whi if thou haddist gon in the weies of God, sotheli thou haddist dwellid in pees on erthe.</span> <span class="verse"><a name="14">14</a>Lerne thou, where is wisdom, where is prudence, where is vertu, where is vndurstondyng, that thou wite togidere, where is long duryng of lijf and lijf lode, where is liyt of iyen, and pees.</span> <span class="verse"><a name="15">15</a>Who foond the place therof, and who entride in to the tresouris therof?</span> <span class="verse"><a name="16">16</a>Where ben the princes of hethene men, and that ben lordis ouer the beestis, that ben on erthe?</span> <span class="verse"><a name="17">17</a>Whiche pleien with the briddis of heuene;</span> <span class="verse"><a name="18">18</a>whiche tresoren siluer and gold, in which men tristen, and noon ende is of the purchasyng of hem? Which maken siluer, and ben busi, and no fyndyng is of her werkis?</span> <span class="verse"><a name="19">19</a>Thei ben distried, and yeden doun to hellis; and othere men riseden in the place of hem.</span> <span class="verse"><a name="20">20</a>The yonge men of hem sien liyt, `and dwelliden on erthe. But thei knewen not the weie of wisdom, nether vndurstoden the pathis therof;</span> <span class="verse"><a name="21">21</a>nether the sones of hem resseyueden it. It was maad fer fro the face of hem;</span> <span class="verse"><a name="22">22</a>it is not herd in the lond of Canaan, nether is seyn in Theman.</span> <span class="verse"><a name="23">23</a>Also the sones of Agar, that souyten out prudence which is of erthe, the marchauntis of erthe, and of Theman, and the tale telleris, and sekeris out of prudence and of vndurstondyng. But thei knewen not the weie of wisdom, nether hadden mynde on the paththis therof.</span> <span class="verse"><a name="24">24</a>O! Israel, the hous of God is ful greet, and the place of his possessioun is greet;</span> <span class="verse"><a name="25">25</a>it is greet and hath noon ende, hiy and greet without mesure.</span> <span class="verse"><a name="26">26</a>Namyd giauntis weren there; thei that weren of greet stature at the bigynnyng, and knewen batel.</span> <span class="verse"><a name="27">27</a>The Lord chees not these, nether thei founden the weie of wisdom; therfor thei perischiden.</span> <span class="verse"><a name="28">28</a>And for thei hadden not wisdom, thei perischiden for her vnwisdom.</span> <span class="verse"><a name="29">29</a>Who stiede in to heuene, and took that wisdom, and brouyte it doun fro the cloudis?</span> <span class="verse"><a name="30">30</a>Who passide ouer the see, and foond it, and brouyte it more than chosun gold?</span> <span class="verse"><a name="31">31</a>Noon is, that mai knowe the weie therof, nethir that sekith the pathis therof;</span> <span class="verse"><a name="32">32</a>but he that han alle thingis, knewe it, and foond it bi his prudence. Which made redi the erthe in euerlastynge tyme, and fillide it with twei footid beestis, and foure footid beestis.</span> <span class="verse"><a name="33">33</a>Which sendith out liyt, and it goith, and clepide it; and it obeieth to hym in tremblyng.</span> <span class="verse"><a name="34">34</a>Forsothe sterris yauen liyt in her kepyngis, and weren glad;</span> <span class="verse"><a name="35">35</a>tho weren clepid, and tho seiden, We ben present; and tho schyneden to hym with mirthe, that made tho.</span> <span class="verse"><a name="36">36</a>This is oure God, and noon other schal be gessid ayens hym.</span> <span class="verse"><a name="37">37</a>This foond ech weie of wisdom, and yaf it to Jacob, his child, and to Israel, his derlyng.</span> <span class="verse"><a name="38">38</a>Aftir these thingis he was seyn in londis, and lyuede with men.</span> </p></div</div></div></body></html>