<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/lv/latv/john/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/lv">Latvian</a> &gt; <a href="/lv/latv">Lativian Version</a> &gt; <a href="/lv/latv/john">John</a> &gt <strong>Chapter 13</strong></div><p><span class="verse"><a name="1">1</a>Pirms Lieldienu svētkiem Jēzus, zinādams, ka Viņa stunda atnākusi, lai no šīs pasaules aizietu pie Tēva, mīlēdams savējos, kas bija pasaulē, tos mīlēja līdz beigām.</span> <span class="verse"><a name="2">2</a>Un, vakariņas ēdot, kad velns Jūdasam, Sīmaņa Iskariota dēlam, sirdī jau bija iedvesmojis Viņu nodot,</span> <span class="verse"><a name="3">3</a>Viņš, zinādams, ka Tēvs visu atdevis Viņa rokās un ka Viņš no Dieva izgājis un pie Dieva aiziet,</span> <span class="verse"><a name="4">4</a>No mielasta piecēlies, novilka savas virsdrēbes un, linu priekšautu paņēmis, apjozās.</span> <span class="verse"><a name="5">5</a>Pēc tam, ielējis ūdeni traukā, sāka mazgāt mācekļu kājas un susināja tās linu priekšautā, ar ko Viņš bija apjozies.</span> <span class="verse"><a name="6">6</a>Tad Viņš atnāca pie Sīmaņa Pētera; un Pēteris sacīja Viņam: Kungs, Tu man mazgāsi kājas?</span> <span class="verse"><a name="7">7</a>Jēzus atbildēja viņam, sacīdams: Ko es daru, to tu tagad nezini, bet vēlāk tu to izpratīsi.</span> <span class="verse"><a name="8">8</a>Pēteris sacīja Viņam: Tu man ne mūžam nemazgāsi kājas! Jēzus atbildēja viņam: Ja es tevi nemazgāšu, tev nebūs daļas ar mani.</span> <span class="verse"><a name="9">9</a>Sīmanis Pēteris sacīja Viņam: Kungs, ne vien manas kājas, bet arī rokas un galvu.</span> <span class="verse"><a name="10">10</a>Jēzus sacīja viņam: Kas mazgājies, tam vajag tikai kājas mazgāt, un viņš būs viss tīrs. Arī jūs esat tīri, bet ne visi.</span> <span class="verse"><a name="11">11</a>Jo Viņš zināja, kas Viņu nodos; tāpēc Viņš teica: Ne visi jūs esat tīri.</span> <span class="verse"><a name="12">12</a>Pēc tam, kad to kājas bija mazgājis un savas virsdrēbes uzģērbis, Viņš atkal novietojās pie galda un sacīja tiem: Vai jūs zināt, ko es jums darīju?</span> <span class="verse"><a name="13">13</a>Jūs mani saucat par Mācītāju un Kungu, un jūs labi darāt, jo es tas esmu.</span> <span class="verse"><a name="14">14</a>Ja nu es, Kungs un Mācītājs, mazgāju jūsu kājas, tad arī jums pienākas cits citam kājas mazgāt.</span> <span class="verse"><a name="15">15</a>Jo es jums devu priekšzīmi, lai jūs darītu to, ko es jums darīju.</span> <span class="verse"><a name="16">16</a>Patiesi, patiesi es jums saku: kalps nav lielāks par savu kungu, nedz sūtnis lielāks par tā sūtītāju.</span> <span class="verse"><a name="17">17</a>Ja to zināt, svētīgi jūs būsiet, ja to darīsiet.</span> <span class="verse"><a name="18">18</a>Es nerunāju par jums visiem; es zinu, kurus izredzēju, bet Rakstiem jāpiepildās: Kas kopā ar mani ēd maizi, tas pacels savu papēdi pret mani (Ps.40).</span> <span class="verse"><a name="19">19</a>Jau tagad es jums saku: pirms tas noticis, lai jūs, kad piepildīsies, ticētu, ka es tas esmu.</span> <span class="verse"><a name="20">20</a>Patiesi, patiesi, es jums saku: kas uzņem to, ko es sūtīšu, tas mani uzņem; bet kas mani uzņem, tas uzņem manu Sūtītāju.</span> <span class="verse"><a name="21">21</a>To teicis, Jēzus, satraukts garā, liecināja un sacīja: Patiesi es jums saku: viens no jums mani nodos.</span> <span class="verse"><a name="22">22</a>Tad mācekļi uzlūkoja viens otru neziņā, par kuru Viņš runā.</span> <span class="verse"><a name="23">23</a>Bet viens no Viņa mācekļiem, kuru Jēzus mīlēja, piekļāvās Jēzus krūtīm.</span> <span class="verse"><a name="24">24</a>Tam Sīmanis Pēteris pamāja un sacīja viņam: Kurš ir tas, par ko Viņš runā?</span> <span class="verse"><a name="25">25</a>Tas, piekļāvies Jēzus krūtīm, sacīja Viņam: Kungs, kurš tas ir?</span> <span class="verse"><a name="26">26</a>Jēzus atbildēja: Tas, kuram es, maizi iemērcis, pasniegšu. Un Viņš, maizi iemērcis, deva to Jūdasam, Sīmaņa Iskariota dēlam.</span> <span class="verse"><a name="27">27</a>Un pēc šī kumosa sātans iegāja viņā. Tad Jēzus sacīja viņam: Ko darīsi, dari drīzāk!</span> <span class="verse"><a name="28">28</a>Bet no tiem, kas bija pie galda, neviens nezināja, kāpēc Viņš tam to sacīja.</span> <span class="verse"><a name="29">29</a>Jo daži domāja, ka Jēzus viņam sacījis: Iepērc svētku dienām to, ko mums vajag, vai lai viņš dod kaut ko nabagiem, jo pie Jūdasa bija naudas maks.</span> <span class="verse"><a name="30">30</a>Saņēmis kumosu, viņš tūlīt izgāja ārā. Bija nakts.</span> <span class="verse"><a name="31">31</a>Kad viņš bija izgājis, Jēzus sacīja: Tagad Cilvēka Dēls tiek pagodināts, bet Dievs pagodināts Viņā.</span> <span class="verse"><a name="32">32</a>Ja Dievs pagodināts Viņā, tad arī Dievs pagodinās Viņu sevī, un drīz vien pagodinās Viņu.</span> <span class="verse"><a name="33">33</a>Bērniņi! Vēl neilgi es esmu ar jums. Jūs mani meklēsiet, bet, kā es jūdiem sacīju, tā es tagad saku jums: kur es eju, tur jūs nevarat nākt.</span> <span class="verse"><a name="34">34</a>Jaunu bausli es jums dodu, lai jūs viens otru mīlētu. Kā es jūs mīlēju, tā arī jūs cits citu mīliet!</span> <span class="verse"><a name="35">35</a>No tā visi pazīs, ka jūs esat mani mācekļi, ja jums būs mīlestība savā starpā.</span> <span class="verse"><a name="36">36</a>Sīmanis Pēteris sacīja Viņam: Kungs, kurp Tu ej? Jēzus atbildēja: Kurp es eju, tur tu tagad nevari man sekot, bet tu sekosi vēlāk.</span> <span class="verse"><a name="37">37</a>Pēteris sacīja Viņam: Kungs, kāpēc es nevaru Tev tagad sekot? Es savu dzīvību atdošu par Tevi.</span> <span class="verse"><a name="38">38</a>Jēzus atbildēja viņam: Tu savu dzīvību atdosi par mani? Patiesi, patiesi es tev saku: vēl gailis nebūs nodziedājis, kad jau tu trīskārt būsi mani noliedzis.</span> </p></div</div></div></body></html>