<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/lv/latv/john/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/lv">Latvian</a> &gt; <a href="/lv/latv">Lativian Version</a> &gt; <a href="/lv/latv/john">John</a> &gt <strong>Chapter 11</strong></div><p><span class="verse"><a name="1">1</a>Bet Betānijā, Marijas un viņas māsas Martas miestā, bija kāds slimnieks Lācars.</span> <span class="verse"><a name="2">2</a>Šī bija tā Marija, kas ar svaidāmo eļļu svaidīja Kungu un saviem matiem susināja Viņa kājas. Viņas brālis Lācars slimoja.</span> <span class="verse"><a name="3">3</a>Tad tā māsas sūtīja pie Viņa, sacīdamas: Kungs, lūk, tas, ko Tu mīli, slimo.</span> <span class="verse"><a name="4">4</a>Bet Jēzus, to dzirdēdams, sacīja viņiem: Šī slimība nav nāvei, bet Dieva godam, lai Dieva Dēls ar to tiktu pagodināts.</span> <span class="verse"><a name="5">5</a>Bet Jēzus mīlēja Martu un viņas māsu Mariju, un Lācaru.</span> <span class="verse"><a name="6">6</a>Un Viņš, dzirdēdams to, ka tas slims, palika tanī vietā vēl divas dienas.</span> <span class="verse"><a name="7">7</a>Tikai pēc tam Viņš sacīja saviem mācekļiem: Iesim atkal uz Jūdeju!</span> <span class="verse"><a name="8">8</a>Mācekļi sacīja Viņam: Rabbi, nupat jūdi meklēja nomētāt Tevi akmeņiem, un Tu atkal ej uz turieni?</span> <span class="verse"><a name="9">9</a>Jēzus atbildēja: Vai dienā nav divpadsmit stundu? Ja kas staigā dienā, tas neapdauzās, jo redz šīs pasaules gaismu.</span> <span class="verse"><a name="10">10</a>Bet ja kāds staigā naktī, tas apdauzās, jo gaismas tam nav.</span> <span class="verse"><a name="11">11</a>To teicis, Viņš pēc tam sacīja: Mūsu draugs Lācars guļ, bet es eju to modināt no miega.</span> <span class="verse"><a name="12">12</a>Tad Viņa mācekļi sacīja: Kungs, ja viņš guļ, tad izveseļosies.</span> <span class="verse"><a name="13">13</a>Bet Jēzus runāja par viņa nāvi, turpretī viņi domāja, ka Viņš runā par gulēšanu miegā.</span> <span class="verse"><a name="14">14</a>Tad Jēzus viņiem pateica atklāti: Lācars ir nomiris.</span> <span class="verse"><a name="15">15</a>Bet es priecājos jūsu dēļ, lai jūs ticētu, jo es tur nebiju, bet iesim pie viņa!</span> <span class="verse"><a name="16">16</a>Tad Toms, saukts Dvīnis, sacīja pārējiem mācekļiem: Iesim arī mēs, lai kopā ar Viņu nomirtu!</span> <span class="verse"><a name="17">17</a>Tad Jēzus nogāja un atrada viņu jau četras dienas kapā guļam.</span> <span class="verse"><a name="18">18</a>Bet Betānija bija apmēram piecpadsmit stadiju attālumā no Jeruzalemes.</span> <span class="verse"><a name="19">19</a>Bet daudz jūdu bija atnākuši pie Martas un Marijas, lai mierinātu tās par viņu brāli.</span> <span class="verse"><a name="20">20</a>Tad Marta, izdzirdusi, ka Jēzus nāk, steidzās Viņam pretim; bet Marija sēdēja mājās.</span> <span class="verse"><a name="21">21</a>Tad Marta sacīja Jēzum: Kungs, ja Tu būtu bijis šeit, mans brālis nebūtu nomiris.</span> <span class="verse"><a name="22">22</a>Bet es arī tagad zinu, ka visu, ko Tu no Dieva lūgsi, Dievs Tev dos.</span> <span class="verse"><a name="23">23</a>Jēzus sacīja viņai: Tavs brālis celsies augšām!</span> <span class="verse"><a name="24">24</a>Marta sacīja Viņam: Zinu, ka viņš celsies augšām, augšāmceļoties pastarā dienā.</span> <span class="verse"><a name="25">25</a>Jēzus sacīja viņai: Es esmu augšāmcelšanās un dzīvība: kas uz mani tic, lai arī viņš būtu nomiris, dzīvos.</span> <span class="verse"><a name="26">26</a>Un ikviens, kas dzīvo un tic uz mani, ne mūžam nemirs. Vai tu tici tam?</span> <span class="verse"><a name="27">27</a>Tā sacīja Viņam: Tiešām Kungs, es esmu ticējusi, ka Tu esi Kristus, dzīvā Dieva Dēls, kas atnācis šinī pasaulē.</span> <span class="verse"><a name="28">28</a>Un viņa, to pateikusi, aizgāja un pasauca savu māsu Mariju, klusi sacīdama: Mācītājs atnāca un sauc tevi.</span> <span class="verse"><a name="29">29</a>Viņa, to dzirdēdama, steigā piecēlās un aizgāja pie Viņa,</span> <span class="verse"><a name="30">30</a>Jo Jēzus vēl nebija iegājis miestā, bet vēl atradās tanī vietā, kur Viņu sastapa Marta.</span> <span class="verse"><a name="31">31</a>Tad jūdi, kas pie viņas bija mājā un mierināja viņu, redzēdami Mariju steigšus pieceļamies un aizejot, sekoja viņai, sacīdami: Viņa iet pie kapa, lai tur raudātu.</span> <span class="verse"><a name="32">32</a>Bet Marija nonāca tur, kur bija Jēzus; ieraudzījusi Viņu, tā metās pie Viņa kājām un sacīja Viņam: Kungs, ja Tu būtu šeit bijis, mans brālis nebūtu nomiris.</span> <span class="verse"><a name="33">33</a>Jēzus, redzēdams viņu un jūdus, kas ar to bija atnākuši, raudam, garā satriekts, uztrauca sevi,</span> <span class="verse"><a name="34">34</a>Un Viņš sacīja: Kur jūs viņu nolikāt? Tie Viņam atbildēja: Kungs, nāc un skaties!</span> <span class="verse"><a name="35">35</a>Un Jēzus raudāja.</span> <span class="verse"><a name="36">36</a>Tad jūdi sacīja: Lūk, kā Viņš to mīlējis.</span> <span class="verse"><a name="37">37</a>Bet daži no viņiem sacīja: Vai Šis, kas atvēra acis aklajam no dzimšanas, nevarēja izdarīt, lai viņš nenomirtu?</span> <span class="verse"><a name="38">38</a>Tad Jēzus, atkal sevī satraukts, piegāja pie kapa. Tā bija ala, un tai bija uzlikts akmens.</span> <span class="verse"><a name="39">39</a>Jēzus sacīja: Noņemiet akmeni! Mirušā cilvēka māsa Marta sacīja Viņam: Kungs, viņš jau smird, jo ir pagājušas četras dienas.</span> <span class="verse"><a name="40">40</a>Jēzus sacīja viņai: Vai es tev neteicu: ja tu ticēsi, tad redzēsi Dieva godību?</span> <span class="verse"><a name="41">41</a>Tad noņēma akmeni. Bet Jēzus, pacēlis acis uz augšu, sacīja: Tēvs, es pateicos Tev, ka Tu mani esi uzklausījis!</span> <span class="verse"><a name="42">42</a>Es gan zināju, ka Tu mani vienmēr uzklausi; bet apkārtstāvošās tautas dēļ es sacīju, lai viņi ticētu, ka Tu mani esi sūtījis.</span> <span class="verse"><a name="43">43</a>To sacījis, Viņš stiprā balsī sauca: Lācar, nāc ārā!</span> <span class="verse"><a name="44">44</a>Un tūdaļ iznāca nomirušais. Kājas un rokas tam bija ietītas līķautos, un viņa seja bija ar sviedrautu aizsieta. Jēzus sacīja viņiem: Atraisiet viņu un atļaujiet viņam aiziet!</span> <span class="verse"><a name="45">45</a>Tad daudzi no jūdiem, kas bija atnākuši pie Marijas un Martas, redzējuši, ko Jēzus padarīja, ticēja uz Viņu.</span> <span class="verse"><a name="46">46</a>Tad daži no tiem aizgāja pie farizejiem un pateica tiem, ko Jēzus padarīja.</span> <span class="verse"><a name="47">47</a>Tad augstie priesteri un farizeji sasauca tiesas sēdi un runāja: Ko mums darīt, jo šis Cilvēks dara daudz brīnumu?</span> <span class="verse"><a name="48">48</a>Ja mēs Viņu tā atstāsim, tad visi ticēs uz Viņu; un romieši atnāks un atņems mūsu zemi un tautu.</span> <span class="verse"><a name="49">49</a>Bet viens no viņiem, Kaifa vārdā, būdams augstais priesteris tanī gadā, sacīja viņiem: Jūs neko nezināt.</span> <span class="verse"><a name="50">50</a>Un neapsverat, ka jums labāk, lai viens cilvēks mirst par tautu, nekā visa tauta iet bojā.</span> <span class="verse"><a name="51">51</a>Bet to viņš sacīja ne pats no sevis, bet, būdams augstais priesteris tanī gadā, pareģoja, ka Jēzus nomirs par tautu;</span> <span class="verse"><a name="52">52</a>Un ne tikai par tautu, bet lai izklīdinātos Dieva bērnus sapulcinātu kopā.</span> <span class="verse"><a name="53">53</a>No tās dienas tie nolēma Viņu nonāvēt.</span> <span class="verse"><a name="54">54</a>Tāpēc Jēzus vairs atklāti nestaigāja starp jūdiem, bet aizgāja uz apgabalu tuksneša apvidū, uz pilsētu, kas saucas Efraima, un tur palika ar saviem mācekļiem.</span> <span class="verse"><a name="55">55</a>Bet tuvojās jūdu Lieldienas, un daudzi gāja no šī apgabala pirms Lieldienām uz Jeruzalemi, lai sevi šķīstītu.</span> <span class="verse"><a name="56">56</a>Bet tie meklēja Jēzu un, stāvēdami svētnīcā, sarunājās savā starpā: Kā jums šķiet: vai augstie priesteri un farizeji izdeva pavēli, ka ikvienam, kas zina, kur Viņš ir, jāuzrāda, lai tie Viņu apcietinātu.</span> </p></div</div></div></body></html>