<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/lv/latv/acts/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/lv">Latvian</a> &gt; <a href="/lv/latv">Lativian Version</a> &gt; <a href="/lv/latv/acts">Acts</a> &gt <strong>Chapter 10</strong></div><p><span class="verse"><a name="1">1</a>Bet Cēzarejā bija kāds vīrs, vārdā Kornēlijs. Viņš bija simtnieks tā sauktajā itāliešu karaspēka daļā;</span> <span class="verse"><a name="2">2</a>Viņš ar visu savu namu bija reliģiozs un dievbijīgs; tas deva daudz dāvanu ļaudīm un vienmēr lūdza Dievu.</span> <span class="verse"><a name="3">3</a>Ap devīto dienas stundu viņš parādībā skaidri redzēja Dieva eņģeli, kas ienāca pie viņa un sacīja: Kornēlij!</span> <span class="verse"><a name="4">4</a>Bet viņš, to uzlūkojis un baiļu pārņemts, sacīja: Kas ir, Kungs? Bet tas viņam sacīja: Tavas lūgšanas un tavas nabagu dāvanas pacēlušās Dieva priekšā, lai tevi pieminētu.</span> <span class="verse"><a name="5">5</a>Un tagad sūti vīrus uz Jopi un liec ataicināt zināmo Sīmani, kas tiek saukts Pēteris.</span> <span class="verse"><a name="6">6</a>Viņš viesojas pie viena ādmiņa Sīmaņa, kā māja atrodas pie jūras. Viņš tev pateiks, kas tev jādara.</span> <span class="verse"><a name="7">7</a>Kad eņģelis, kas viņam to teica, aizgāja, viņš pasauca savus divus kalpus un vienu dievbijīgu kareivi no tiem, kas bija pie viņa;</span> <span class="verse"><a name="8">8</a>Tiem viņš visu izstāstīja un aizsūtīja tos uz Jopi.</span> <span class="verse"><a name="9">9</a>Bet nākošajā dienā, kad tie vēl bija ceļā un tuvojās pilsētai, Pēteris ap sesto stundu uzkāpa mājas augšā lūgt Dievu.</span> <span class="verse"><a name="10">10</a>Un viņš izsalka un gribēja ēst. Kamēr tie sagatavoja, viņš tika garā aizrauts.</span> <span class="verse"><a name="11">11</a>Un viņš redzēja atvērtas debesis un kādu trauku nolaižamies, it kā lielu palagu aiz četriem stūriem no debesīm nolaistu zemē;</span> <span class="verse"><a name="12">12</a>Tanī bija visādi četrkājaiņi un zemes rāpuļi, un debess putni.</span> <span class="verse"><a name="13">13</a>Un balss vēstīja viņam: Pēteri, celies, nokauj un ēd!</span> <span class="verse"><a name="14">14</a>Bet Pēteris sacīja: Nē, Kungs, es nekad neesmu ēdis neko nešķīstu un netīru.</span> <span class="verse"><a name="15">15</a>Tad otrreiz balss uz viņu: Ko Dievs šķīstījis, to nesauc par nešķīstu!</span> <span class="verse"><a name="16">16</a>Tas notika trīs reizes; un trauks tūdaļ tika uzņemts debesīs.</span> <span class="verse"><a name="17">17</a>Un kamēr Pēteris sevī nodomāja, ko nozīmē redzētā parādība, lūk, Kornēlija sūtītie vīri, meklēdami Sīmaņa namu, stāvēja pie durvīm.</span> <span class="verse"><a name="18">18</a>Un tie sauca, jautādami: Vai te viesojas Sīmanis, kas tiek saukts Pēteris?</span> <span class="verse"><a name="19">19</a>Bet kamēr Pēteris domāja par parādību, Gars viņam sacīja: Lūk, trīs vīri tevi meklē.</span> <span class="verse"><a name="20">20</a>Tāpēc celies, nokāp un nemaz nešaubīdamies, ej viņiem līdz, jo es tos sūtīju!</span> <span class="verse"><a name="21">21</a>Bet Pēteris, nokāpis pie vīriem, sacīja: Lūk, es esmu tas, ko jūs meklējat. Kāda iemesla dēļ jūs atnācāt?</span> <span class="verse"><a name="22">22</a>Tie sacīja: Simtnieks Kornēlijs, taisnīgs un dievbijīgs vīrs, ko godina visa jūdu tauta, saņēma pamācību no svētā eņģeļa, lai aicinātu tevi savā namā un uzklausītu tavus vārdus.</span> <span class="verse"><a name="23">23</a>Tad viņš ieveda tos iekšā un uzņēma mājvietā; bet nākošajā dienā viņš cēlies gāja tiem līdz; arī daži brāļi no Jopes pavadīja viņu.</span> <span class="verse"><a name="24">24</a>Otrā dienā viņš nonāca Cēzarejā. Bet Kornēlijs, saaicinājis savus radus un tuvākos draugus, gaidīja viņus.</span> <span class="verse"><a name="25">25</a>Un notika, ka, Pēterim ienākot, Kornēlijs nāca viņam pretim un, nometies pie tā kājām, pagodināja viņu.</span> <span class="verse"><a name="26">26</a>Bet Pēteris pacēla viņu, sacīdams: Celies, arī es esmu cilvēks.</span> <span class="verse"><a name="27">27</a>Un viņš, sarunādamies ar to, iegāja iekšā un atrada daudz atnācēju.</span> <span class="verse"><a name="28">28</a>Un viņš tiem sacīja: Jūs zināt, ka jūdu cilvēkiem nav atļauts biedroties un satikties ar svešinieku; bet man Dievs atklāja, ka nevienu cilvēku nevajag uzskatīt par nešķīstu vai netīru.</span> <span class="verse"><a name="29">29</a>Tāpēc uzaicināts es atnācu bez šaubīšanās. Es jautāju, kādā iemesla dēļ jūs mani aicinājāt?</span> <span class="verse"><a name="30">30</a>Tad Kornēlijs sacīja: Pirms četrām dienām ap šo laiku, devītajā stundā, es lūdzu Dievu savā namā un, lūk, nostājās manā priekšā vīrs spožās drēbēs un sacīja:</span> <span class="verse"><a name="31">31</a>Kornēlij, tava lūgšana uzklausīta, un Dievs tavas labdarības dāvanas atminējies sava vaiga priekšā.</span> <span class="verse"><a name="32">32</a>Tāpēc sūti uz Jopi un liec ataicināt Sīmani, kas tiek saukts Pēteris; viņš viesojas ādmiņa Sīmaņa namā pie jūras.</span> <span class="verse"><a name="33">33</a>Tad es tūdaļ sūtīju pie tevis, un labi tu darīji atnākdams. Tagad mēs visi stāvam tavā priekšā, lai uzklausītu visu, ko Kungs tev pavēlējis.</span> <span class="verse"><a name="34">34</a>Bet Pēteris, atvēris savu muti, sacīja: Patiesi, es atzīstu ka Dievs nešķiro personas (5.Moz.10,17; Īj.34,19; Gudr.6,8; Rom.2,11; Gal.2,6; Ef.6,9; Kol.3,25; 1.Pēt.1,17)</span> <span class="verse"><a name="35">35</a>Bet ikvienā tautā tas, kas Viņa bīstas un taisnīgi dzīvo, ir Viņam patīkams.</span> <span class="verse"><a name="36">36</a>Dievs sūtīja vārdu Izraēļa bērniem, pasludinādams mieru caur Jēzu Kristu. (Viņš ir Kungs pār visiem.)</span> <span class="verse"><a name="37">37</a>Jūs zināt, kādi notikumi norisinājās visā Jūdejā, sākot ar Galileju, pēc kristības, ko sludināja Jānis.</span> <span class="verse"><a name="38">38</a>Kā Dievs ar Svēto Garu un spēku svaidīja Nācarieti Jēzu, kas staigāja, labu darīdams un dziedinādams visus velna nomāktos, jo Dievs bija ar Viņu.</span> <span class="verse"><a name="39">39</a>Mēs esam liecinieki visam tam, ko Viņš darīja Jūdu zemē un Jeruzalemē. Viņu tie nonāvēja, piesitot krustā.</span> <span class="verse"><a name="40">40</a>Dievs Viņu uzmodināja trešajā dienā un atļāva Viņam parādīties.</span> <span class="verse"><a name="41">41</a>Ne visai tautai, bet Dieva izredzētajiem lieciniekiem, mums, kas kopā ar Viņu ēdām un dzērām pēc augšāmcelšanās no miroņiem.</span> <span class="verse"><a name="42">42</a>Viņš mums pavēlēja sludināt tautai un apliecināt, ka Viņš ir Dieva ieceltais soģis pār dzīvajiem un mirušajiem.</span> <span class="verse"><a name="43">43</a>Par Viņu liecina visi pravieši, ka visi, kas uz Viņu tic, Viņa vārdā saņem grēku piedošanu.</span> <span class="verse"><a name="44">44</a>Kamēr Pēteris šos vārdus runāja, nāca Svētais Gars pār visiem, kas vārdos klausījās.</span> <span class="verse"><a name="45">45</a>Un apgraizītie ticīgie, kas atnāca kopā ar Pēteri, bija pārsteigti, ka Svētā Gara žēlastība tika izlieta arī uz pagāniem.</span> <span class="verse"><a name="46">46</a>Jo tie dzirdēja viņus valodās runājam un Dievu augsti teicam.</span> <span class="verse"><a name="47">47</a>Tad Pēteris sacīja: Kas var liegt ūdeni viņu kristīšanai, kas, tāpat kā mēs, saņēmuši Svēto Garu?</span> <span class="verse"><a name="48">48</a>Un viņš pavēlēja tos kristīt Kunga Jēzus vārdā. Tad tie lūdza viņu dažas dienas palikt pie tiem.</span> </p></div</div></div></body></html>