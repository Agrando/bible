<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/lv/latv/acts/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/lv">Latvian</a> &gt; <a href="/lv/latv">Lativian Version</a> &gt; <a href="/lv/latv/acts">Acts</a> &gt <strong>Chapter 27</strong></div><p><span class="verse"><a name="1">1</a>Kad bija nolemts, ka Pāvilam jāpārceļas uz Itāliju, viņu kopā ar citiem cietumniekiem nodeva ķeizara karaspēka vienības simtniekam, vārdā Jūlijam.</span> <span class="verse"><a name="2">2</a>Iekāpuši kādā Andrumetijas kuģī, mēs aizbraucām, sākdami ceļojumu gar Āzijas piekrasti. Maķedonietis Aristarhs no Tesalonīkes bija pie mums.</span> <span class="verse"><a name="3">3</a>Nākošajā dienā mēs nonācām Sidonā. Jūlijs apgājās ar Pāvilu cilvēcīgi un atļāva aiziet pie draugiem, lai tie viņu apgādātu.</span> <span class="verse"><a name="4">4</a>No turienes aizbraukuši, mēs braucām lejpus Kiprai, jo bija pretvējš.</span> <span class="verse"><a name="5">5</a>Pārbraukuši jūru gar Kilikiju un Pamfīliju, mēs nonācām Listrā, kas atrodas Likijā.</span> <span class="verse"><a name="6">6</a>Tur simtnieks, atradis kādu kuģi no Aleksandrijas, kas brauca uz Itāliju, pārvietoja mūs tanī.</span> <span class="verse"><a name="7">7</a>Daudzas dienas lēni braukdami, mēs tikko nonācām iepretim Knidai, tāpēc ka vējš mums traucēja, un braucām gar Krētu netālu no Salmones.</span> <span class="verse"><a name="8">8</a>Ar grūtībām, garām braukdami, mēs nonācām kādā vieta, ko sauc par Labo ostu. Tās tuvumā atradās Talasas pilsēta.</span> <span class="verse"><a name="9">9</a>Bet bija pagājis ilgs laiks, un kuģošana vairs nebija droša, jo arī gavēnis jau bija pagājis, un Pāvils brīdinājā tos,</span> <span class="verse"><a name="10">10</a>Sacīdams viņiem: Vīri, es redzu, ka kuģošana sāk izvērsties briesmās un lielā postā ne tikai kravai un kuģim, bet arī mūsu dzīvībām.</span> <span class="verse"><a name="11">11</a>Bet virsnieks vairāk ticēja stūrmanim un kuģa īpašniekam nekā tam, ko sacīja Pāvils.</span> <span class="verse"><a name="12">12</a>Tā kā osta nebija piemērota pārziemošanai, daudzi nāca pie atziņas aizbraukt no turienes un, ja iespējams, nokļūt Foinīkā, lai tur pārziemotu. Tā ir Krētas osta, kas atvērta pret dienvidvakariem un ziemeļvakariem.</span> <span class="verse"><a name="13">13</a>Dienvidu vējam pūšot, viņi domāja sasniegt savu nodomu, un pacēluši enkurus, brauca gar Krētu.</span> <span class="verse"><a name="14">14</a>Bet neilgi pēc tam sacēlās pret to viesuļvētra, ko sauc par ziemeļrīteni.</span> <span class="verse"><a name="15">15</a>Kuģis tika aizrauts, un tas nespēja pretoties vējam. Nododot kuģi vētras varā, mēs tikām aiznesti.</span> <span class="verse"><a name="16">16</a>Mēs braucām gar kādu salu, kas saucās Kauda, un mēs tikko spējām valdīt laivu.</span> <span class="verse"><a name="17">17</a>To izvilkuši, viņi pielietoja glābšanas līdzekļus un apsēja kuģi. Bīdamies nokļūt Sirtē, viņi nolaida buras un ļāvās nest.</span> <span class="verse"><a name="18">18</a>Kad mūs vētra ļoti svaidīja, otrā dienā viņi nometa daļu kravas.</span> <span class="verse"><a name="19">19</a>Bet trešajā dienā viņi savām rokām izmeta kuģa rīkus.</span> <span class="verse"><a name="20">20</a>Kad vairākas dienas nebija redzama ne saule, ne zvaigznes un trakoja liela vētra, mums zuda katra cerība izglābties.</span> <span class="verse"><a name="21">21</a>Tā kā viņi ilgi nebija ēduši, Pāvils nostājās viņu vidū un sacīja: Vīri, jums vajadzēja mani paklausīt un neatstāt Krētu. Tad jūs izsargātos no šīm grūtībām un zaudējumiem.</span> <span class="verse"><a name="22">22</a>Tagad es jums atgādinu: nezaudējiet drosmi, jo neviens no jums bojā neies, tikai kuģis.</span> <span class="verse"><a name="23">23</a>Jo šinī naktī man piestājās Dieva eņģelis, kam es piederu un kam kalpoju,</span> <span class="verse"><a name="24">24</a>Sacīdams: Nebīsties, Pāvil, tev jāstājas ķeizara priekšā un, lūk, Dievs tev dāvājis visus, kas kopā ar tevi brauc.</span> <span class="verse"><a name="25">25</a>Tāpēc, vīri, nezaudējiet drosmi, jo es ticu Dievam, ka tā notiks, kā man tika sacīts.</span> <span class="verse"><a name="26">26</a>Bet mums jānokļūst kādā salā.</span> <span class="verse"><a name="27">27</a>Bet pēc tam iestājās četrpadsmitā nakts, un mēs ap pusnakti braucām pa Adrijas jūru. Tad jūrnieki nojauta, ka tuvojamies zemei.</span> <span class="verse"><a name="28">28</a>Nolaiduši lodi, tie atrada divdesmit asis, bet nedaudz tālāk tie izmērīja piecpadsmit.</span> <span class="verse"><a name="29">29</a>Baidīdamies uzskriet klintīm, tie kuģa pakaļgalā izmeta četrus enkurus un gaidīja dienu austam.</span> <span class="verse"><a name="30">30</a>Bet jūrnieki, nolaižot laivu jūrā, mēģināja aizbēgt no kuģa, izlikdamies, it kā viņi gribētu priekšgalā nolaist enkurus.</span> <span class="verse"><a name="31">31</a>Tad Pāvils sacīja virsniekiem un kareivjiem: Ja šie kuģī nepaliek, jūs nevarat tikt izglābti.</span> <span class="verse"><a name="32">32</a>Tad kareivji pārcirta laivas virves un ļāva tai nokrist.</span> <span class="verse"><a name="33">33</a>Gaismai austot, Pāvils lūdza visus pieņemt barību, sacīdams: Šodien ir četrpadsmitā diena, kamēr jūs, nekā neēduši, gaidāt un neko neesat baudījušī.</span> <span class="verse"><a name="34">34</a>Tāpēc es jūs lūdzu pieņemt barību jūsu veselības dēļ, jo nevienam no jums ne mats no galvas nezudīs.</span> <span class="verse"><a name="35">35</a>To pateicis, viņš paņēma maizi, visu priekšā pateicās Dievam un, to pārlauzis, sāka ēst.</span> <span class="verse"><a name="36">36</a>Tad visi kļuva drošāki un sāka ēst.</span> <span class="verse"><a name="37">37</a>Pavisam kuģī mēs bijām divsimt septiņdesmit sešas dvēseles.</span> <span class="verse"><a name="38">38</a>Paēduši līdz sātam, viņi izmeta kviešus jūrā, lai atvieglotu kuģi.</span> <span class="verse"><a name="39">39</a>Kad iestājās diena, viņi zemi nepazina, bet saskatīja kādu līci ar lēzenu krastu. Tanī viņi domāja, ja tas iespējams, izmest kuģi.</span> <span class="verse"><a name="40">40</a>Atbrīvojuši enkurus, viņi ļāvās jūrai. Tad tie, atraisījuši stūres un pacēluši priekšējās buras pa vējam, stūrēja uz krastu.</span> <span class="verse"><a name="41">41</a>Mēs nokļuvām joslā starp jūras ietekām, un viņi tur uzvadīja kuģi. Tā priekšgals palika nekustīgs, bet pakaļgalu jūras viļņi sadauzīja.</span> <span class="verse"><a name="42">42</a>Tad kareivjiem radās nodoms apcietinātos nonāvēt, lai kāds neaizpeldētu un neizbēgtu.</span> <span class="verse"><a name="43">43</a>Bet virsnieks, gribēdams glābt Pāvilu, neļāva tam notikt. Viņš pavēlēja tiem, kas prata peldēt, pirmajiem mesties ārā un, zemi sasniedzot, glābties.</span> <span class="verse"><a name="44">44</a>Pārējos viņi novietoja: citus uz dēļiem, citus uz kuģa atliekām. Un tā notika, ka visi ļaudis nokļuva uz sauzemes.</span> </p></div</div></div></body></html>