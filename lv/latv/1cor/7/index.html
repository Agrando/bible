<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/lv/latv/1cor/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/lv">Latvian</a> &gt; <a href="/lv/latv">Lativian Version</a> &gt; <a href="/lv/latv/1cor">1 Corinthians</a> &gt <strong>Chapter 7</strong></div><p><span class="verse"><a name="1">1</a>Bet attiecībā uz to, ko jūs man rakstījāt: Ir labi cilvēkam sievieti neaizskart.</span> <span class="verse"><a name="2">2</a>Bet netiklības novēršanai lai katram ir sava sieva un katrai savs vīrs!</span> <span class="verse"><a name="3">3</a>Vīram jāizpilda pienākums pret sievu, tāpat arī sievai pret vīru.</span> <span class="verse"><a name="4">4</a>Sievai nav varas pār savu miesu, bet vīram; tāpat arī vīram nav varas pār savu miesu, bet sievai.</span> <span class="verse"><a name="5">5</a>Neizvairieties viens no otra, kā vien uz kādu laiku, pašiem vienojoties, lai nodotos lūgšanai; bet tad atkal atgriezieties viens pie otra, lai sātans jūs nekārdinātu jūsu nesavaldības dēļ.</span> <span class="verse"><a name="6">6</a>Bet to es saku: atļaudams, ne pavēlēdams.</span> <span class="verse"><a name="7">7</a>Jo es vēlos, ka visi būtu tā kā es; bet katram ir sava dāvana no Dieva: vienam tā, otram cita.</span> <span class="verse"><a name="8">8</a>Bet es saku neprecētajiem un atraitņiem: labi viņiem būtu, ja viņi paliktu tā kā es.</span> <span class="verse"><a name="9">9</a>Bet ja viņi nav atturīgi, lai precas; jo labāk doties laulībā, nekā degt kaislībā.</span> <span class="verse"><a name="10">10</a>Bet laulātajiem pavēlu ne es, bet Kungs: sieva lai nešķiras no vīra!</span> <span class="verse"><a name="11">11</a>Un ja tā šķīrusies, tad tai jāpaliek neprecētai vai jāizlīgst ar savu vīru. Arī vīrs lai sievu neatstāj!</span> <span class="verse"><a name="12">12</a>Pārējim ne Kungs, bet es saku: ja kādam brālim ir nekristīta sieva un tā piekrīt ar viņu kopā dzīvot, tad lai viņš to neatstāj!</span> <span class="verse"><a name="13">13</a>Un ja kādai ticīgai sievai ir nekristīts vīrs, un tas piekrīt ar viņu kopā dzīvot, tad lai neatstāj vīru!</span> <span class="verse"><a name="14">14</a>Jo ticīgā sieva svētī neticīgo vīru, un ticīgais vīrs svētī neticīgo sievu; citādi jūsu bērni būtu nešķīsti, bet tagad tie ir svēti.</span> <span class="verse"><a name="15">15</a>Bet ja nekristītais šķiras, tad lai iet, jo brālis vai māsa tādā gadījumā nav saistīti; Dievs mūs ir aicinājis mieram.</span> <span class="verse"><a name="16">16</a>Jo no kurienes tu, sieva, zini, ka izglābsi savu vīru? Vai no kurienes tu, vīrs, zini, ka izglābsi savu sievu?</span> <span class="verse"><a name="17">17</a>Lai katrs dzīvo tā, kā katram Kungs piešķīris un kā Dievs katru aicinājis, un kā es visās draudzēs mācu.</span> <span class="verse"><a name="18">18</a>Ja kāds apgraizītais ir aicināts, tad lai viņš nemeklē neapgraizīšanas; ja kāds neapgraizītais ir aicināts, tas lai paliek neapgraizīts!</span> <span class="verse"><a name="19">19</a>Apgraizīšana nekas nav un neapgraizīšana nekas nav, bet Dieva baušļu pildīšana.</span> <span class="verse"><a name="20">20</a>Katrs lai paliek tanī aicinājumā, kurā tas aicināts!</span> <span class="verse"><a name="21">21</a>Ja esi aicināts vergs, nezūdies par to, bet, ja vari kļūt brīvs, tad izmanto to!</span> <span class="verse"><a name="22">22</a>Jo kas, vergs būdams, ir Kunga aicināts, tas ir Kunga brīvlaistais; līdzīgi tas, kas brīvs būdams, aicināts, ir Kristus kalps.</span> <span class="verse"><a name="23">23</a>Jūs esat dārgi atpirkti, nekļūstiet cilvēku vergi!</span> <span class="verse"><a name="24">24</a>Brāļi, katrs lai paliek Dieva priekšā, kā viņš ir aicināts!</span> <span class="verse"><a name="25">25</a>Attiecībā uz jaunavību man Kunga pavēles nav, bet es dodu padomu kā tāds, kas no Kunga ieguvis žēlsirdību, lai būtu uzticīgs.</span> <span class="verse"><a name="26">26</a>Tāpēc pašreizējo spaidu dēļ es atzīstu par labāku, ka cilvēkam labāk palikt tāpat.</span> <span class="verse"><a name="27">27</a>Ja esi saistīts ar sievu, nemeklē šķiršanos; ja esi neprecēts, nemeklē sievu!</span> <span class="verse"><a name="28">28</a>Bet ja esi devies laulībā, tad neesi grēkojis; un ja jaunava apprecas, tā negrēko, bet miesas grūtības viņiem būs. Es tomēr gribu jūs saudzēt.</span> <span class="verse"><a name="29">29</a>Brāļi, tāpēc es to saku: laiks ir īss. Turpmāk, lai tie, kam ir sievas, būtu tādi, it kā viņiem tās nebūtu;</span> <span class="verse"><a name="30">30</a>Un tie, kas raud, kā tādi, kas neraud; un kas priecājas, kā tādi, kas nepriecājas; un kas pērk, kā tādi, kam nekā nav;</span> <span class="verse"><a name="31">31</a>Un kas šo pasauli izmanto, būtu kā tādi, kas to neizmanto, jo šīs pasaules veids iznīkst.</span> <span class="verse"><a name="32">32</a>Bet es vēlos, lai jūs būtu bez rūpēm. Kam nav sievas, tas rūpējas par to, kas ir Kunga, kā patikt Dievam.</span> <span class="verse"><a name="33">33</a>Bet precētais rūpējas par pasaules lietām, kā patikt sievai, un viņš ir dalīts.</span> <span class="verse"><a name="34">34</a>Arī neprecētā sieviete un jaunava domā par to, kas ir Kunga, lai būtu svēta miesā un garā; bet precētā domā par pasaules lietām, kā patikt vīram.</span> <span class="verse"><a name="35">35</a>Es to saku jūsu labā, ne cilpu jums apmezdams, bet tājā nolūkā, lai dotu jums iespēju godīgā dzīvē un bez traucējuma pielūgt Kungu.</span> <span class="verse"><a name="36">36</a>Bet ja kādam šķiet, ka izrādīsies necienīgi, ja viņa jaunava būs pāri gadiem, un tam tā jānotiek, tad lai dara, kā grib! Ja viņa dodas laulībā, grēka nav.</span> <span class="verse"><a name="37">37</a>Bet kas, nebūdams padots nekādai nepieciešamībai, noteikti nospriedis savā sirdī un, rīkojoties saskaņā ar savu brīvo gribu, ir nolēmis savā sirdī paturēt savu meitu jaunavībā, tas labi dara.</span> <span class="verse"><a name="38">38</a>Tātad, kas savu meitu atdod pie vīra, tas labi dara, bet kas nedod pie vīra, tas dara labāk.</span> <span class="verse"><a name="39">39</a>Sieva ir padota likumam, kamēr viņas vīrs dzīvs. Ja tās vīrs ir miris, viņa ir brīva un var doties laulībā, ar ko vēlas, bet tikai Kungā.</span> <span class="verse"><a name="40">40</a>Bet svētīgāka viņa būs, ja saskaņā ar manu padomu paliks tāpat. Es esmu pārliecināts, ka arī man ir Dieva Gars.</span> </p></div</div></div></body></html>