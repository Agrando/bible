<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/lv/latv/matt/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/lv">Latvian</a> &gt; <a href="/lv/latv">Lativian Version</a> &gt; <a href="/lv/latv/matt">Matthew</a> &gt <strong>Chapter 11</strong></div><p><span class="verse"><a name="1">1</a>Un kad Jēzus bija beidzis mācīt savus divpadsmit mācekļus, notika, ka Viņš no šejienes aizgāja, lai mācītu un sludinātu viņu pilsētās.</span> <span class="verse"><a name="2">2</a>Bet Jānis, dzirdēdams cietumā par Kristus darbiem, nosūtīja divus no saviem mācekļiem</span> <span class="verse"><a name="3">3</a>Un sacīja Viņam: Vai Tu esi tas, kam bija jānāk, vai lai citu gaidām?</span> <span class="verse"><a name="4">4</a>Un Jēzus, atbildēdams viņiem, sacīja: Ejiet un ziņojiet Jānim, ko jūs dzirdējāt un redzējāt!</span> <span class="verse"><a name="5">5</a>Akli redz, tizli staigā, spitalīgie kļūst tīri, kurli dzird, miroņi ceļas augšām, nabagiem tiek sludināts evaņģēlijs.</span> <span class="verse"><a name="6">6</a>Un svētīgs ir tas, kas no manis neapgrēcinās.</span> <span class="verse"><a name="7">7</a>Bet viņiem aizejot, Jēzus sāka runāt ļaudīm par Jāni: Ko jūs gājāt tuksnesī skatīt? Vai vēja šķobītu niedri?</span> <span class="verse"><a name="8">8</a>Bet ko jūs gājāt skatīt? Vai mīkstās drēbēs tērptu cilvēku? Lūk, kas tērpjas mīkstās drēbēs, tie dzīvo ķēniņu pilīs.</span> <span class="verse"><a name="9">9</a>Bet ko jūs gājāt skatīt? Vai pravieti? Jā, es saku jums, un vairāk nekā pravieti.</span> <span class="verse"><a name="10">10</a>Šis ir tas, par ko rakstīts: lūk, es sūtu savu eņģeli pirms Tava vaiga, kas sagatavos Tavu ceļu pirms Tevis.</span> <span class="verse"><a name="11">11</a>Patiesi es jums saku: starp dzimušajiem no sievietēm neviens nav lielāks nācis par Jāni Kristītāju; bet mazākais debesvalstībā ir lielāks par viņu.</span> <span class="verse"><a name="12">12</a>No Jāņa Kristītāja laikiem līdz šim debesvalstība cieš varu: un tie, kas varu lieto, iegūst to.</span> <span class="verse"><a name="13">13</a>Jo visi pravieši un bauslība līdz pat Jānim pravietoja.</span> <span class="verse"><a name="14">14</a>Un ja jūs gribat pieņemt: viņš ir Elijs, kam bija jānāk.</span> <span class="verse"><a name="15">15</a>Kam ausis dzirdēšanai, lai dzird!</span> <span class="verse"><a name="16">16</a>Bet kam lai es pielīdzinu šo cilti? Viņa līdzīga bērniem, kas tirgus laukumā sēd un, kliegdami sev līdzīgajiem,</span> <span class="verse"><a name="17">17</a>Saka: Mēs jums spēlējām, bet jūs nedejojāt; mēs jums dziedājām raudu dziesmas, bet jūs neraudājāt.</span> <span class="verse"><a name="18">18</a>Jo atnāca Jānis: ne ēda, ne dzēra, bet tie saka, ka viņā ļaunais gars.</span> <span class="verse"><a name="19">19</a>Atnāca Cilvēka Dēls; Viņš ēd un dzer, un tie saka: lūk, cilvēks, kas rijējs un dzērājs, muitnieku un grēcinieku draugs! Un to bērni attaisnoja viņu gudrību.</span> <span class="verse"><a name="20">20</a>Tad Viņš sāka pārmest tām pilsētām, kurās bija darīti daudzi brīnumi, ka tās neatgriežas no grēkiem.</span> <span class="verse"><a name="21">21</a>Bēdas tev, Horacina! Bēdas tev, Betsaida! Jo, ja Tirā un Sidonā būtu notikuši tie brīnumi, kas tika darīti jūsos, viņi sen jau maisos un pelnos nožēlotu grēkus.</span> <span class="verse"><a name="22">22</a>Bet es jums saku: Tirai un Sidonai tiesas dienā tiks vieglāk piedots nekā jums.</span> <span class="verse"><a name="23">23</a>Un tu, Kafarnauma, vai tu pacelsies līdz debesīm? Līdz pat ellei tu nokritīsi, jo, ja Sodomā būtu darīti tie brīnumi, kas notika tevī, tā noteikti paliktu līdz šai dienai.</span> <span class="verse"><a name="24">24</a>Tomēr es jums saku: Sodomas zemei tiesas dienā būs vieglāk nekā tev.</span> <span class="verse"><a name="25">25</a>Tanī laikā Jēzus atbildēdams sacīja: Es godinu Tevi, Tēvs, debess un zemes Kungs, ka Tu noslēpi to mācītiem un gudriem, bet atklāji to mazajiem.</span> <span class="verse"><a name="26">26</a>Jā, Tēvs, jo tas Tev tā labpatika.</span> <span class="verse"><a name="27">27</a>Mans Tēvs man visu atdevis. Un neviens nepazīst Dēlu kā tikai Tēvs; un neviens nepazīst Tēvu kā tikai Dēls, un kam Dēls grib to atklāt.</span> <span class="verse"><a name="28">28</a>Nāciet pie manis visi, kas pūlaties un esat apgrūtināti! Es jūs atspirdzināšu.</span> <span class="verse"><a name="29">29</a>Ņemiet manu jūgu uz sevis un mācieties no manis, jo es esmu lēnprātīgs un pazemīgu sirdi; un jūs atradīsiet mieru savām dvēselēm.</span> <span class="verse"><a name="30">30</a>Jo mans jūgs ir tīkams, un mana nasta viegla.</span> </p></div</div></div></body></html>