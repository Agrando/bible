<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/lv/latv/matt/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/lv">Latvian</a> &gt; <a href="/lv/latv">Lativian Version</a> &gt; <a href="/lv/latv/matt">Matthew</a> &gt <strong>Chapter 23</strong></div><p><span class="verse"><a name="1">1</a>Tad Jēzus runāja ar ļaudīm un saviem mācekļiem,</span> <span class="verse"><a name="2">2</a>Sacīdams: Rakstu mācītāji un farizeji nosēdušies Mozus krēslā.</span> <span class="verse"><a name="3">3</a>Visu, ko viņi jums saka, to ievērojiet un dariet, bet pēc viņu darbiem nedariet, jo viņi gan saka, bet paši nedara.</span> <span class="verse"><a name="4">4</a>Jo viņi sasien smagas un nepanesamas nastas un uzkrauj tās cilvēku pleciem, bet paši negrib tās ar pirkstu kustināt.</span> <span class="verse"><a name="5">5</a>Un viņi tāpēc dara visus savus darbus, lai ļaudis tos redzētu: viņi lieto platas lūgšanas siksnas un garus pušķus pie drēbēm.</span> <span class="verse"><a name="6">6</a>Viņi mīl pirmās vietas mielastos un pirmos sēdekļus sinagogās.</span> <span class="verse"><a name="7">7</a>Un lai ļaudis viņus tirgus laukumos sveicinātu un sauktu par "rabbi".</span> <span class="verse"><a name="8">8</a>Bet jūs nesaucieties par rabbi, jo viens ir jūsu Mācītājs, bet jūs visi esat brāļi!</span> <span class="verse"><a name="9">9</a>Un nevienu nesauciet virs zemes par tēvu, jo viens ir jūsu Tēvs, kas ir debesīs.</span> <span class="verse"><a name="10">10</a>Un nesaucieties par mācītājiem, jo viens ir jūsu Mācītājs - Kristus!</span> <span class="verse"><a name="11">11</a>Bet lielākais starp jums lai ir jūsu kalps!</span> <span class="verse"><a name="12">12</a>Bet kas sevi paaugstinās, tiks pazemots; bet kas sevi pazemos, tiks paaugstināts.</span> <span class="verse"><a name="13">13</a>Bet bēdas jums, rakstu mācītāji un farizeji, jūs liekuļi, jo jūs aizslēdzat debesvalstību cilvēkiem; jūs paši neejat iekšā un neļaujat ieiet tiem, kas to vēlas.</span> <span class="verse"><a name="14">14</a>Bēdas jums, rakstu mācītāji un farizeji, jūs liekuļi, jo jūs apēdat atraitņu mājas, skaitot garas lūgšanas; tāpēc jūs saņemsiet bargāko sodu.</span> <span class="verse"><a name="15">15</a>Bēdas jums, rakstu mācītāji un farizeji, jūs liekuļi, jo jūs apstaigājat jūru un sauszemi, lai iegūtu kaut vienu jūdu ticībai; un, kad tas noticis, tad jūs padarāt viņu par elles mantinieku, divreiz ļaunāku, nekā jūs paši.</span> <span class="verse"><a name="16">16</a>Bēdas jums, jūs aklie vadoņi, kas sakāt: ja kāds zvēr pie svētnīcas, tas nav nekas, bet kas zvēr pie svētnīcas zelta, tam tas jāpilda.</span> <span class="verse"><a name="17">17</a>Jūs, neprātīgie un aklie! Jo kas vairāk: vai zelts, vai svētnīca, kas svētī zeltu?</span> <span class="verse"><a name="18">18</a>Un, ja kas zvēr pie altāra, tas nav nekas; bet ja kāds zvēr pie dāvanas, kas atrodas uz tā, tam tas jāpilda.</span> <span class="verse"><a name="19">19</a>Jūs aklie! Kas vairāk: dāvana vai altāris, kas svētī dāvanu?</span> <span class="verse"><a name="20">20</a>Kas zvēr pie altāra, zvēr pie tā un visa, kas uz tā atrodas.</span> <span class="verse"><a name="21">21</a>Un kas zvēr pie svētnīcas, zvēr pie tās un pie visa, ka tanī atrodas.</span> <span class="verse"><a name="22">22</a>Un kas pie debesīm zvēr, tas zvēr pie Dieva troņa un pie tā, kas uz tā sēd.</span> <span class="verse"><a name="23">23</a>Bēdas jums, rakstu mācītāji un farizeji, jūs liekuļi! Jūs dodat desmito daļu no mētrām, dillēm un ķimenēm, bet neievērojat svarīgāko bauslībā: taisnību, žēlsirdību un ticību. Šo jums vajadzēja darīt un to neatstāt.</span> <span class="verse"><a name="24">24</a>Jūs, aklie vadoņi, kas odus izkāšat, bet kamieļus aprijat!</span> <span class="verse"><a name="25">25</a>Bēdas jums, rakstu mācītāji un farizeji, jūs liekuļi, jo jūs tīrāt biķera un bļodas ārpusi, bet savā iekšienē jūs esat pilni laupījuma un netīrības.</span> <span class="verse"><a name="26">26</a>Aklais farizej, iztīri vispirms biķera un bļodas iekšieni, lai tad arī ārpuse kļūtu tīra!</span> <span class="verse"><a name="27">27</a>Bēdas jums, rakstu mācītāji un farizeji, jūs liekuļi, jo jūs līdzinaties nobalsinātiem kapiem, kas no ārienes cilvēkiem izrādās daiļi, bet iekšā ir miroņu kaulu un visādas netīrības pilni.</span> <span class="verse"><a name="28">28</a>Tā arī jūs: ārīgi gan jūs cilvēkiem izrādāties taisnīgi, bet iekšķīgi jūs esat liekulības un netaisnības pilni.</span> <span class="verse"><a name="29">29</a>Bēdas jums, rakstu mācītāji un farizeji, jūs liekuļi! Jūs ceļat kapenes praviešiem un izrotājat pieminekļus taisnīgajiem,</span> <span class="verse"><a name="30">30</a>Un sakāt: ja mēs dzīvotu savu tēvu laikos, mēs nekļūtu viņu līdzdalībnieki praviešu asins izliešanā.</span> <span class="verse"><a name="31">31</a>Tātad jūs liecināt par sevi, ka jūs esat to bērni, kas nogalināja praviešus.</span> <span class="verse"><a name="32">32</a>Tad nu piepildiet savu tēvu mēru!</span> <span class="verse"><a name="33">33</a>Jūs, čūsku un odžu izdzimums, kā jūs izbēgsiet no elles sodības?</span> <span class="verse"><a name="34">34</a>Lūk, tāpēc es sūtu praviešus un gudros, un rakstu mācītājus; un dažus no viņiem jūs nogalināsiet un sitīsiet krustā, un dažus šaustīsiet savās sinagogās un vajāsiet no vienas pilsētas uz otru,</span> <span class="verse"><a name="35">35</a>Lai uz jums nāktu visas taisnīgās asinis, kas izlietas virs zemes, sākot ar taisnīgā Ābela asinīm līdz Zaharija, Barahija dēla, asinīm, ko jūs nogalinājāt starp svētnīcu un altāri.</span> <span class="verse"><a name="36">36</a>Patiesi es jums saku: tas viss nāks pār šo paaudzi.</span> <span class="verse"><a name="37">37</a>Jeruzaleme, Jeruzaleme, kas nokauj praviešus un akmeņiem nomētā tos, kas pie tevis sūtīti! Cik reizes es gribēju sapulcināt tavus bērnus, kā vista savāc savus cāļus zem spārniem, bet tu negribēji!</span> <span class="verse"><a name="38">38</a>Lūk, jūsu māja tiek jums atstāta postā!</span> <span class="verse"><a name="39">39</a>Jo es jums saku: no šī laika jūs mani vairs neredzēsiet, iekams sacīsiet: svētīgs, kas nāk Kunga vārdā!</span> </p></div</div></div></body></html>