<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/lv/latv/matt/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/lv">Latvian</a> &gt; <a href="/lv/latv">Lativian Version</a> &gt; <a href="/lv/latv/matt">Matthew</a> &gt <strong>Chapter 17</strong></div><p><span class="verse"><a name="1">1</a>Un pēc sešām dienām Jēzus ņēma Pēteri un Jēkabu, un tā brāli Jāni un uzveda viņus savrup augstā kalnā,</span> <span class="verse"><a name="2">2</a>Un tika apskaidrots viņu priekšā. Un Viņa seja mirdzēja kā saule, bet Viņa drēbes kļuva baltas kā sniegs.</span> <span class="verse"><a name="3">3</a>Un, lūk, viņiem parādījās Mozus un Elijs un runāja ar Viņu.</span> <span class="verse"><a name="4">4</a>Bet Pēteris atbildēdams sacīja Jēzum: Kungs, labi mums šeit būt! Ja vēlies, mēs taisīsim šeit trīs teltis: vienu Tev, vienu Mozum un vienu Elijam.</span> <span class="verse"><a name="5">5</a>Viņam vēl runājot, lūk, spoža padebess tos apēnoja. Un, lūk, balss padebesī sacīja: Šis ir mans mīļais Dēls, kas man labpatīk. Viņu jūs klausiet!</span> <span class="verse"><a name="6">6</a>Kad mācekļi to dzirdēja, viņi krita uz sava vaiga un ļoti izbijās.</span> <span class="verse"><a name="7">7</a>Bet Jēzus piegāja un pieskārās viņiem, un sacīja tiem: Celieties un nebīstieties!</span> <span class="verse"><a name="8">8</a>Bet viņi, pacēluši savas acis, neviena neredzēja, kā vien tikai Jēzu.</span> <span class="verse"><a name="9">9</a>Un viņiem, no kalna nokāpjot, Jēzus pavēlēja, sacīdams: Nevienam nesakiet par šo pārādību, iekams Cilvēka Dēls nebūs uzcēlies no miroņiem!</span> <span class="verse"><a name="10">10</a>Un mācekļi Viņam jautāja, sacīdami: Ko tad rakstu mācītāji saka, ka vispirms jānāk Elijam?</span> <span class="verse"><a name="11">11</a>Bet Viņš tiem atbildēja, sacīdams: Elijs gan nāks un visu sataisīs.</span> <span class="verse"><a name="12">12</a>Bet es jums saku, ka Elijs jau atnāca, un viņi to neatzina, bet darīja ar to visu, ko gribēja. Tā arī Cilvēka Dēls cietīs no viņiem.</span> <span class="verse"><a name="13">13</a>Tad mācekļi saprata, ka Viņš runāja tiem par Jāni Kristītāju.</span> <span class="verse"><a name="14">14</a>Un kad Viņš atnāca pie ļaudīm, pienāca pie Viņa kāds cilvēks un, Viņa priekšā ceļos nometies, sacīja: Kungs, apžēlojies par manu dēlu, jo viņš ir mēnessērdzīgs un tam ļoti jācieš, jo viņš bieži krīt ugunī un bieži ūdenī.</span> <span class="verse"><a name="15">15</a>Un es viņu atvedu pie Taviem mācekļiem, bet tie nespēja viņu izdziedināt.</span> <span class="verse"><a name="16">16</a>Bet Jēzus atbildēja un sacīja: Tu neticīgā un negodīgā cilts, cik ilgi es vēl būšu ar jums? Cik ilgi vēl cietīšu jūs? Atvediet viņu šeit pie manis!</span> <span class="verse"><a name="17">17</a>Un Jēzus norāja viņu, un ļaunais gars izgāja no tā; un no tās stundas zēns kļuva vesels.</span> <span class="verse"><a name="18">18</a>Tad mācekļi vieni piegāja pie Jēzus un jautāja: Kāpēc mēs nevarējām to izdzīt?</span> <span class="verse"><a name="19">19</a>Jēzus atbildēja viņiem: Jūsu neticības dēļ. Patiesi es jums saku: ja jūsu ticība būs kā sinepju graudiņš un jūs pateiksiet šim kalnam: pārcelies no šejienes uz turieni, tad tas pārcelsies, un nekas nebūs jums neiespējams.</span> <span class="verse"><a name="20">20</a>Bet šī suga netiek izdzīta citādi, kā vien ar lūgšanu un gavēni.</span> <span class="verse"><a name="21">21</a>Bet kad viņi uzturējās Galilejā, Jēzus sacīja tiem: Cilvēka Dēls tiks nodots cilvēku rokās,</span> <span class="verse"><a name="22">22</a>Un tie Viņu nonavēs, un trešajā dienā Viņš augšāmcelsies. Un viņi ļoti noskuma.</span> <span class="verse"><a name="23">23</a>Un kad viņi nonāca Kafarnaumā, dubultdrahmas ņēmēji piegāja pie Pētera un sacīja viņam: Vai jūsu Mācītājs dubultdrahmu nemaksā?</span> <span class="verse"><a name="24">24</a>Viņš atbildēja: Jā gan! Un kad viņš iegāja namā, to sastapa Jēzus un sacīja: Sīman, kā tev šķiet? No kā zemes ķēniņi ņem muitu un nodokli? Vai no saviem dēliem, vai svešiniekiem?</span> <span class="verse"><a name="25">25</a>Bet viņš atbildēja: No svešiniekiem. Jēzus sacīja viņam: Tātad dēli brīvi.</span> <span class="verse"><a name="26">26</a>Bet lai mēs viņus neievestu apgrēcībā, ej uz jūru, iemet makšķeri un to zivi, kura pirmā pieķersies, izvelc; un tu, atdarījis tās muti, atradīsi stateru; ņem to un dod viņiem par mani un sevi!</span> </p></div</div></div></body></html>