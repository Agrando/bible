<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/lv/latv/luke/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/lv">Latvian</a> &gt; <a href="/lv/latv">Lativian Version</a> &gt; <a href="/lv/latv/luke">Luke</a> &gt <strong>Chapter 1</strong></div><p><span class="verse"><a name="1">1</a>Jau daudzi mēģinājuši uzrakstīt nostāstus par notikumiem, kas risinājušies mūsu vidū.</span> <span class="verse"><a name="2">2</a>Kā tos mums notēlojuši tie, kas sākumā paši redzējuši un bijuši vārda kalpi,</span> <span class="verse"><a name="3">3</a>Tā iedomājos, visu no sākuma pamatīgi izpētot, tev, viscienīgākais Teofil, pēc kārtas uzrakstīt,</span> <span class="verse"><a name="4">4</a>Lai tu pārliecinātos tās mācības patiesībā, kurā tu esi mācīts.</span> <span class="verse"><a name="5">5</a>Jūdejas ķēniņa Heroda laikā dzīvoja kāds Abijas kārtas priesteris, vārdā Zaharijs, un viņa sieva, vārdā Elizabete, no Ārona cilts.</span> <span class="verse"><a name="6">6</a>Bet abi viņi bija taisnīgi Dieva priekšā un nevainojami pildīja visus Kunga baušļus un noteikumus.</span> <span class="verse"><a name="7">7</a>Bet viņiem nebija bērnu, jo Elizabete bija neauglīga; un abi bija veci gados.</span> <span class="verse"><a name="8">8</a>Un notika, ka viņš savureiz pildīja priestera pienākumus Dieva priekšā,</span> <span class="verse"><a name="9">9</a>Un viņam, pēc priestera paražas lozējot, bija jāiet Kunga svētnīcā kvēpināt;</span> <span class="verse"><a name="10">10</a>Un visi daudzie ļaudis ārā lūdza Dievu kvēpināšanas stundā.</span> <span class="verse"><a name="11">11</a>Tad viņam parādījās Kunga eņģelis, stāvot kvēpināšanas altāra labajā pusē.</span> <span class="verse"><a name="12">12</a>Un Zaharijs, to redzēdams, izbijās, un viņu pārņēma bailes.</span> <span class="verse"><a name="13">13</a>Bet eņģelis sacīja viņam: Nebīsties, Zaharij, jo tava lūgšana ir uzklausīta: tava sieva Elizabete dzemdēs tev dēlu un tu nosauksi viņu vārdā Jānis.</span> <span class="verse"><a name="14">14</a>Un Tev būs prieks un līksmība, un daudzi priecāsies par viņa piedzimšanu.</span> <span class="verse"><a name="15">15</a>Jo viņš būs liels Kunga priekšā; vīnu un reibinošus dzērienus viņš nedzers; un Svētais Gars viņu piepildīs jau mātes miesās.</span> <span class="verse"><a name="16">16</a>Un daudzus Izraēļa bērnus viņš atgriezīs pie Kunga, viņu Dieva.</span> <span class="verse"><a name="17">17</a>Un tas ies viņa priekšā Elija garā un spēkā, pievērsdams tēvu sirdis bērniem un neticīgos taisnīgo gudrībai, lai sagatavotu Kungam paklausīgu tautu.</span> <span class="verse"><a name="18">18</a>Un Zaharijs sacīja eņģelim: Kā lai es to zinu? Jo es esmu vecs, un mana sieva arī gados.</span> <span class="verse"><a name="19">19</a>Un eņģelis viņam atbildēja un sacīja: Es esmu Gabriels, kas stāv Dieva priekšā, un es esmu sūtīts, lai tev to sacītu un tev pasludinātu šo prieka vēsti.</span> <span class="verse"><a name="20">20</a>Un, lūk, tu kļūsi mēms un nevarēsi runāt līdz tai dienai, kamēr tas notiks, tāpēc ka tu neticēji maniem vārdiem, kas savlaicīgi piepildīsies.</span> <span class="verse"><a name="21">21</a>Un ļaudis gaidīja Zahariju un brīnījās, kāpēc viņš kavējas svētnīcā.</span> <span class="verse"><a name="22">22</a>Bet viņš iznācis nevarēja tos uzrunāt; un tie noprata, ka viņš dievnamā redzējis parādību. Un viņš māja tiem un palika mēms.</span> <span class="verse"><a name="23">23</a>Un notika, ka izbeidzās viņa kalpošanas laiks; un viņš aizgāja savās mājās.</span> <span class="verse"><a name="24">24</a>Bet pēc šīm dienām viņa sieva Elizabete kļuva grūta un nerādījās piecus mēnešus, sacīdama:</span> <span class="verse"><a name="25">25</a>Tā Kungs mani svētījis; Viņš izraudzījis šīs dienas, lai atņemtu manu negodu ļaužu priekšā.</span> <span class="verse"><a name="26">26</a>Bet sestajā mēnesī Dievs sūtīja eņģeli Gabrielu uz Galilejas pilsētu, kas saucās Nācarete.</span> <span class="verse"><a name="27">27</a>Pie jaunavas, kas bija saderināta Dāvida cilts vīram, kam vārds bija Jāzeps; un jaunavas vārds bija Marija.</span> <span class="verse"><a name="28">28</a>Un eņģelis, ienācis pie viņas, sacīja: Esi sveicināta, žēlastības pilnā! Kungs ir ar tevi; tu esi svētīta starp sievietēm.</span> <span class="verse"><a name="29">29</a>To izdzirdusi, tā iztrūkās no viņa valodas un domāja: kas tā par sveicināšanu?</span> <span class="verse"><a name="30">30</a>Bet eņģelis viņai sacīja: Nebīsties, Marija, jo tu esi atradusi žēlastību pie Dieva.</span> <span class="verse"><a name="31">31</a>Lūk, tu kļūsi grūta miesās un dzemdēsi Dēlu, un nosauksi Viņu vārdā Jēzus.</span> <span class="verse"><a name="32">32</a>Un Viņš būs liels un sauksies Visaugstākā Dēls, un Dievs Kungs dos Viņam tēva Dāvida troni, un Viņš valdīs pār Jēkaba namu mūžīgi,</span> <span class="verse"><a name="33">33</a>Un Viņa valstībai nebūs gala.</span> <span class="verse"><a name="34">34</a>Bet Marija sacīja eņģelim: Kā tas var notikt, jo es vīra nezinu?</span> <span class="verse"><a name="35">35</a>Un eņģelis atbildēja un sacīja viņai: Svētais Gars nāks pār tevi, un Visaugstākā spēks tevi apēnos. Tāpēc arī Svētais, kas no tevis dzims, sauksies Dieva Dēls.</span> <span class="verse"><a name="36">36</a>Un, lūk, tava radiniece Elizabete, kuru sauc par neauglīgo, savā vecumā ieņēma dēlu un staigā sestajā mēnesī.</span> <span class="verse"><a name="37">37</a>Jo Dievam neviena lieta nav neiespējama.</span> <span class="verse"><a name="38">38</a>Bet Marija sacīja: Lūk, es esmu Kunga kalpone, lai man notiek pēc tava vārda! Un eņģelis no viņas aizgāja.</span> <span class="verse"><a name="39">39</a>Bet Marija, tanīs dienās cēlusies, steigšus aizgāja kalnos, jūdu pilsētā.</span> <span class="verse"><a name="40">40</a>Un viņa, iegājusi Zaharija namā, sveicināja Elizabeti.</span> <span class="verse"><a name="41">41</a>Un notika, ka Elizabetei, Marijas sveicināšanu dzirdot, bērniņš priecīgi sakustējās viņas miesās; un Elizabete piepildījās Svētā Gara;</span> <span class="verse"><a name="42">42</a>Un viņa skaļā balsī sauca un sacīja: Tu esi svētīta starp sievietēm, un svēts ir tavas miesas auglis!</span> <span class="verse"><a name="43">43</a>Un no kurienes man tas, ka mana Kunga māte nāk pie manis?</span> <span class="verse"><a name="44">44</a>Jo, lūk, tiklīdz tava sveicināšanas balss atskanēja manās ausīs, bērniņš līksmībā sakustējās manās miesās.</span> <span class="verse"><a name="45">45</a>Un svētīga tu esi ticēdama, ka tas izpildīsies, ko Kungs tev sacījis.</span> <span class="verse"><a name="46">46</a>Un Marija sacīja: Augsti slavē Kungu mana dvēsele.</span> <span class="verse"><a name="47">47</a>Un mans gars gavilē Dievā, manā Pestītājā,</span> <span class="verse"><a name="48">48</a>Jo viņš ir uzlūkojis savas kalpones pazemību; lūk, no šī brīža mani svētīgu teiks visas paaudzes,</span> <span class="verse"><a name="49">49</a>Jo Varenais lielas lietas manī darījis; un svēts ir Viņa vārds.</span> <span class="verse"><a name="50">50</a>Un viņa žēlsirdība paliek paaudžu paaudzēs tiem, kas Viņa bīstas.</span> <span class="verse"><a name="51">51</a>Viņš parādīja varu ar savu elkoni, izklīdinādams lepnos savā sirdsprātā.</span> <span class="verse"><a name="52">52</a>Viņš varenos gāza no troņiem un paaugstināja pazemīgos.</span> <span class="verse"><a name="53">53</a>Izsalkušos viņš pildīja labumiem un bagātos atstāja tukšā.</span> <span class="verse"><a name="54">54</a>Viņš uzņēma savu kalpu Izraēli, atminējies savu žēlsirdību,</span> <span class="verse"><a name="55">55</a>Kā Viņš runājis mūsu tēviem, Ābrahamam un viņa pēctečiem mūžīgi.</span> <span class="verse"><a name="56">56</a>Bet Marija palika pie viņas kādus trīs mēnešus un tad atgriezās savās mājās.</span> <span class="verse"><a name="57">57</a>Bet Elizabetei pienāca laiks dzemdēt; un viņa dzemdēja dēlu,</span> <span class="verse"><a name="58">58</a>Un viņas kaimiņi un radi, izdzirduši, ka Kungs viņai parādījis savu žēlastību, priecājās līdz ar viņu.</span> <span class="verse"><a name="59">59</a>Un notika, ka astotajā dienā tie sanāca bērniņu apgraizīt un sauca to viņa tēva vārdā: Zaharijs.</span> <span class="verse"><a name="60">60</a>Un viņa māte atbildēja un sacīja: Nekādā ziņā, bet viņš sauksies Jānis.</span> <span class="verse"><a name="61">61</a>Un tie sacīja viņai: Taču nav neviena tavos rados, kas sauktos šinī vārdā.</span> <span class="verse"><a name="62">62</a>Bet tie māja viņa tēvam, kā tas vēlētos viņu saukt.</span> <span class="verse"><a name="63">63</a>Un viņš pieprasīja galdiņu un rakstīja: Viņa vārds ir Jānis. Un visi brīnījās.</span> <span class="verse"><a name="64">64</a>Un te atdarījās viņa mute un mēle; un viņš runāja, godinādams Dievu.</span> <span class="verse"><a name="65">65</a>Un bailes pārņēma visus viņu kaimiņus; un visas šīs ziņas izpaudās visā Jūdejas kalnājā.</span> <span class="verse"><a name="66">66</a>Un visi, kas to dzirdēja, paturēja to savā sirdī, sacīdami: Kā jums šķiet, kas būs šis bērns, jo Dieva roka ir ar viņu?</span> <span class="verse"><a name="67">67</a>Un Zaharijs, viņa tēvs, Svētā Gara piepildīts, pravietoja, sacīdams:</span> <span class="verse"><a name="68">68</a>Godināts lai ir Kungs, Izraēļa Dievs, jo Viņš ir apmeklējis savu tautu un devis tai pestīšanu;</span> <span class="verse"><a name="69">69</a>Un Viņš mums pacēla pestīšanas ragu pār sava kalpa Dāvida namu;</span> <span class="verse"><a name="70">70</a>Kā Viņš runājis ar savu svēto praviešu muti, kas no mūžības;</span> <span class="verse"><a name="71">71</a>Ka Viņš mūs atpestīs no mūsu ienaidniekiem un visu to rokām, kas mūs ienīst;</span> <span class="verse"><a name="72">72</a>Lai pierādītu žēlsirdību mūsu tēviem un atcerētos savu svēto derību.</span> <span class="verse"><a name="73">73</a>Zvērestu, ko Viņš zvērējis mūsu tēvam Ābrahamam un dod mums,</span> <span class="verse"><a name="74">74</a>Lai mēs, izglābti no savu ienaidnieku rokām, bezbailīgi Viņam kalpotu</span> <span class="verse"><a name="75">75</a>Svētumā un taisnībā Viņa priekšā visās mūsu mūža dienās.</span> <span class="verse"><a name="76">76</a>Un tevi, bērniņ, sauks par Visaugstākā pravieti, jo tu iesi Kunga vaiga priekšā sagatavot Viņam ceļu,</span> <span class="verse"><a name="77">77</a>Lai dotu pestīšanas atziņu Viņa ļaudīm to grēku piedošanai</span> <span class="verse"><a name="78">78</a>Mūsu Dieva sirsnīgās žēlsirdības dēļ, ar kuru Auseklis no augšienes mūs uzlūkojis,</span> <span class="verse"><a name="79">79</a>Lai apgaismotu tos, kas tumsībā un nāves ēnā sēd, un virzītu mūsu kājas uz miera ceļu.</span> <span class="verse"><a name="80">80</a>Un bērns auga, un stiprinājās garā, un palika tuksnesī līdz tai dienai, kad viņam bija jāstājās Izraēļa priekšā.</span> </p></div</div></div></body></html>