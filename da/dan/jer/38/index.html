<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/da/dan/jer/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/da">Danish</a> &gt; <a href="/da/dan">Danish Version</a> &gt; <a href="/da/dan/jer">Jeremiah</a> &gt <strong>Chapter 38</strong></div><p><span class="verse"><a name="1">1</a>Men da Sjefatja Mattans søn, Gedalja Pasjhurs søn, Jukal Sjelemjas Søn og Pasjhur Malkijas Søn hørte Jeremias tale til alt Folket således:</span> <span class="verse"><a name="2">2</a>"Så siger HERREN: Den, der bliver i denne By, skal dø ved Sværd, Hunger og Pest, men den, som overgiver sig til Kaldæerne, skal leve og vinde sit Liv som Bytte;</span> <span class="verse"><a name="3">3</a>thi så siger HERREN: Denne By skal gives i Babels Konges Hærs Hånd, og han skal indtage den"</span> <span class="verse"><a name="4">4</a>da sagde Fyrsterne til Kongen: "Denne Mand må dø, thi han tager Modet fra Krigsmændene, som er tilbage i denne By, og fra alt Folket ved at tale således til dem; thi denne Mand tænker ikke på dette Folks Vel, men på dets Ulykke."</span> <span class="verse"><a name="5">5</a>Kong Zedekias svarede: "Se, han er i eders Hånd." Thi Kongen evnede intet over for dem.</span> <span class="verse"><a name="6">6</a>Så tog de Jeremias og kastede ham i Kongesønnen Malkijas Cisterne i Vagtforgården, idet de hejsede ham ned med Reb. Der var ikke Vand i Cisternen, men Dynd, og Jeremias sank i Dyndet.</span> <span class="verse"><a name="7">7</a>Imidlertid hørte Ætioperen Ebed Melek, en Hofmand i Kongens Palads, at Jeremias var kastet i Cisternen; og da Kongen var i Benjaminsporten,</span> <span class="verse"><a name="8">8</a>gik Ebed-Melek fra Paladset og talte således til Kongen:</span> <span class="verse"><a name="9">9</a>"Herre Konge, ilde har de gjort ved at lade denne Mand dø af Hunger, fordi der ikke er mere Brød i Byen!"</span> <span class="verse"><a name="10">10</a>Så bød Kongen Ætioperen Ebed-Melek: "Tag tredive Mænd med herfra og drag Profeten Jeremias op af Cisternen, før han dør!"</span> <span class="verse"><a name="11">11</a>Ebed-Melek tog Mændene med og gik til Kælderen under Skatkammeret i Kongens Palads, hvor han hentede nogle Klude af slidte og iturevne klæder; dem hejsede han med Reb ned til Jeremias i Cisternen,</span> <span class="verse"><a name="12">12</a>idet han sagde: "Læg Kludene om Rebet!" Det gjorde Jeremias,</span> <span class="verse"><a name="13">13</a>og de drog ham op af Cisternen med Rebet. Således kom Jeremias atter til at sidde i Vagtforgården.</span> <span class="verse"><a name="14">14</a>Kong Zedekias sendte Bud og lod Profeten Jeremias hente til sig i Livvagtens Indgang til HERRENs Hus. Og Kongen sagde til ham: "Jeg vil spørge dig om noget, dølg intet for mig!"</span> <span class="verse"><a name="15">15</a>Jeremias svarede Zedekias: "Hvis jeg siger dig det, vil du da ikke lade mig dræbe? Og selv om jeg råder dig, vil du dog ikke høre mig."</span> <span class="verse"><a name="16">16</a>Da tilsvor Kong Zedekias i al Hemmelighed Jeremias: "Så sandt HERREN lever, som har skabt vor Sjæl, jeg vil ikke lade dig dræbe eller give dig i disse Mænds Hånd, som står dig efter Livet."</span> <span class="verse"><a name="17">17</a>Så sagde Jeremias til Zedekias: "Så siger HERREN, Hærskarers Gud, Israels Gud: Hvis du overgiver dig til Babels Konges Fyrster, skal du redde dit Liv; denne By skal ikke afbrændes, og du og dit Hus skal blive i Live;</span> <span class="verse"><a name="18">18</a>men overgiver du dig ikke til dem, skal Byen gives i Kaldæernes Hånd, og de skal afbrænde den, og du skal ikke undslippe deres Hånd."</span> <span class="verse"><a name="19">19</a>Men kong Zedekias sagde til Jeremias: "Jeg er ræd for de Judæere, der er løbet over til Kaldæerne, at Kaldæerne skal overgive mig i deres Hånd, og at de skal drive Spot med mig."</span> <span class="verse"><a name="20">20</a>Så sagde Jeremias: "Det gør de ikke! Adlyd kun HERRENs Ord, som jeg taler til dig, så skal det gå dig vel, og du skal blive i Live.</span> <span class="verse"><a name="21">21</a>Men vægrer du dig ved at overgive dig, så hør nu, hvad HERREN har ladet mig skue:</span> <span class="verse"><a name="22">22</a>Se, alle Kvinder, der er tilbage i Judas Konges Palads, førtes ud til Babels Konges Fyrster, medens de sang: Dig forledte og tvang dine gode Venner, de ledte din Fod i en Sump og trak sig tilbage.</span> <span class="verse"><a name="23">23</a>Alle dine Hustruer og Børn skal føres ud til Kaldæerne, og du skal ikke undslippe deres Hånd, men gribes af Babels Konges Hånd, og denne By skal abrændes!"</span> <span class="verse"><a name="24">24</a>Så sagde Zedekias til Jeremias: "Ingen må vide noget om denne Samtale, ellers er du dødsens;</span> <span class="verse"><a name="25">25</a>og hvis Fyrsterne skulde få Nys om, at jeg har talt med dig, og komme til dig og sige: Sig os hvad du sagde til Kongen; dølg ikke noget for os, ellers dræber vi dig; sig os også, hvad Kongen sagde til dig!</span> <span class="verse"><a name="26">26</a>sig så til dem: Jeg fremførte en ydmyg Bøn for Kongen om ikke at lade mig føre tilbage til Jonatans Hus for at dø der."</span> <span class="verse"><a name="27">27</a>Og alle Fyrsterne kom til Jeremias og spurgte ham; og han svarede dem nøje, som Kongen havde påbudt. Så lod de ham i Fred, eftersom Sagen ikke var blevet kendt.</span> <span class="verse"><a name="28">28</a>Således sad Jeremias i Vagtforgården, lige til den Dag Jerusalem blev indtaget.</span> </p></div</div></div></body></html>