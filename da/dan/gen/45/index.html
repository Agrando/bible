<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 45</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/da/dan/gen/45"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/da">Danish</a> &gt; <a href="/da/dan">Danish Version</a> &gt; <a href="/da/dan/gen">Genesis</a> &gt <strong>Chapter 45</strong></div><p><span class="verse"><a name="1">1</a>Da kunde Josef ikke længer beherske sig over for alle dem der stod hos ham, og han råbte "Lad alle gå ud!" Således var der ingen til Stede, da Josef gav sig til Kende for sine Brødre.</span> <span class="verse"><a name="2">2</a>Så brast han i lydelig Gråd, så Ægypterne hørte det, og det spurgtes i Faraos Hus;</span> <span class="verse"><a name="3">3</a>og Josef sagde til sine Brødre: "Jeg er Josef! Lever min Fader endnu?" Men hans Brødre kunde ikke svare ham, så forfærdede var de for ham.</span> <span class="verse"><a name="4">4</a>Så sagde Josef til sine Brødre: "Kom hen til mig!" Og da de kom derhen, sagde Josef: "Jeg er eders Broder Josef, som I solgte til Ægypten;</span> <span class="verse"><a name="5">5</a>men I skal ikke græmme eder eller være forknytte, fordi I solgte mig herhen, thi Gud har sendt mig forud for eder for at opholde Liv;</span> <span class="verse"><a name="6">6</a>i to År har der nu været Hungersnød i Landet, og fem År endnu skal der hverken pløjes eller høstes;</span> <span class="verse"><a name="7">7</a>derfor sendte Gud mig forud for eder, for at I kan få Efterkommere på Jorden, og for at mange hos eder kan reddes og holdes i Live.</span> <span class="verse"><a name="8">8</a>Og nu, ikke I, men Gud har sendt mig hid, og han har gjort mig til Fader hos Farao og til Herre over hele hans Hus og til Hersker over hele Ægypten.</span> <span class="verse"><a name="9">9</a>Skynd jer nu hjem til min Fader og sig til ham: Din Søn Josef lader sige: Gud har sat mig til Hersker over hele Ægypten; kom uden Tøven ned til mig</span> <span class="verse"><a name="10">10</a>og tag Bolig i Gosens Land og bo i min Nærhed med dine Sønner og Sønnesønner, dit Småkvæg og Hornkvæg og alt, hvad du ejer og har;</span> <span class="verse"><a name="11">11</a>der vil jeg sørge for dit Underhold - thi Hungersnøden vil vare fem År endnu - for at ikke du, dit Hus eller nogen, der hører dig til, skal gå til Grunde!</span> <span class="verse"><a name="12">12</a>Nu ser I, også min Broder Benjamin, med egne Øjne, at det er mig, der taler til eder;</span> <span class="verse"><a name="13">13</a>og I skal fortælle min Fader om al min Herlighed i Ægypten og om alt, hvad I har set, og så skal I skynde eder at bringe min Fader herned."</span> <span class="verse"><a name="14">14</a>Så faldt han grædende sin Broder Benjamin om Halsen, og Benjamin græd i hans Arme.</span> <span class="verse"><a name="15">15</a>Og han kyssede alle sine Brødre og græd ved deres Bryst; og nu kunde hans Brødre tale med ham.</span> <span class="verse"><a name="16">16</a>Men det spurgtes i Faraos Hus, at Josefs Brødre var kommet, og Farao og hans Tjenere glædede sig derover:</span> <span class="verse"><a name="17">17</a>og Farao sagde til Josef: "Sig til dine Brødre: Således skal I gøre: Læs eders Dyr og drag til Kana'ans Land,</span> <span class="verse"><a name="18">18</a>hent eders Fader og eders Familier og kom hid til mig, så vil jeg give eder det bedste, der er i Ægypten, og I skal nyde Landets Fedme.</span> <span class="verse"><a name="19">19</a>Byd dem at gøre således: Tag eder Vogne i Ægypten til eders Børn og Kvinder, sæt eders Fader op og kom hid;</span> <span class="verse"><a name="20">20</a>bryd eder ikke om eders Ejendele, thi det bedste, der er i hele Ægypten, skal være eders!"</span> <span class="verse"><a name="21">21</a>Det gjorde Israels Sønner så. Og efter Faraos Bud gav Josef dem Vogne og Rejsekost med;</span> <span class="verse"><a name="22">22</a>hver især gav han dem et Sæt Festklæder, men Benjamin gav han 300 Sekel Sølv og fem Sæt Festklæder;</span> <span class="verse"><a name="23">23</a>og sin Fader sendte han ti Æsler med det bedste, der var i Ægypten og ti Aseninder med Korn, Brød og Rejsetæring til Faderen.</span> <span class="verse"><a name="24">24</a>Så tog han Afsked med sine Brødre, og da de drog bort, sagde han til dem: "Kives ikke på Vejen!"</span> <span class="verse"><a name="25">25</a>Således drog de hjem fra Ægypten og kom til deres Fader Jakob i Kana'ans Land;</span> <span class="verse"><a name="26">26</a>og de fortalte ham det og sagde: "Josef lever endnu, og han er Hersker over hele Ægypten." Men hans Hjerte blev koldt, thi han troede dem ikke.</span> <span class="verse"><a name="27">27</a>Så fortalte de ham alt, hvad Josef havde sagt til dem; og da han så Vognene, som Josef havde sendt for at hente ham, oplivedes deres Fader Jakobs Ånd atter;</span> <span class="verse"><a name="28">28</a>og Israel sagde: "Det er stort, min Søn Josef lever endnu; jeg vil drage hen og se ham, inden jeg dør!"</span> </p></div</div></div></body></html>