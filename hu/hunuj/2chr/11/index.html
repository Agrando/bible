<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/2chr/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/2chr">2 Chronicles</a> &gt <strong>Chapter 11</strong></div><p><span class="verse"><a name="1">1</a>Amikor Roboám visszaérkezett Jeruzsálembe, összegyűjtötte Júda házát és Benjámint, száznyolcvanezer válogatott harcost, hogy megtámadják Izráelt, és visszaszerezzék az országot Roboámnak.</span> <span class="verse"><a name="2">2</a>De így szólt az ÚR igéje Semajához, az Isten emberéhez:</span> <span class="verse"><a name="3">3</a>Mondd meg Roboámnak, Salamon fiának, Júda királyának és az egész Izráelnek Júdában és Benjáminban:</span> <span class="verse"><a name="4">4</a>Így szól az ÚR: Ne vonuljatok fel, és ne harcoljatok testvéreitekkel! Térjen haza mindenki, mert én akartam ezt így. Ők hallgattak is az ÚR szavára és visszatértek, nem mentek Jeroboám ellen.</span> <span class="verse"><a name="5">5</a>Roboám Jeruzsálemben lakott és egyes városokat erődítményekké épített ki Júdában.</span> <span class="verse"><a name="6">6</a>Így építette ki Betlehemet, Étámot és Tekóát,</span> <span class="verse"><a name="7">7</a>Bét-Cúrt, Szókót és Adullámot,</span> <span class="verse"><a name="8">8</a>Gátot, Márésát és Zífet,</span> <span class="verse"><a name="9">9</a>Adóraimot, Lákist és Azékát,</span> <span class="verse"><a name="10">10</a>Corát, Ajjálónt és Hebrónt. Ezek voltak az erődített városok Júdában és Benjáminban.</span> <span class="verse"><a name="11">11</a>Megerősítette az erődítményeket, és parancsnokokat helyezett oda, ellátta élelem-, olaj-, és borraktárakkal,</span> <span class="verse"><a name="12">12</a>továbbá mindegyik várost hosszú pajzsokkal és kopjákkal, és rendkívül megerősítette azokat. Így lett az övé Júda és Benjámin.</span> <span class="verse"><a name="13">13</a>Az egész Izráelben levő papok és léviták mindenünnen hozzá csatlakoztak.</span> <span class="verse"><a name="14">14</a>A léviták elhagyták legelőiket és birtokukat, és átmentek Júdába és Jeruzsálembe, mert kikergették őket Jeroboám és fiai, nem maradhattak az ÚR papjai.</span> <span class="verse"><a name="15">15</a>Az pedig a saját papjait rendelte az áldozóhalmokra, a gonosz szellemek szolgálatára, meg a borjakéra, amelyeket csináltatott.</span> <span class="verse"><a name="16">16</a>A papok után Jeruzsálembe mentek Izráel valamennyi törzséből azok is, akiket szívük arra indított, hogy keressék Izráel Istenét, az URat, és áldozzanak őseik Istenének, az ÚRnak.</span> <span class="verse"><a name="17">17</a>Ezek erősítették Júda országát, támogatták Roboámot, Salamon fiát három évig, mert csak három évig jártak Dávid és Salamon útján.</span> <span class="verse"><a name="18">18</a>Roboám feleségül vette Mahalatot, Jerimótnak, Dávid fiának a leányát, meg Abihailt, Eliábnak, Isai fiának a leányát.</span> <span class="verse"><a name="19">19</a>Ez fiúkat szült neki: Jeúst, Semarját és Zahamot.</span> <span class="verse"><a name="20">20</a>Azután elvette Maakát, Absolon leányát, aki Abijját, Attajt, Zízát és Selómitot szülte neki.</span> <span class="verse"><a name="21">21</a>Maakát, Absolon leányát jobban szerette Roboám valamennyi feleségénél és másodrangú feleségénél, bár tizennyolc feleséget és hatvan másodrangú feleséget tartott, és nemzett huszonnyolc fiút és hatvan leányt.</span> <span class="verse"><a name="22">22</a>Roboám Abijját, Maaká fiát tette testvérei között az elsővé, mint trónörököst, mert királlyá akarta tenni.</span> <span class="verse"><a name="23">23</a>Ezért okosan szétosztotta többi fiai között Júda és Benjámin egész területét és az összes erődített várost. Ellátta őket bőségesen élelemmel, és szerzett nekik sok feleséget.</span> </p></div</div></div></body></html>