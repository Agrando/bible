<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/judg/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/judg">Judges</a> &gt <strong>Chapter 9</strong></div><p><span class="verse"><a name="1">1</a>Abímelek, Jerubbaal fia elment Sikembe anyja testvéreihez, és így szólt hozzájuk, meg az egész nemzetséghez, amelyhez anyja családja tartozott:</span> <span class="verse"><a name="2">2</a>Beszéljetek így Sikem polgárainak a füle hallatára: Mi jobb nektek? Az, ha hetven férfi uralkodik rajtatok, mármint Jerubbaal fiai, vagy az, ha egy ember uralkodik rajtatok? Emlékezzetek csak arra, hogy én a ti húsotok és véretek vagyok!</span> <span class="verse"><a name="3">3</a>Amikor anyja testvérei elbeszélték róla mindezeket a dolgokat Sikem valamennyi polgárának füle hallatára, azoknak a szíve Abímelek felé hajlott, mert ezt mondták: Testvérünk ő.</span> <span class="verse"><a name="4">4</a>Adtak neki hetven ezüstöt a Baal-Berít templomából, Abímelek pedig ezen haszontalan és hitvány embereket bérelt fel, hogy kövessék őt.</span> <span class="verse"><a name="5">5</a>Majd elment apja házához Ofrába, és meggyilkolta testvéreit, Jerubbaal fiait, hetven férfit egy kövön. De Jótám, Jerubbaal legkisebb fia, megmenekült, mert elbújt.</span> <span class="verse"><a name="6">6</a>Ezután összegyűltek Sikem polgárai, meg az összes várbeliek, elmentek és királlyá tették Abímeleket a sikemi tölgyfánál, az emlékoszlop mellett.</span> <span class="verse"><a name="7">7</a>Amikor hírül adták ezt Jótámnak, elment, megállt a Garizim-hegy csúcsán, és harsány hangon kiáltva ezt mondta nekik: Sikem polgárai, hallgassatok rám, hogy rátok is hallgasson az Isten!</span> <span class="verse"><a name="8">8</a>Elmentek egyszer a fák, hogy királyt kenjenek föl maguknak. Mondták az olajfának: Légy a mi királyunk!</span> <span class="verse"><a name="9">9</a>De az olajfa ezt mondta nekik: Talán elvesztettem olajomat, amelyért tisztelnek istenek és emberek, hogy menjek hajladozni a fák fölött?</span> <span class="verse"><a name="10">10</a>Ekkor a fügefának mondták a fák: Jöjj te, és légy a királyunk!</span> <span class="verse"><a name="11">11</a>De azt mondta nekik a fügefa: Talán elvesztettem édességemet, meg pompás gyümölcsömet, hogy menjek hajladozni a fák fölött?</span> <span class="verse"><a name="12">12</a>Majd a szőlőnek mondták a fák: Jöjj te, és légy a királyunk!</span> <span class="verse"><a name="13">13</a>De azt mondta nekik a szőlő: Talán elvesztettem mustomat, amely örömre derít isteneket és embereket, hogy menjek hajladozni a fák fölött?</span> <span class="verse"><a name="14">14</a>Végül a tüskebokornak mondták mind a fák: Jöjj te, és légy a királyunk!</span> <span class="verse"><a name="15">15</a>A tüskebokor azt mondta a fáknak: Ha igazán királyotokká akartok engem kenni, jertek, húzódjatok árnyékomba&#59; mert ha nem úgy lesz, akkor tűz csap ki a tüskebokorból, és megemészti a Libánon cédrusait!</span> <span class="verse"><a name="16">16</a>Ti most igazán és feddhetetlenül jártatok-e el, amikor királlyá tettétek Abímeleket, helyesen bántatok-e Jerubbaallal és háza népével, és úgy bántatok-e vele, ahogyan megérdemelte?</span> <span class="verse"><a name="17">17</a>Hiszen értetek harcolt apám, sőt az életét is kockára tette, amikor kimentett benneteket Midján kezéből.</span> <span class="verse"><a name="18">18</a>Ti pedig fölkeltetek apám háza népe ellen, legyilkoltátok fiait, hetven férfit egy kövön, és királlyá tettétek Sikem polgárai fölött Abímeleket, a szolgáló fiát, mivel a testvéretek ő!</span> <span class="verse"><a name="19">19</a>Ha tehát most igazán és feddhetetlenül bántatok Jerubbaallal és háza népével, akkor örüljetek Abímeleknek, és örüljön ő is nektek!</span> <span class="verse"><a name="20">20</a>De ha nem, akkor tűz fog kicsapni Abímelekből, és megemészti Sikem polgárait meg a várbelieket, tűz fog kicsapni Sikem polgáraiból meg a várbeliekből is, és megemészti Abímeleket!</span> <span class="verse"><a name="21">21</a>Ezután elmenekült Jótám, és futva ment Beérbe. Ott telepedett le, mert félt a testvérétől, Abímelektől.</span> <span class="verse"><a name="22">22</a>Abímelek három évig volt Izráel fejedelme.</span> <span class="verse"><a name="23">23</a>De Isten egy gonosz lelket küldött Abímelek és Sikem polgárai közé, ezért Sikem polgárai hűtlenek lettek Abímelekhez.</span> <span class="verse"><a name="24">24</a>Így torolta meg Isten a Jerubbaal hetven fián elkövetett erőszakot, és így hárította vérüket testvérükre, Abímelekre, aki meggyilkolta őket, meg Sikem polgáraira, akik támogatták őt testvérei meggyilkolásában.</span> <span class="verse"><a name="25">25</a>Sikem polgárai lesben álltak a hegytetőkön, és kiraboltak mindenkit, aki elment mellettük az úton. Ezt hírül adták Abímeleknek.</span> <span class="verse"><a name="26">26</a>Azután eljött Gaal, Ebed fia testvéreivel együtt, és Sikembe költözött. Sikem polgárai megbíztak benne.</span> <span class="verse"><a name="27">27</a>Amikor kimentek a mezőre, leszüretelték a szőlőjüket, kitaposták, és örömünnepet tartottak&#59; bementek Istenük házába, ettek, ittak, és ócsárolták Abímeleket.</span> <span class="verse"><a name="28">28</a>Gaal, Ebed fia ezt mondta: Ki ez az Abímelek, hogy mi sikemiek szolgáljunk neki?! Hiszen ez a Jerubbaal fia, Zebul meg a helytartója! Szolgáljátok inkább Sikem atyjának, Hamórnak az embereit! Miért szolgáljuk őt?</span> <span class="verse"><a name="29">29</a>Volna csak az én kezemben ez a nép, majd elkergetném Abímeleket! Abímeleknek pedig megüzente: Szedd össze a seregedet, és jöjj ki harcolni!</span> <span class="verse"><a name="30">30</a>Amikor meghallotta Zebul, a város parancsnoka, Gaalnak, Ebed fiának a szavait, haragra lobbant.</span> <span class="verse"><a name="31">31</a>Követeket küldött Abímelekhez Tormába ezzel az üzenettel: Gaal, Ebed fia és testvérei Sikembe jöttek, és ellened lázítják a várost.</span> <span class="verse"><a name="32">32</a>Indulj el tehát éjszaka seregeddel együtt, és állj lesbe a mezőn!</span> <span class="verse"><a name="33">33</a>Reggel pedig, mihelyt fölkel a nap, törj rá azonnal a városra! Mikor azután Gaal kivonul ellened, bánj el vele, ahogy tőled telik!</span> <span class="verse"><a name="34">34</a>Abímelek elindult éjszaka egész seregével, és lesbe álltak Sikem ellen négy csapatban.</span> <span class="verse"><a name="35">35</a>Amikor Gaal, Ebed fia, kivonult és fölállt a város kapuja előtt, Abímelek is elindult a leshelyről seregével együtt.</span> <span class="verse"><a name="36">36</a>Amint Gaal meglátta a sereget, azt mondta Zebulnak: Nézd! Egy sereg vonul le a hegytetőkről! Zebul azonban ezt mondta neki: A hegyek árnyékát nézed embereknek.</span> <span class="verse"><a name="37">37</a>De Gaal megint csak így szólt: Nézd! Egy sereg vonul erre az ország közepe felől, egy másik csapat pedig a Jóslás Tölgye felől jön.</span> <span class="verse"><a name="38">38</a>Akkor ezt mondta neki Zebul: Hol van most az a nagy szád, amellyel így beszéltél: Ki az az Abímelek, hogy szolgáljunk neki? Ez az a nép, amelyet lebecsültél. Most hát vonulj ki ellene, és ütközz meg vele!</span> <span class="verse"><a name="39">39</a>Gaal kivonult Sikem polgárai élén, és megütközött Abímelekkel.</span> <span class="verse"><a name="40">40</a>De megfutamodott, Abímelek pedig üldözőbe vette. Sokan hullottak el halálra sebzetten a kapu bejáratáig.</span> <span class="verse"><a name="41">41</a>Abímelek Arúmában maradt, Zebul pedig elűzte Gaalt és testvéreit&#59; nem maradhattak Sikemben.</span> <span class="verse"><a name="42">42</a>Másnap azután a nép kiment a mezőre. Ezt hírül vitték Abímeleknek,</span> <span class="verse"><a name="43">43</a>ő pedig összeszedte a seregét, három csapatra osztotta, és lesbe állt a mezőn. Amikor látta, hogy a nép kijött a városból, rájuk támadt, és legyilkolta őket.</span> <span class="verse"><a name="44">44</a>Abímelek ugyanis előretört a vele levő csapatokkal, és elállta a városkapu bejáratát. A másik két csapat pedig rátört mindazokra, akik a mezőn voltak, és legyilkolta őket.</span> <span class="verse"><a name="45">45</a>Abímelek egész nap harcolt a város ellen, és elfoglalta a várost. A benne levő népet fölkoncolta, a várost pedig lerombolta, és bevetette sóval.</span> <span class="verse"><a name="46">46</a>Amikor meghallották ezt Sikem fellegvárának a polgárai, mindnyájan Él-Berít templomának a rejtekhelyére menekültek.</span> <span class="verse"><a name="47">47</a>De hírül adták Abímeleknek, hogy Sikem fellegvárának a polgárai mind együtt vannak.</span> <span class="verse"><a name="48">48</a>Abímelek fölment a Calmón-hegyre egész népével. Fejszét fogott Abímelek a kezébe, levágott egy faágat, fölvette, a vállára tette, és azt mondta népének: Láttátok, hogy mit csináltam. Hamar tegyetek ti is így!</span> <span class="verse"><a name="49">49</a>Vágott tehát minden egyes ember egy ágat, azután követték Abímeleket. A fát lerakták a rejtekhely mellett, és azzal felgyújtották a rejtekhelyet. Minden ember meghalt Sikem fellegvárában, mintegy ezer férfi és nő.</span> <span class="verse"><a name="50">50</a>Abímelek azután Tébéc alá vonult, megostromolta Tébécet és elfoglalta.</span> <span class="verse"><a name="51">51</a>A város közepén volt egy erős fellegvár. Oda menekült minden férfi és nő, a város valamennyi polgára, és magukra zárták azt. Azután fölmentek a fellegvár tetejére.</span> <span class="verse"><a name="52">52</a>De Abímelek a fellegvárig nyomult, és megtámadta azt. Már közel volt a fellegvár bejáratához, és fel akarta gyújtani.</span> <span class="verse"><a name="53">53</a>Akkor egy asszony egy kézimalom kövét dobta Abímelek fejére, amely bezúzta a koponyáját.</span> <span class="verse"><a name="54">54</a>Ő azonnal így kiáltott fegyverhordozó legényének: Ránts kardot, és ölj meg, hogy ne mondják rólam: Asszony gyilkolta meg! A legénye keresztülszúrta, és meghalt.</span> <span class="verse"><a name="55">55</a>Amikor az izráeliek látták, hogy Abímelek meghalt, mindnyájan hazamentek.</span> <span class="verse"><a name="56">56</a>Így fizetett meg Isten Abímeleknek azért a gonoszságáért, amelyet apja ellen követett el, amikor meggyilkolta hetven testvérét.</span> <span class="verse"><a name="57">57</a>A sikemiek fejére is visszahárította Isten minden gonoszságukat, és beteljesedett rajtuk Jótámnak, Jerubbaal fiának az átka.</span> </p></div</div></div></body></html>