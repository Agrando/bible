<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/hag/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/hag">Haggai</a> &gt <strong>Chapter 1</strong></div><p><span class="verse"><a name="1">1</a>Dárius király uralkodásának második esztendejében, a hatodik hónap első napján így szólt az ÚR igéje Haggeus próféta által Zerubbábelhez, Sealtiél fiához, Júda helytartójához, és Jósua főpaphoz, Jócádák fiához:</span> <span class="verse"><a name="2">2</a>Így szól a Seregek URa: Ez a nép azt mondja, hogy nem jött még el az ÚR háza újjáépítésének ideje.</span> <span class="verse"><a name="3">3</a>Az ÚR igéje azonban így szólt Haggeus próféta által:</span> <span class="verse"><a name="4">4</a>Hát annak itt van az ideje, hogy ti magatok faburkolattal díszített házakban lakjatok, amikor a templom még romokban hever?</span> <span class="verse"><a name="5">5</a>Azért így szól a Seregek URa: Gondoljátok meg, mi történik veletek!</span> <span class="verse"><a name="6">6</a>Sokat vetettetek, de keveset hordtatok be&#59; esztek, de nem fogtok jóllakni&#59; isztok, de nem fogtok megrészegedni&#59; ruházkodtok, de nem fogtok megmelegedni. Aki pénzért dolgozik, mintha lyukas erszénybe rakná a pénzét.</span> <span class="verse"><a name="7">7</a>Így szól a Seregek URa: Gondoljátok meg, mi történik veletek!</span> <span class="verse"><a name="8">8</a>Menjetek föl a hegyre, hordjatok fát, és építsétek fel a templomot, hogy gyönyörködjem benne, és dicsőítsenek engem! - mondja az ÚR.</span> <span class="verse"><a name="9">9</a>Sokra számítottatok, de csak kevés lett, és amit hazahordtatok, azt is elfújtam. Ugyan miért? - így szól a Seregek URa. Azért, mert az én házam romokban hever, ti meg csak a magatok háza körül szorgoskodtok.</span> <span class="verse"><a name="10">10</a>Ezért nem adott nektek az ég harmatot, a föld pedig nem hozta meg termését.</span> <span class="verse"><a name="11">11</a>Parancsomra szárazság sújtotta a földet, a hegyeket, a búzát, a bort, az olajat és mindent, amit a föld terem, sőt az embert és az állatot is, meg mindent, amiért csak dolgoznak.</span> <span class="verse"><a name="12">12</a>Zerubbábel, Sealtiél fia és Jósua főpap, Jócádák fia és az egész megmaradt nép hallgatott Istenének, az ÚRnak a szavára, Haggeus próféta beszédére, amit általa üzent Istenük, az ÚR&#59; és az ÚRtól való félelem fogta el a népet.</span> <span class="verse"><a name="13">13</a>Haggeus, az ÚR követe pedig ezt mondta a népnek az ÚR megbízásából: Én veletek vagyok! - így szól az ÚR.</span> <span class="verse"><a name="14">14</a>És felindította az ÚR Zerubbábelnek, Sealtiél fiának, Júda helytartójának a lelkét, meg Jósua főpapnak, Jócádák fiának a lelkét, és az egész megmaradt népnek a lelkét, úgyhogy eljöttek, és nekifogtak a munkának Istenüknek, a Seregek URának a házán,</span> <span class="verse"><a name="15">15</a>a hatodik hónap huszonnegyedik napján, Dárius király uralkodása második esztendejében.</span> </p></div</div></div></body></html>