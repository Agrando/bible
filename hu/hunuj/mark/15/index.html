<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/mark/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/mark">Mark</a> &gt <strong>Chapter 15</strong></div><p><span class="verse"><a name="1">1</a>Korán reggel haladéktalanul határozatot hoztak a főpapok a vénekkel, az írástudókkal és az egész nagytanáccsal együtt. Azután Jézust megkötözve elvitték, és átadták Pilátusnak.</span> <span class="verse"><a name="2">2</a>Pilátus pedig megkérdezte tőle: "Te vagy a zsidók királya?" Ő így válaszolt neki: "Te mondod."</span> <span class="verse"><a name="3">3</a>A főpapok hevesen vádolták őt.</span> <span class="verse"><a name="4">4</a>Pilátus ismét megkérdezte tőle: "Nem felelsz semmit? Nézd, mennyire vádolnak!"</span> <span class="verse"><a name="5">5</a>Jézus pedig többé semmit sem válaszolt, úgyhogy Pilátus nagyon elcsodálkozott.</span> <span class="verse"><a name="6">6</a>Ünnepenként el szokott bocsátani nekik egy foglyot, akit ők kívántak.</span> <span class="verse"><a name="7">7</a>Barabbás is fogságban volt azokkal a lázadókkal együtt, akik a lázadás idején gyilkosságot követtek el.</span> <span class="verse"><a name="8">8</a>A sokaság tehát felmenve Pilátus elé, kérte tőle azt, amit mindig megtett nekik.</span> <span class="verse"><a name="9">9</a>Ő pedig megkérdezte tőlük: "Akarjátok, hogy elbocsássam nektek a zsidók királyát?" -</span> <span class="verse"><a name="10">10</a>mert tudta, hogy irigységből szolgáltatták ki Jézust a főpapok.</span> <span class="verse"><a name="11">11</a>A főpapok azonban felbujtották a sokaságot, hogy inkább Barabbás elbocsátását követeljék.</span> <span class="verse"><a name="12">12</a>Pilátus ismét megszólalt, és ezt mondta nekik: "Mit tegyek akkor azzal, akit a zsidók királyának mondotok?"</span> <span class="verse"><a name="13">13</a>Azok ismét felkiáltottak: "Feszítsd meg!"</span> <span class="verse"><a name="14">14</a>Pilátus megkérdezte tőlük: "De mi rosszat tett?" Azok pedig még hangosabban kiáltották: "Feszítsd meg!"</span> <span class="verse"><a name="15">15</a>Pilátus eleget akart tenni a sokaság kívánságának, és szabadon bocsátotta nekik Barabbást&#59; Jézust pedig miután megostoroztatta, kiszolgáltatta, hogy megfeszítsék.</span> <span class="verse"><a name="16">16</a>A katonák elvitték őt a palota belsejébe, a helytartóságra, és összehívták az egész csapatot.</span> <span class="verse"><a name="17">17</a>Felöltöztették bíborba, tövisből font koronát tettek a fejére,</span> <span class="verse"><a name="18">18</a>és elkezdték köszönteni: "Üdvözlégy, zsidók királya!"</span> <span class="verse"><a name="19">19</a>Nádszállal verték a fejét, leköpdösték, és térdhajtással hódoltak előtte.</span> <span class="verse"><a name="20">20</a>Miután kigúnyolták, levették róla a bíborruhát, felöltöztették saját ruhájába, és kivitték, hogy megfeszítsék őt.</span> <span class="verse"><a name="21">21</a>Kényszerítettek egy arra menő embert, cirénei Simont, Alexander és Rufusz apját, aki a mezőről jött, hogy vigye a keresztet.</span> <span class="verse"><a name="22">22</a>Elvitték őt a Golgota nevű helyre, ami ezt jelenti: Koponya-hely,</span> <span class="verse"><a name="23">23</a>és mirhás bort adtak neki&#59; de ő nem fogadta el.</span> <span class="verse"><a name="24">24</a>Ekkor keresztre feszítették, és megosztoztak a ruháin, sorsot vetve, hogy ki mit kapjon.</span> <span class="verse"><a name="25">25</a>Kilenc óra volt, amikor megfeszítették.</span> <span class="verse"><a name="26">26</a>Felirat is volt a kereszten az ellene emelt vádról, amely így szólt: A ZSIDÓK KIRÁLYA.</span> <span class="verse"><a name="27">27</a>Vele együtt feszítettek keresztre két rablót, egyet jobb, egyet pedig bal keze felől.</span> <span class="verse"><a name="28">28</a>(És így teljesedett be az Írás, amely ezt mondja: "És bűnösök közé számlálták.")</span> <span class="verse"><a name="29">29</a>Az arra járók fejüket csóválva káromolták, és ezt mondták: "Nosza te, aki lerombolod a templomot, és felépíted három nap alatt,</span> <span class="verse"><a name="30">30</a>mentsd meg magadat, szállj le a keresztről!"</span> <span class="verse"><a name="31">31</a>Hasonlóan csúfolódtak a főpapok is maguk között az írástudókkal együtt, és így szóltak: "Másokat megmentett, de magát nem tudja megmenteni.</span> <span class="verse"><a name="32">32</a>A Krisztus, az Izráel királya, szálljon le a keresztről, hogy lássuk, és higgyünk." Azok is gyalázták, akik vele együtt voltak megfeszítve.</span> <span class="verse"><a name="33">33</a>Amikor tizenkét óra lett, sötétség támadt az egész földön három óráig.</span> <span class="verse"><a name="34">34</a>Három órakor Jézus hangosan felkiáltott: "Elói, elói, lámá sabaktáni!" - ami ezt jelenti: "Én Istenem, én Istenem, miért hagytál el engem?"</span> <span class="verse"><a name="35">35</a>Néhányan az ott állók közül, akik meghallották, így szóltak: "Nézd, Illést hívja."</span> <span class="verse"><a name="36">36</a>Valaki elfutott, megtöltött egy szivacsot ecettel, nádszálra tűzte, inni adott neki, és így szólt: "Lássuk csak, eljön-e Illés, hogy levegye?"</span> <span class="verse"><a name="37">37</a>Jézus azonban hangosan felkiáltva kilehelte lelkét.</span> <span class="verse"><a name="38">38</a>Ekkor a templom kárpitja felülről az aljáig kettéhasadt.</span> <span class="verse"><a name="39">39</a>Amikor a százados, aki vele szemben állt, látta, hogy így lehelte ki lelkét, ezt mondta: "Bizony, ez az ember Isten Fia volt!"</span> <span class="verse"><a name="40">40</a>Voltak ott asszonyok is, akik távolról figyelték&#59; köztük a magdalai Mária, továbbá Mária, a kis Jakab és József anyja, valamint Salómé,</span> <span class="verse"><a name="41">41</a>akik követték őt, és szolgáltak neki, amikor Galileában volt, és sok más asszony is, akik vele mentek fel Jeruzsálembe.</span> <span class="verse"><a name="42">42</a>Amikor beesteledett, mivel az előkészület napja, vagyis szombat előtti nap volt,</span> <span class="verse"><a name="43">43</a>eljött arimátiai József, a nagytanács tekintélyes tagja, aki maga is várta az Isten országát&#59; bátran bement Pilátushoz, és elkérte Jézus testét.</span> <span class="verse"><a name="44">44</a>Pilátus csodálkozott azon, hogy már meghalt, ezért hívatta a századost, és megkérdezte tőle, hogy meghalt-e már.</span> <span class="verse"><a name="45">45</a>Amikor ezt megtudta a századostól, kiadatta a holttestet Józsefnek.</span> <span class="verse"><a name="46">46</a>Ő pedig gyolcsot vásárolt, levette őt, begöngyölte a gyolcsba, elhelyezte egy sziklába vágott sírboltba, és követ hengerített a sírbolt bejárata elé.</span> <span class="verse"><a name="47">47</a>A magdalai Mária és Mária, a József anyja pedig figyelte, hova helyezték őt.</span> </p></div</div></div></body></html>