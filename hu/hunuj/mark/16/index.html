<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/mark/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/mark">Mark</a> &gt <strong>Chapter 16</strong></div><p><span class="verse"><a name="1">1</a>Amikor elmúlt a szombat, a magdalai Mária és Mária, a Jakab anyja, valamint Salómé illatos keneteket vásároltak, hogy elmenjenek, és megkenjék Jézus testét.</span> <span class="verse"><a name="2">2</a>A hét első napján, korán reggel, napkeltekor, elmentek a sírbolthoz,</span> <span class="verse"><a name="3">3</a>és erről beszéltek egymás között: "Ki hengeríti el nekünk a követ a sírbolt bejáratáról?"</span> <span class="verse"><a name="4">4</a>Ekkor felnéztek, és látták, hogy a kő el van hengerítve. Pedig az igen nagy volt.</span> <span class="verse"><a name="5">5</a>És amikor bementek a sírboltba, látták, hogy egy fehér ruhába öltözött ifjú ül jobb felől, és megrettentek.</span> <span class="verse"><a name="6">6</a>De az így szólt hozzájuk: "Ne féljetek! A názáreti Jézust keresitek, akit megfeszítettek? Feltámadt, nincsen itt. Íme, ez az a hely, ahova őt tették.</span> <span class="verse"><a name="7">7</a>De menjetek el, mondjátok meg a tanítványainak és Péternek, hogy előttetek megy Galileába: ott meglátjátok őt, amint megmondta nektek."</span> <span class="verse"><a name="8">8</a>Ekkor kijöttek, és elfutottak a sírbolttól, mert remegés és döbbenet fogta el őket&#59; és senkinek sem mondtak el semmit, mert féltek.</span> <span class="verse"><a name="9">9</a>(A hét első napján, korán reggel, miután feltámadt, először a magdalai Máriának jelent meg, akiből hét ördögöt űzött ki.</span> <span class="verse"><a name="10">10</a>Ő elment, és megvitte a hírt követőinek, akik gyászoltak és sírtak.</span> <span class="verse"><a name="11">11</a>Amikor ezek meghallották, hogy ő él, és hogy Mária látta, nem hitték el.</span> <span class="verse"><a name="12">12</a>Ezután más alakban jelent meg közülük kettőnek útközben, amikor vidékre mentek.</span> <span class="verse"><a name="13">13</a>Ezek is elmentek, és megvitték a hírt a többieknek, de nekik sem hittek.</span> <span class="verse"><a name="14">14</a>Végül pedig megjelent magának a tizenegynek is, amikor asztalnál ültek, és szemükre vetette hitetlenségüket, keményszívűségüket, hogy nem hittek azoknak, akik látták őt, miután feltámadt.</span> <span class="verse"><a name="15">15</a>Ezután így szólt hozzájuk: "Menjetek el szerte az egész világba, hirdessétek az evangéliumot minden teremtménynek.</span> <span class="verse"><a name="16">16</a>Aki hisz, és megkeresztelkedik, üdvözül, aki pedig nem hisz, elkárhozik.</span> <span class="verse"><a name="17">17</a>Azokat pedig, akik hisznek, ezek a jelek követik: az én nevemben ördögöket űznek ki, új nyelveken szólnak,</span> <span class="verse"><a name="18">18</a>kígyókat vesznek kezükbe, és ha valami halálosat isznak, nem árt nekik, betegre teszik rá a kezüket, és azok meggyógyulnak."</span> <span class="verse"><a name="19">19</a>Az Úr Jézus pedig miután ezeket mondta nekik, felemeltetett a mennybe, és az Isten jobbjára ült.</span> <span class="verse"><a name="20">20</a>Azok pedig elmentek, hirdették az igét mindenütt, az Úr pedig együtt munkálkodott velük, megerősítette az igehirdetést a nyomában járó jelekkel.)</span> </p></div</div></div></body></html>