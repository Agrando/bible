<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/mark/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/mark">Mark</a> &gt <strong>Chapter 11</strong></div><p><span class="verse"><a name="1">1</a>Amikor közeledtek Jeruzsálemhez, Bétfagéhoz és Betániához, az Olajfák hegyénél, elküldött tanítványai közül kettőt,</span> <span class="verse"><a name="2">2</a>és így szólt hozzájuk: "Menjetek az előttetek levő faluba, és mindjárt, amint beértek, találtok egy szamárcsikót megkötve, amelyen még nem ült soha senki: oldjátok el, és hozzátok ide.</span> <span class="verse"><a name="3">3</a>Ha pedig valaki megkérdezi tőletek: Miért teszitek ezt? - mondjátok, hogy az Úrnak van szüksége rá, de azonnal vissza is küldi."</span> <span class="verse"><a name="4">4</a>El is mentek, meg is találták a szamárcsikót az ajtó elé kötve kinn az utcán, és eloldották.</span> <span class="verse"><a name="5">5</a>Az ott álldogálók közül néhányan megkérdezték tőlük: "Miért teszitek ezt, miért oldjátok el a szamárcsikót?"</span> <span class="verse"><a name="6">6</a>Ők pedig úgy válaszoltak, ahogyan Jézus mondta&#59; és akkor elengedték őket.</span> <span class="verse"><a name="7">7</a>Elvitték tehát Jézushoz a szamárcsikót, ráterítették felsőruhájukat, ő pedig felült rá.</span> <span class="verse"><a name="8">8</a>Sokan felsőruhájukat terítették az útra, mások a mezőn vágott lombos ágakat&#59;</span> <span class="verse"><a name="9">9</a>akik pedig előtte és utána mentek, ezt kiáltották: "Hozsánna! Áldott, aki jön az Úrnak nevében!</span> <span class="verse"><a name="10">10</a>Áldott a mi atyánknak, Dávidnak eljövendő országa! Hozsánna a magasságban!"</span> <span class="verse"><a name="11">11</a>Jézus ekkor bement Jeruzsálemben a templomba&#59; mikor pedig már mindent megnézett, és mivel már későre járt az idő, kiment Betániába a tizenkettővel.</span> <span class="verse"><a name="12">12</a>Másnap pedig, amikor Betániából elindultak, megéhezett,</span> <span class="verse"><a name="13">13</a>és messziről meglátva egy zöldellő fügefát, odament, hátha talál rajta valamit. De amikor odaért, semmit sem talált rajta, csak levelet, mert nem volt fügeérés ideje.</span> <span class="verse"><a name="14">14</a>Jézus megszólalt, és ezt mondta a fának: "Senki ne egyék rólad gyümölcsöt, soha többé." A tanítványai is hallották ezt.</span> <span class="verse"><a name="15">15</a>Azután Jeruzsálembe értek. Bemenve a templomba, Jézus kezdte kiűzni azokat, akik árusítottak és vásároltak a templomban, felborította a pénzváltók asztalait, a galambárusok székeit,</span> <span class="verse"><a name="16">16</a>és nem engedte, hogy valaki edényt vigyen át a templomon.</span> <span class="verse"><a name="17">17</a>Azután így tanította őket: "Nincs-e megírva: Az én házam imádság háza lesz minden nép számára? Ti pedig rablók barlangjává tettétek."</span> <span class="verse"><a name="18">18</a>Meghallották ezt a főpapok és az írástudók, és keresték a módját, hogyan veszítsék el. Féltek ugyanis tőle, mert tanítása magával ragadta az egész sokaságot.</span> <span class="verse"><a name="19">19</a>Amikor azután este lett, kimentek a városon kívülre.</span> <span class="verse"><a name="20">20</a>Korán reggel, amikor elmentek a fügefa mellett, észrevették, hogy az gyökerestől kiszáradt.</span> <span class="verse"><a name="21">21</a>Péter visszaemlékezve így szólt hozzá: "Mester, nézd: a fügefa, amelyet megátkoztál, kiszáradt."</span> <span class="verse"><a name="22">22</a>Jézus így válaszolt nekik: "Higgyetek Istenben!</span> <span class="verse"><a name="23">23</a>Bizony, mondom néktek, hogy aki azt mondja ennek a hegynek: Emelkedjél fel, és vesd magadat tengerbe! - és nem kételkedik szívében, hanem hiszi, hogy amit mond, az megtörténik -, annak meg is adatik az.</span> <span class="verse"><a name="24">24</a>Ezért mondom nektek: higgyétek, hogy mindazt, amiért imádkoztok, és amit kértek, megkapjátok, és meg is adatik nektek.</span> <span class="verse"><a name="25">25</a>És amikor megálltok imádkozni, bocsássátok meg, ha valaki ellen valami panaszotok van, hogy mennyei Atyátok is megbocsássa nektek vétkeiteket.</span> <span class="verse"><a name="26">26</a>(Ha pedig ti nem bocsátotok meg, mennyei Atyátok sem bocsátja meg vétkeiteket.)"</span> <span class="verse"><a name="27">27</a>Ismét bementek Jeruzsálembe. És miközben Jézus körüljárt a templomban, odamentek a főpapok, az írástudók és a vének,</span> <span class="verse"><a name="28">28</a>és így szóltak hozzá: "Milyen hatalommal cselekszed ezeket, és ki adta neked a hatalmat arra, hogy ilyeneket tegyél?"</span> <span class="verse"><a name="29">29</a>Jézus így válaszolt nekik: "Én is kérdezek tőletek valamit, feleljetek rá, és megmondom nektek, milyen hatalommal cselekszem ezeket.</span> <span class="verse"><a name="30">30</a>Vajon a János keresztsége mennyből való volt-e vagy emberektől? Erre válaszoljatok nekem."</span> <span class="verse"><a name="31">31</a>Azok pedig így tanakodtak maguk között: "Ha azt mondjuk: a mennyből, azt fogja mondani: Akkor miért nem hittetek neki?</span> <span class="verse"><a name="32">32</a>Vagy talán mondjuk azt: emberektől?" De féltek a sokaságtól, mert Jánosról mindenki azt tartotta, hogy valóban próféta volt.</span> <span class="verse"><a name="33">33</a>Ezért így feleltek Jézusnak: "Nem tudjuk." Jézus erre így szólt hozzájuk: "Én sem mondom meg nektek, milyen hatalommal cselekszem ezeket."</span> </p></div</div></div></body></html>