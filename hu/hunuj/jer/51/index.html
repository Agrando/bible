<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 51</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/jer/51"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/jer">Jeremiah</a> &gt <strong>Chapter 51</strong></div><p><span class="verse"><a name="1">1</a>Így szól az ÚR: Pusztító szelet támasztok én Babilónia ellen, Káldea lakói ellen.</span> <span class="verse"><a name="2">2</a>Idegeneket küldök Babilónia ellen, akik szétszórják, pusztává teszik országát. Rátámadnak mindenfelől a veszedelem napján.</span> <span class="verse"><a name="3">3</a>Az íjász feszítse íját, és öltse föl páncélját! Ne kíméljétek ifjait, irtsátok ki egész seregét!</span> <span class="verse"><a name="4">4</a>Hulljanak a halálra sebzettek a káldeusok országában, és a ledöföttek az utcákon!</span> <span class="verse"><a name="5">5</a>Mert nem hagyta magára Izráelt és Júdát Istenük, a Seregek URa, bár megtelt országuk vétekkel Izráel Szentjével szemben.</span> <span class="verse"><a name="6">6</a>Meneküljetek Babilonból, mentse mindenki az életét, ne vesszetek el az ő bűne miatt! Mert az ÚR bosszúállásának ideje ez, megfizet neki tetteiért.</span> <span class="verse"><a name="7">7</a>Aranyserleg volt Babilon az ÚR kezében, megrészegítette az egész földet. Borából ittak a népek, ezért vesztették eszüket a népek.</span> <span class="verse"><a name="8">8</a>Hirtelen esett el Babilon, összeomlott, jajgassatok miatta! Szerezzetek balzsamot sebére, hátha meggyógyul!</span> <span class="verse"><a name="9">9</a>Gyógyítgattuk Babilont, de nem gyógyult meg. Hagyjátok hát, menjen mindenki a hazájába! - mert az égig ért ítélete, a fellegekig emelkedett.</span> <span class="verse"><a name="10">10</a>Kiderítette igazunkat az ÚR. Jöjjetek, beszéljük el a Sionon, hogy mit tett Istenünk, az ÚR!</span> <span class="verse"><a name="11">11</a>Hegyezzétek a nyilakat, készítsétek elő a pajzsokat! Fölindította az ÚR a méd királyok lelkét, mert azt akarja, hogy feldúlják Babilont. Bizony, az ÚR bosszúállása ez, bosszút áll templomáért.</span> <span class="verse"><a name="12">12</a>Tűzzétek ki a hadi jelvényeket Babilon falaival szemben, erősítsétek meg az őrséget! Helyezzetek el őrszemeket, állítsatok lesbe csapatokat! Mert az ÚR elhatározta és végre is hajtja, amit megmondott Babilon lakosairól.</span> <span class="verse"><a name="13">13</a>Te nagy vizek mellett lakó, kincsekben gazdag nép, eljött a véged, rablásod véget ért!</span> <span class="verse"><a name="14">14</a>Megesküdött önmagára a Seregek URa: Ha tele vagy is annyi emberrel, mint a sáska, akkor is fölhangzik majd fölötted a diadalének!</span> <span class="verse"><a name="15">15</a>Az ÚR ereje alkotta a földet, az ő bölcsessége szilárdította meg a világot, az ő értelme feszítette ki az eget.</span> <span class="verse"><a name="16">16</a>Mennydörgő szavára víztömeg támad az égben, felhőt hoz fel a föld széléről, villámokat alkot az esőhöz, és szelet bocsát ki kamráiból.</span> <span class="verse"><a name="17">17</a>Megáll a tudománya minden embernek, szégyent vall bálványával minden ötvös, mert csalódik öntvényében: nincsen abban lélek.</span> <span class="verse"><a name="18">18</a>Hitvány és nevetséges dolgok azok, semmivé lesznek a megtorlás idején.</span> <span class="verse"><a name="19">19</a>De nem ilyen Jákób osztályrésze, mert Ő a mindenség formálója, Izráel törzse pedig az ő tulajdona: Seregek URa a neve!</span> <span class="verse"><a name="20">20</a>Kalapácsom voltál, fegyverem. Népeket zúztam veled össze, országokat pusztítottam el.</span> <span class="verse"><a name="21">21</a>Összezúztam veled lovat és lovasát, összezúztam veled harci kocsit és kocsisát.</span> <span class="verse"><a name="22">22</a>Összezúztam veled férfit és nőt, összezúztam veled öreget és fiatalt, összezúztam veled ifjat és szüzet.</span> <span class="verse"><a name="23">23</a>Összezúztam veled pásztort és nyáját, összezúztam veled földművest és igás állatait, összezúztam veled helytartókat és elöljárókat.</span> <span class="verse"><a name="24">24</a>Megfizetek Babilonnak és Káldea minden lakójának azért a sok gonoszságért, amelyet a Sionon elkövettek szemetek láttára - így szól az ÚR.</span> <span class="verse"><a name="25">25</a>Én most ellened fordulok, te rombolás hegye, aki az egész földet rombolod! - így szól az ÚR. Kinyújtom a kezem ellened, lehengerítlek a sziklákról, és égő heggyé teszlek!</span> <span class="verse"><a name="26">26</a>Nem vesznek belőled sarokkövet és alapkövet, mert elpusztulsz örökre! - így szól az ÚR.</span> <span class="verse"><a name="27">27</a>Tűzzetek ki hadi jelvényeket az országban, fújjátok meg a kürtöt a népek között! Indítsátok ellene a népeket, hívjátok ellene Ararát, Minní és Askenáz országait! Nevezzetek ki összeírókat, vonultassátok fel a lovasságot, mint roppant sáskahadat!</span> <span class="verse"><a name="28">28</a>Indítsátok ellene a népeket, a médek királyait, helytartóit, minden elöljáróját és az uralmuk alatt álló egész földet!</span> <span class="verse"><a name="29">29</a>Megrendül a föld és megvonaglik, mert beteljesednek Babilonon az ÚR szándékai, amikor Babilon földjét lakatlan pusztasággá teszi.</span> <span class="verse"><a name="30">30</a>Abbahagyták a harcot Babilon vitézei, az erődökbe húzódtak. Odalett a bátorságuk, olyanok lettek, mint az asszonyok. Fölgyújtották Babilon házait, letörték zárait.</span> <span class="verse"><a name="31">31</a>Futár futár után fut, és hírnök hírnök után, hírül viszik Babilónia királyának, hogy betörtek városába mindenfelől&#59;</span> <span class="verse"><a name="32">32</a>birtokba vették a gázlókat, fölgyújtották a nádasokat, a harcosokat rémület fogta el.</span> <span class="verse"><a name="33">33</a>Mert így szól a Seregek URa, Izráel Istene: Olyan lett Babilon leánya, mint a szérű, amikor ledöngölik. Még egy kis idő, és eljön az aratás ideje!</span> <span class="verse"><a name="34">34</a>Megevett, tönkretett engem Nebukadneccar, Babilónia királya, üres edénnyé tett. Elnyelt, mint egy sárkány, megtöltötte hasát csemegéimmel, és elűzött engem.</span> <span class="verse"><a name="35">35</a>A rajtam elkövetett erőszak szálljon Babilonra - mondja ezt Sion lakója! Vérem Káldea lakóira - mondja ezt Jeruzsálem!</span> <span class="verse"><a name="36">36</a>Ezért így szól az ÚR: Íme, én perlem peredet, én állok bosszút érted! Kiszárítom tengerét, kiapasztom forrását.</span> <span class="verse"><a name="37">37</a>Kőhalommá lesz Babilon, sakálok tanyájává. Pusztává és iszonyatossá lesz, lakatlanná válik.</span> <span class="verse"><a name="38">38</a>Együtt ordítanak, mint a fiatal oroszlánok, morognak, mint az oroszlánkölykök.</span> <span class="verse"><a name="39">39</a>Mikor fölhevülnek, lakomát készítek nekik, lerészegítem őket, hogy vigadjanak, aludjanak örök álmot, és ne ébredjenek föl! - így szól az ÚR.</span> <span class="verse"><a name="40">40</a>Vágóhídra viszem őket, mint a bárányokat, mint a kosokat és a bakokat.</span> <span class="verse"><a name="41">41</a>Hogy elfoglalták Sésakot! Meghódították az egész föld büszkeségét! Milyen pusztává lett Babilon a népek között!</span> <span class="verse"><a name="42">42</a>Rázúdult Babilonra a tenger, hullámainak özöne elborította.</span> <span class="verse"><a name="43">43</a>Városai pusztává lettek, kiszikkadt földdé és pusztasággá, olyan országgá, ahol senki sem lakik, és nem jár arra egy ember sem.</span> <span class="verse"><a name="44">44</a>Megbüntetem Bélt Babilonban, és kiveszem szájából, amit elnyelt. Nem özönlenek hozzá többé a népek, Babilon várfala is leomlik.</span> <span class="verse"><a name="45">45</a>Jöjj ki onnan, népem! Mentse mindenki az életét, hogy el ne érje az ÚR haragja!</span> <span class="verse"><a name="46">46</a>Ne lágyuljon meg a szívetek, és ne féljetek, ha hírek hallatszanak a földön, ha egyik esztendőben ez a hír járja, a másik esztendőben az a hír, és ha erőszak lesz is a földön, és uralkodó tör uralkodó ellen!</span> <span class="verse"><a name="47">47</a>Mert eljön az az idő, amikor megbüntetem Babilont bálványai miatt. Egész országa megszégyenül, és hullanak benne a halálra sebzettek.</span> <span class="verse"><a name="48">48</a>Ujjongani fog Babilon bukásán az ég, a föld és minden, ami bennük van. Mert pusztítók törnek rá északról - így szól az ÚR.</span> <span class="verse"><a name="49">49</a>Babilonnak is el kell esnie Izráel halálra sebzettjeiért, ahogyan Babilon miatt hullottak az egész földön a halálra sebzettek.</span> <span class="verse"><a name="50">50</a>Menjetek, akik a fegyvertől megmenekültetek, meg ne álljatok! Gondoljatok a távolból is az ÚRra, jusson eszetekbe Jeruzsálem!</span> <span class="verse"><a name="51">51</a>Szégyenkeztünk, mert gyalázkodást kellett hallanunk, arcunkat szégyenpír borította, mert idegenek törtek az ÚR házának a szentélyére.</span> <span class="verse"><a name="52">52</a>Azért eljön az az idő - így szól az ÚR -, amikor megbüntetem Babilont bálványai miatt, és egész országában halálra sebzettek hörögnek.</span> <span class="verse"><a name="53">53</a>Ha az égig emelkedik is Babilon, és ha hozzáférhetetlenné teszi is magas erődítményét, akkor is rátörnek a pusztítók, akiket én küldök - így szól az ÚR.</span> <span class="verse"><a name="54">54</a>Jajkiáltás hallatszik Babilonból, és nagy összeomlás zaja Káldeából.</span> <span class="verse"><a name="55">55</a>Mert elpusztítja az ÚR Babilont, elnémítja benne a nagy hangot, ha úgy zúgnának is hullámai, mint a nagy vizek, és visszhangzanék harsogásuk.</span> <span class="verse"><a name="56">56</a>Mert pusztító tör Babilonra, elfogják vitézeit, összetörik íjukat, mert a megtorlás Istene, az ÚR, bizonyosan megfizet.</span> <span class="verse"><a name="57">57</a>Lerészegítem vezetőit, bölcseit, helytartóit, elöljáróit és vitézeit. Örök álmot alusznak, és nem ébrednek föl - így szól a Király, akinek Seregek URa a neve.</span> <span class="verse"><a name="58">58</a>Így szól a Seregek URa: Babilon széles várfalát teljesen lerombolják, és magas kapui tűzben égnek el. Így dolgoznak a népek semmiért&#59; a nemzetek a tűznek fáradoznak.</span> <span class="verse"><a name="59">59</a>Ezt parancsolta Jeremiás próféta Szerájának, Nérijjá fiának, Mahszéjá unokájának, amikor Babilonba ment Cidkijjával, Júda királyával, uralkodása negyedik esztendejében. Ez a Szerájá szállásmester volt.</span> <span class="verse"><a name="60">60</a>Jeremiás ugyanis leírta egy tekercsre azt a sok veszedelmet, amely Babilont fogja érni&#59; mindazokat az igéket, amelyek megírattak Babilonról.</span> <span class="verse"><a name="61">61</a>Ezt mondta Jeremiás Szerájának: Mihelyt Babilonba érkezel, láss hozzá, és olvasd fel ezeket az igéket,</span> <span class="verse"><a name="62">62</a>és ezt mondd: URam, te kijelentetted, hogy elpusztítod ezt a helyet, és nem lakik benne sem ember, sem állat, hanem pusztaság marad örökké!</span> <span class="verse"><a name="63">63</a>Amikor befejezed ennek a tekercsnek a felolvasását, köss rá egy követ, dobd bele az Eufráteszbe,</span> <span class="verse"><a name="64">64</a>és ezt mondd: Így süllyed el Babilon, és nem kel fel többé, bárhogyan fáradozik is, olyan nagy veszedelmet hozok rá! Eddig tartanak Jeremiás beszédei.</span> </p></div</div></div></body></html>