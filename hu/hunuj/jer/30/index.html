<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/jer/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/jer">Jeremiah</a> &gt <strong>Chapter 30</strong></div><p><span class="verse"><a name="1">1</a>Így szólt az ÚR igéje Jeremiáshoz:</span> <span class="verse"><a name="2">2</a>Ezt mondja az ÚR, Izráel Istene: Írd le magadnak egy könyvbe mindazokat az igéket, amelyeket kijelentettem neked!</span> <span class="verse"><a name="3">3</a>Eljön az idő - így szól az ÚR -, amikor jóra fordítom népemnek, Izráelnek és Júdának a sorsát - mondja az ÚR -, és visszahozom őket arra a földre, amelyet őseiknek adtam, és birtokba fogják azt venni.</span> <span class="verse"><a name="4">4</a>Ezeket az igéket jelentette ki az ÚR Izráelről és Júdáról.</span> <span class="verse"><a name="5">5</a>Így szól az ÚR: Riadt lármát hallok, rettegés van, nincs békesség!</span> <span class="verse"><a name="6">6</a>Kérdezzétek meg, nézzetek utána: szokott-e szülni férfiember? Miért látok ennyi férfit, ágyékára tett kézzel, mintha szülne? Miért vált minden arc fakósárgává?</span> <span class="verse"><a name="7">7</a>Jaj, mert nagy nap lesz az, nincs hozzá fogható! Nyomorúság ideje lesz az Jákóbnak, de megszabadul belőle!</span> <span class="verse"><a name="8">8</a>Azon a napon letöröm igáját nyakadról - így szól a Seregek URa -, köteleidet leszaggatom. Nem szolgálnak többé idegeneknek,</span> <span class="verse"><a name="9">9</a>hanem Istenüket, az URat fogják szolgálni, és Dávidot, a királyukat, akit adok nekik.</span> <span class="verse"><a name="10">10</a>Te azért ne félj, szolgám, Jákób - így szól az ÚR -, és ne reszkess, Izráel! Mert én hazasegítelek a távolból, gyermekeidet a fogság földjéről. Visszatér Jákób, és békében lesz, gondtalanul él, nem riasztja senki.</span> <span class="verse"><a name="11">11</a>Én veled leszek - így szól az ÚR -, és megszabadítalak. Véget vetek minden népnek, akik közé szétszórtalak, de neked nem vetek véget. Megfenyítelek igazságosan, mert nem hagyhatlak büntetés nélkül.</span> <span class="verse"><a name="12">12</a>Ezt mondja az ÚR: Halálos a bajod, gyógyíthatatlan a zúzódásod!</span> <span class="verse"><a name="13">13</a>Sebedet senki sem orvosolja, gyógyír és kötszer sincs számodra.</span> <span class="verse"><a name="14">14</a>Szeretőid mind elfelejtettek, nem törődnek veled. Megvertelek, mintha ellenség vert volna, és kegyetlen ember fenyített volna. Mert sok a bűnöd, és súlyos a vétked.</span> <span class="verse"><a name="15">15</a>Miért kiáltozol bajodban, halálos zúzódásod miatt? Mivel sok a bűnöd és súlyos a vétked, azért bántam így veled.</span> <span class="verse"><a name="16">16</a>De majd elpusztulnak pusztítóid, fogságba fog menni minden ellenséged. Ki fogják fosztani fosztogatóidat, prédára vetem minden prédálódat.</span> <span class="verse"><a name="17">17</a>Bekötözöm sebeidet, meggyógyítom zúzódásaidat - így szól az ÚR. Mert eltaszítottnak hívnak téged, Sion, akivel senki sem törődik.</span> <span class="verse"><a name="18">18</a>Ezt mondja az ÚR: Jóra fordítom Jákób sátrainak sorsát, és irgalmazok lakóhelyeinek. Felépül a város a romok helyén, és a palota a szokott helyén terül el.</span> <span class="verse"><a name="19">19</a>Hálaének hangzik belőlük, örvendezők hangja. Megszaporítom őket, nem fogynak el, megbecsültekké teszem őket, nem lesznek lenézettek.</span> <span class="verse"><a name="20">20</a>Fiai olyanok lesznek, mint hajdan, és gyülekezete szilárdan áll majd előttem. De megbüntetem minden sanyargatóját!</span> <span class="verse"><a name="21">21</a>Közülük származik fejedelme, közülük kerül ki uralkodója. Közelembe engedem, s ő közeledik hozzám&#59; mert ki merné kockáztatni életét, hogy közeledjék hozzám? - így szól az ÚR.</span> <span class="verse"><a name="22">22</a>És népemmé lesztek, én pedig Istenetek leszek.</span> <span class="verse"><a name="23">23</a>Íme, az ÚR forgószele, lángoló haragja árad, mint kavargó szélvész kavarog a bűnösök feje fölött.</span> <span class="verse"><a name="24">24</a>Nem szűnik az ÚR izzó haragja, amíg el nem végzi és meg nem valósítja szíve szándékait. Az utolsó időben értitek majd meg ezt.</span> </p></div</div></div></body></html>