<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/jer/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/jer">Jeremiah</a> &gt <strong>Chapter 10</strong></div><p><span class="verse"><a name="1">1</a>Halljátok meg az igét, amelyet az ÚR mond nektek, Izráel háza!</span> <span class="verse"><a name="2">2</a>Így szól az ÚR: A pogányok szokását ne tanuljátok el, és az égi jelektől ne rettegjetek, mert csak a pogányok rettegnek azoktól!</span> <span class="verse"><a name="3">3</a>Bizony, a népek bálványai hiábavalók. Hiszen egy fát vágnak ki az erdőben, a mesterember keze készíti el baltával.</span> <span class="verse"><a name="4">4</a>Ezüsttel és arannyal díszítik, szögekkel és kalapáccsal rögzítik, hogy ne inogjon.</span> <span class="verse"><a name="5">5</a>Olyanok, mint madárijesztő az uborkaföldön: nem beszélnek, hordozni kell őket, mert menni sem tudnak. Ne féljetek tőlük, mert nem tudnak sem rosszat, sem jót tenni!</span> <span class="verse"><a name="6">6</a>Nincs hozzád hasonló, URam! Nagy vagy te, s hatalmad által nagy a te neved.</span> <span class="verse"><a name="7">7</a>Ki ne félne téged, népek Királya? Bizony, megillet ez téged! Mert nincs hozzád hasonló a népek bölcsei között egyetlen országban sem.</span> <span class="verse"><a name="8">8</a>Egyaránt ostobák és bolondok, hiábavaló a bálványok útmutatása: fából vannak!</span> <span class="verse"><a name="9">9</a>Tarsísból hozott ezüsttel és úfázi arannyal vonják be&#59; mesterember csinálmánya, ötvös keze munkája, öltözetük kék és piros bíbor, ügyes mesterek munkája valamennyi.</span> <span class="verse"><a name="10">10</a>De az ÚR az igaz Isten, élő Isten, örökkévaló Király! Háborgásától megrendül a föld, nem bírják el bosszús haragját a népek.</span> <span class="verse"><a name="11">11</a>Mondjátok meg nekik, hogy az istenek kivesznek a földről és az ég alól. Nem ők alkották az eget és a földet.</span> <span class="verse"><a name="12">12</a>Az ÚR ereje alkotta a földet, az ő bölcsessége szilárdította meg a világot, az ő értelme feszítette ki az eget.</span> <span class="verse"><a name="13">13</a>Mennydörgő szavára víztömeg támad az égen, felhőt hoz fel a föld széléről&#59; villámokat alkot az esőhöz, és szelet bocsát ki kamráiból.</span> <span class="verse"><a name="14">14</a>Megáll a tudománya minden embernek, szégyent vall bálványával minden ötvös, mert csalódik öntvényében: nincsen abban lélek!</span> <span class="verse"><a name="15">15</a>Hitvány és nevetséges dolgok azok, semmivé lesznek a megtorlás idején.</span> <span class="verse"><a name="16">16</a>De nem ilyen Jákób osztályrésze, mert Ő a mindenség formálója, Izráel törzse pedig az ő tulajdona: Seregek URa a neve.</span> <span class="verse"><a name="17">17</a>Szedd föl a földről batyudat, ostromolt város lakosa!</span> <span class="verse"><a name="18">18</a>Mert ezt mondja az ÚR: Én most kiröpítem parittyámból az ország lakosait. Sarokba szorítom őket, rájuk fognak találni.</span> <span class="verse"><a name="19">19</a>Jaj nekem, összetörtem, gyógyíthatatlan a sebem! Azt gondoltam, hogy majd csak kibírom ezt a bajomat.</span> <span class="verse"><a name="20">20</a>De ledöntötték sátramat, eltépték a sátorköteleket. Fiaim elhagytak, nincsenek. Nem feszíti ki senki a sátramat, nem vonja föl senki a sátorlapokat.</span> <span class="verse"><a name="21">21</a>Bizony, ostobák voltak a pásztorok, nem keresték az URat. Ezért nem boldogultak, egész nyájuk szétszóródott.</span> <span class="verse"><a name="22">22</a>Már a hír is megérkezett, nagy zúgás hangzik észak földje felől: Júda városai sivár pusztává válnak, sakálok tanyájává.</span> <span class="verse"><a name="23">23</a>Tudom, URam, hogy az ember nem ura élete útjának, és a rajta járó nem maga irányítja lépteit!</span> <span class="verse"><a name="24">24</a>Fenyíts minket, URam, de mértékkel, ne haragodban, hogy semmivé ne tégy!</span> <span class="verse"><a name="25">25</a>Töltsd ki lángoló haragodat a pogányokra, akik nem tudnak rólad, és a népekre, amelyek nem hívják segítségül nevedet! Mert megemésztették Jákóbot, végleg megsemmisítették és elpusztították lakóhelyét!</span> </p></div</div></div></body></html>