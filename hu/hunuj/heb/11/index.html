<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/heb/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/heb">Hebrews</a> &gt <strong>Chapter 11</strong></div><p><span class="verse"><a name="1">1</a>A hit pedig a remélt dolgokban való bizalom, és a nem látható dolgok létéről való meggyőződés.</span> <span class="verse"><a name="2">2</a>Ennek a hitnek az alapján nyertek Istentől jó tanúbizonyságot a régiek.</span> <span class="verse"><a name="3">3</a>Hit által értjük meg, hogy a világokat Isten szava alkotta, úgyhogy a nem láthatókból állt elő a látható.</span> <span class="verse"><a name="4">4</a>Hit által ajánlott fel Ábel értékesebb áldozatot, mint Kain, és ezáltal nyert bizonyságot arról, hogy ő igaz, mert Isten bizonyságot tett áldozati ajándékairól, úgyhogy hite által még holta után is beszél.</span> <span class="verse"><a name="5">5</a>Hit által ragadtatott el Énók, hogy ne lásson halált, és nem találták meg, mivel elragadta őt az Isten. Elragadtatása előtt azonban bizonyságot nyert arról, hogy Isten szemében kedves.</span> <span class="verse"><a name="6">6</a>Hit nélkül pedig senki sem lehet kedves Isten előtt, mert aki az Istent keresi, annak hinnie kell, hogy ő van&#59; és megjutalmazza azokat, akik őt keresik.</span> <span class="verse"><a name="7">7</a>Hit által kapott kijelentést Nóé azokról a dolgokról, amelyek még nem voltak láthatók, és Istent félve és tisztelve készítette el a bárkát háza népe megmentésére. E hite által ítélte el a világot, és a hitből való igazság örökösévé lett.</span> <span class="verse"><a name="8">8</a>Hit által engedelmeskedett Ábrahám, amikor elhívatott, hogy induljon el arra a helyre, amelyet örökségül fog kapni. És elindult, nem tudva, hova megy.</span> <span class="verse"><a name="9">9</a>Hit által költözött át az ígéret földjére, mint idegenbe, és sátrakban lakott Izsákkal és Jákóbbal, ugyanannak az ígéretnek az örököseivel.</span> <span class="verse"><a name="10">10</a>Mert várta azt a várost, amelynek szilárd alapja van, amelynek tervezője és alkotója az Isten.</span> <span class="verse"><a name="11">11</a>Hit által kapott erőt arra is, hogy Sárával nemzetséget alapítson, noha már idős volt, minthogy hűnek tartotta azt, aki az ígéretet tette.</span> <span class="verse"><a name="12">12</a>Ezért attól az egytől, méghozzá egy szinte már elhalttól származtak olyan sokan, mint az ég csillagai és mint a tenger partján a föveny, amely megszámlálhatatlan.</span> <span class="verse"><a name="13">13</a>Hitben haltak meg ezek mind, anélkül, hogy beteljesültek volna rajtuk az ígéretek. Csak távolról látták és üdvözölték azokat és vallást tettek arról, hogy idegenek és jövevények a földön.</span> <span class="verse"><a name="14">14</a>Mert akik így beszélnek, jelét adják annak, hogy hazát keresnek.</span> <span class="verse"><a name="15">15</a>És ha arra a hazára gondoltak volna, amelyből kijöttek, lett volna alkalmuk visszatérni.</span> <span class="verse"><a name="16">16</a>Így azonban jobb után vágyakoztak, mégpedig mennyei után. Ezért nem szégyelli az Isten, hogy őt Istenüknek nevezzék, mert számukra várost készített.</span> <span class="verse"><a name="17">17</a>Hit által ajánlotta fel Ábrahám Izsákot, amikor próbára tétetett, és egyszülött fiát vitte áldozatul az, aki az ígéreteket kapta,</span> <span class="verse"><a name="18">18</a>akinek megmondatott: "Aki Izsáktól származik, azt fogják utódodnak nevezni".</span> <span class="verse"><a name="19">19</a>Azt tartotta ugyanis, hogy Isten képes őt a halottak közül is feltámasztani. Ezért vissza is kapta őt, aki így a feltámadás példájává lett.</span> <span class="verse"><a name="20">20</a>Hit által áldotta meg Izsák is az eljövendő dolgokra nézve Jákóbot és Ézsaut.</span> <span class="verse"><a name="21">21</a>Hit által áldotta meg a haldokló József mindegyik fiát, és botja végére hajolva imádkozott.</span> <span class="verse"><a name="22">22</a>Hit által gondolt József élete végén Izráel fiainak kivonulására, és rendelkezett teteme felől.</span> <span class="verse"><a name="23">23</a>Hit által rejtegették Mózest születése után három hónapig szülei, mert látták, hogy szép a gyermek, és nem féltek a király parancsától.</span> <span class="verse"><a name="24">24</a>Hit által tiltakozott Mózes, amikor felnőtt, hogy a fáraó lánya fiának mondják.</span> <span class="verse"><a name="25">25</a>Mert inkább választotta az Isten népével együtt a sanyargatást, mint a bűn ideig-óráig való gyönyörűségét,</span> <span class="verse"><a name="26">26</a>mivel nagyobb gazdagságnak tartotta Egyiptom kincseinél a Krisztusért való gyalázatot, mert a megjutalmazásra tekintett.</span> <span class="verse"><a name="27">27</a>Hit által hagyta el Egyiptomot, nem félt a király haragjától, hanem kitartott, mint aki látja a láthatatlant.</span> <span class="verse"><a name="28">28</a>Hit által rendelte el a páskát és a vérrel való meghintést, hogy a pusztító ne érintse elsőszülötteiket.</span> <span class="verse"><a name="29">29</a>Hit által keltek át a Vörös-tengeren, mint valami szárazföldön, és amikor ezt az egyiptomiak is megpróbálták, elmerültek.</span> <span class="verse"><a name="30">30</a>Hit által omlottak le Jerikó kőfalai, miután körüljárták azokat hét napon át.</span> <span class="verse"><a name="31">31</a>Hit által nem veszett el az engedetlenekkel együtt Ráháb, a parázna nő, amikor a kémeket békességgel befogadta.</span> <span class="verse"><a name="32">32</a>És mit mondjak még? Hiszen kifogynék az időből, ha szólnék Gedeonról, Bárákról, Sámsonról, Jeftéről, Dávidról, Sámuelről és a prófétákról.</span> <span class="verse"><a name="33">33</a>Ezek hit által országokat győztek le, igazságot szolgáltattak, ígéreteket nyertek el, oroszlánok száját tömték be,</span> <span class="verse"><a name="34">34</a>tűz erejét oltották ki, kard élétől menekültek meg, betegségből épültek fel, háborúban lettek hősökké, idegenek seregeit futamították meg.</span> <span class="verse"><a name="35">35</a>Asszonyok feltámadás révén visszakapták halottaikat. Másokat viszont megkínoztak, akik nem fogadták el a szabadulást, hogy dicsőségesebb feltámadásban legyen részük.</span> <span class="verse"><a name="36">36</a>Mások megszégyenítések és megkorbácsolások próbáját állták ki, sőt még bilincseket és börtönt is.</span> <span class="verse"><a name="37">37</a>Megkövezték, megégették, szétfűrészelték, kardélre hányták őket&#59; juhok és kecskék bőrében bujdostak, nélkülözve, nyomorogva, gyötrődve, sínylődve azok,</span> <span class="verse"><a name="38">38</a>akikre nem volt méltó a világ&#59; bolyongtak pusztákban és hegyeken, barlangokban és a föld szakadékaiban.</span> <span class="verse"><a name="39">39</a>És mindezeken, noha hit által elnyerték az Írás jó bizonyságát, nem teljesült be az ígéret,</span> <span class="verse"><a name="40">40</a>mert Isten számunkra valami különbről gondoskodott, és azt akarta, hogy ők ne nélkülünk jussanak el a teljességre.</span> </p></div</div></div></body></html>