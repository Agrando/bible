<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/heb/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/heb">Hebrews</a> &gt <strong>Chapter 13</strong></div><p><span class="verse"><a name="1">1</a>A testvéri szeretet legyen maradandó.</span> <span class="verse"><a name="2">2</a>A vendégszeretetről meg ne feledkezzetek, mert ezáltal egyesek - tudtukon kívül - angyalokat vendégeltek meg.</span> <span class="verse"><a name="3">3</a>Ne feledkezzetek meg a foglyokról, mintha fogolytársaik volnátok&#59; a gyötrődőkről, mint akik magatok is testben vagytok.</span> <span class="verse"><a name="4">4</a>Legyen megbecsült a házasság mindenki előtt, és a házasélet legyen tiszta! A paráznákat és a házasságtörőket pedig ítéletével sújtja az Isten.</span> <span class="verse"><a name="5">5</a>Ne legyetek pénzsóvárak, érjétek be azzal, amitek van, mert ő mondta: "Nem maradok el tőled, sem el nem hagylak téged."</span> <span class="verse"><a name="6">6</a>Ezért bizakodva mondjuk: "Velem van az Úr, nem félek, ember mit árthat nekem?"</span> <span class="verse"><a name="7">7</a>Ne feledkezzetek meg vezetőitekről, akik az Isten igéjét hirdették nektek. Figyeljetek életük végére, és kövessétek hitüket.</span> <span class="verse"><a name="8">8</a>Jézus Krisztus tegnap, ma és mindörökké ugyanaz.</span> <span class="verse"><a name="9">9</a>Különféle idegen tanításoktól ne hagyjátok magatokat félrevezettetni. Mert az a jó, ha kegyelemmel erősödik meg a szív, nem pedig ételektől, mert azoknak semmi hasznát nem veszik azok, akik velük élnek.</span> <span class="verse"><a name="10">10</a>Van oltárunk, amelyről nincs joguk enni azoknak, akik a sátorban szolgálnak.</span> <span class="verse"><a name="11">11</a>Mert amely állatok vérét a főpap a szentélybe beviszi a bűnért, azoknak testét megégetik a táboron kívül.</span> <span class="verse"><a name="12">12</a>Ezért Jézus is, hogy megszentelje a népet tulajdon vére által, a kapun kívül szenvedett.</span> <span class="verse"><a name="13">13</a>Menjünk ki tehát őhozzá a táboron kívülre, az ő gyalázatát hordozva.</span> <span class="verse"><a name="14">14</a>Mert nincsen itt maradandó városunk, hanem az eljövendőt keressük.</span> <span class="verse"><a name="15">15</a>Általa vigyük Isten elé a dicsőítés áldozatát mindenkor, azaz nevéről vallást tévő ajkaink gyümölcsét.</span> <span class="verse"><a name="16">16</a>A jótékonyságról és az adakozásról pedig el ne feledkezzetek, mert ilyen áldozatokban gyönyörködik az Isten.</span> <span class="verse"><a name="17">17</a>Bízzatok vezetőitekben, és hallgassatok rájuk, mert ők vigyáznak lelketekre úgy, mint akik erről számot is adnak. Hadd tegyék ezt örömmel és ne sóhajtozva, mert ez nem válnék javatokra.</span> <span class="verse"><a name="18">18</a>Imádkozzatok értünk! Mert meg vagyunk győződve arról, hogy lelkiismeretünk tiszta, hiszen mindenben helyesen akarunk eljárni.</span> <span class="verse"><a name="19">19</a>Főként pedig azért imádkozzatok, kérlek, hogy mielőbb visszajussak hozzátok.</span> <span class="verse"><a name="20">20</a>A békesség Istene pedig, aki az örök szövetség vére által kihozta a halottak közül a mi Urunkat, Jézust, a juhok nagy pásztorát,</span> <span class="verse"><a name="21">21</a>tegyen készségessé titeket minden jóra, akaratának teljesítésére&#59; és munkálja bennünk azt, ami kedves őelőtte Jézus Krisztus által, akinek dicsőség örökkön-örökké. Ámen.</span> <span class="verse"><a name="22">22</a>Kérlek pedig, testvéreim, legyen örömötökre az intő szó, hiszen csak röviden írtam nektek.</span> <span class="verse"><a name="23">23</a>Tudjátok meg, hogy Timóteus testvérünk kiszabadult, és ha megjön, hamarosan meglátogatlak titeket vele együtt.</span> <span class="verse"><a name="24">24</a>Köszöntsétek vezetőiteket és a szenteket is mind. Köszöntenek titeket az Itáliából valók.</span> <span class="verse"><a name="25">25</a>A kegyelem mindnyájatokkal!</span> </p></div</div></div></body></html>