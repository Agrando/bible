<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/prov/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/prov">Proverbs</a> &gt <strong>Chapter 27</strong></div><p><span class="verse"><a name="1">1</a>Ne dicsekedj a holnapi nappal, mert nem tudod, mit hoz az a nap!</span> <span class="verse"><a name="2">2</a>Más dicsérjen téged, ne a te szájad, az idegen, és ne a te ajkad!</span> <span class="verse"><a name="3">3</a>Súlyos a kő, és nehéz a homok, de a bolond bosszantása mindkettőnél nehezebb.</span> <span class="verse"><a name="4">4</a>Kegyetlen indulat a túláradó harag, de ki állhat meg a féltékenységgel szemben?</span> <span class="verse"><a name="5">5</a>Jobb a nyílt feddés a titkolt szeretetnél.</span> <span class="verse"><a name="6">6</a>Jó szándékúak a baráttól kapott sebek, de csalárd a gyűlölködőnek a csókja.</span> <span class="verse"><a name="7">7</a>Jóllakott ember a lépes mézet is eltapossa, de az éhes embernek még a keserű is édes.</span> <span class="verse"><a name="8">8</a>Mint a madár, amely elhagyja fészkét, olyan az az ember, aki elhagyja lakóhelyét.</span> <span class="verse"><a name="9">9</a>Az olaj és a jó illat vidámít, de a jó barát lélekből jövő tanácsa is.</span> <span class="verse"><a name="10">10</a>Barátodat és apád barátját ne hagyd cserben! Ne menj testvéred házába, mikor bajban vagy! Többet ér a közeli szomszéd a távoli testvérnél.</span> <span class="verse"><a name="11">11</a>Légy bölcs, fiam, és vidíts fel engem, hogy megfelelhessek annak, aki gyaláz.</span> <span class="verse"><a name="12">12</a>Ha az okos látja a veszedelmet, elrejtőzik, az együgyűek pedig belekeverednek, és megjárják.</span> <span class="verse"><a name="13">13</a>Vedd el ruháját, mert kezességet vállalt másért, és zálogold meg az idegenért!</span> <span class="verse"><a name="14">14</a>Aki kora reggel nagy hangon áldja embertársát, átoknak veszik azt tőle.</span> <span class="verse"><a name="15">15</a>A záporeső idején csepegő háztető és a zsémbes asszony egyformák:</span> <span class="verse"><a name="16">16</a>aki feltartóztatja, szelet tartóztat fel, és jobbjával olajat fog meg.</span> <span class="verse"><a name="17">17</a>Vassal formálják a vasat, és egyik ember formálja a másikat.</span> <span class="verse"><a name="18">18</a>Aki a fügefát gondozza, az eszi a gyümölcsét, és aki gondoskodik uráról, azt megbecsülik.</span> <span class="verse"><a name="19">19</a>Ahogyan a víz tükrözi az arcot, úgy tükröződik a szívben az ember.</span> <span class="verse"><a name="20">20</a>Amilyen telhetetlen a halál és az elmúlás helye, éppoly telhetetlen az emberi szem.</span> <span class="verse"><a name="21">21</a>Ami az ezüstnek az olvasztótégely és az aranynak az olvasztókemence, az az embernek a jó hírneve.</span> <span class="verse"><a name="22">22</a>Ha apróra töröd is a bolondot mozsárban, mozsártörővel, akkor sem megy ki belőle a bolondság.</span> <span class="verse"><a name="23">23</a>Ismerd meg juhaidat egyenként, törődj gondosan a nyájakkal,</span> <span class="verse"><a name="24">24</a>mert a kincs nem marad meg örökké, sem az ékszer nemzedékről nemzedékre!</span> <span class="verse"><a name="25">25</a>Amikor behordják a szénát, előtűnik a sarjú, és mikor begyűjtik a hegyekről a takarmányt,</span> <span class="verse"><a name="26">26</a>akkor a bárányokért ruhát, a kecskékért mezőt vehetsz&#59;</span> <span class="verse"><a name="27">27</a>és lesz elég kecsketejed eledelre, házad népe eledelére és szolgálóid megélhetésére.</span> </p></div</div></div></body></html>