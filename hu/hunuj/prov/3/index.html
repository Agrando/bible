<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/prov/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/prov">Proverbs</a> &gt <strong>Chapter 3</strong></div><p><span class="verse"><a name="1">1</a>Fiam, ne felejtsd el tanításomat, és parancsaimat őrizze meg szíved,</span> <span class="verse"><a name="2">2</a>mert hosszú életet, magas életkort és jólétet szereznek azok neked!</span> <span class="verse"><a name="3">3</a>A szeretet és hűség ne hagyjon el téged: kösd azokat a nyakadba, írd fel a szíved táblájára!</span> <span class="verse"><a name="4">4</a>Így találsz kedvességre és jóindulatra Istennél és embereknél.</span> <span class="verse"><a name="5">5</a>Bízzál az ÚRban teljes szívből, és ne a magad eszére támaszkodj!</span> <span class="verse"><a name="6">6</a>Minden utadon gondolj rá, és ő egyengetni fogja ösvényeidet.</span> <span class="verse"><a name="7">7</a>Ne tartsd bölcsnek önmagadat, féljed az URat, és kerüld a rosszat!</span> <span class="verse"><a name="8">8</a>Gyógyulás lesz ez testednek, és felüdülés csontjaidnak.</span> <span class="verse"><a name="9">9</a>Tiszteld az URat vagyonodból és egész jövedelmed legjavából,</span> <span class="verse"><a name="10">10</a>akkor bőségesen megtelnek csűreid, és must árad sajtóidból.</span> <span class="verse"><a name="11">11</a>Az ÚR intését meg ne vesd, fiam, és dorgálását meg ne utáld!</span> <span class="verse"><a name="12">12</a>Mert akit szeret az ÚR, azt megdorgálja, de mint apa a fiát, akit kedvel.</span> <span class="verse"><a name="13">13</a>Boldog az az ember, aki megtalálta a bölcsességet, és az az ember, aki értelmet kap.</span> <span class="verse"><a name="14">14</a>Mert több haszna van ennek, mint az ezüstnek, és nagyobb jövedelme, mint a színaranynak.</span> <span class="verse"><a name="15">15</a>Drágább ez a gyöngynél, és semmi sem fogható hozzá, amiben kedved leled.</span> <span class="verse"><a name="16">16</a>Hosszú élet van a jobbjában, baljában pedig gazdagság és dicsőség.</span> <span class="verse"><a name="17">17</a>Útjai kedves utak, és minden ösvénye békesség.</span> <span class="verse"><a name="18">18</a>Élet fája ez azoknak, akik megragadják, és akik rá támaszkodnak, boldogok.</span> <span class="verse"><a name="19">19</a>Az ÚR bölcsességgel vetette meg a föld alapját, értelemmel erősítette meg az eget.</span> <span class="verse"><a name="20">20</a>Az ő tudása által váltak ketté a mélységes vizek, és harmatoznak a magas fellegek.</span> <span class="verse"><a name="21">21</a>Fiam, ne téveszd ezt szem elől, vigyázz arra, hogy okos és megfontolt légy!</span> <span class="verse"><a name="22">22</a>Ez élteti lelkedet, és ékesíti nyakadat.</span> <span class="verse"><a name="23">23</a>Utadon biztonságban jársz, és lábadat nem ütöd meg.</span> <span class="verse"><a name="24">24</a>Ha lefekszel, nem rettensz fel, hanem fekszel, és édesen alszol.</span> <span class="verse"><a name="25">25</a>Nem kell félned a hirtelen fölrettenéstől, sem attól, hogy viharként rád törnek a bűnösök.</span> <span class="verse"><a name="26">26</a>Mert az ÚRban bizakodhatsz, és ő megőrzi lábad a csapdától.</span> <span class="verse"><a name="27">27</a>Ne késs jót tenni a rászorulóval, ha módodban van, hogy megtedd!</span> <span class="verse"><a name="28">28</a>Ha van mit adnod, ne mondd embertársadnak: Menj el, jöjj holnap, majd akkor adok!</span> <span class="verse"><a name="29">29</a>Ne koholj rosszat embertársad ellen, aki gyanútlanul lakik melletted!</span> <span class="verse"><a name="30">30</a>Ne pörölj ok nélkül olyan emberrel, aki nem bánt rosszul veled!</span> <span class="verse"><a name="31">31</a>Ne irigykedj az erőszakos emberre, és egyik útját se válaszd!</span> <span class="verse"><a name="32">32</a>Mert a rossz úton járókat utálja az ÚR, de a becsületesekkel közösségben van.</span> <span class="verse"><a name="33">33</a>Az ÚR átka van a bűnösök házán, de az igazak lakóhelyét megáldja.</span> <span class="verse"><a name="34">34</a>A csúfolódókat ő megcsúfolja, az alázatosaknak pedig kegyelmet ad.</span> <span class="verse"><a name="35">35</a>Dicsőséget örökölnek a bölcsek, az ostobáknak pedig nő a gyalázatuk.</span> </p></div</div></div></body></html>