<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/prov/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/prov">Proverbs</a> &gt <strong>Chapter 30</strong></div><p><span class="verse"><a name="1">1</a>Ágúrnak a masszái Jáke fiának beszéde. Így szólt ez a férfi: Elfáradtam, Istenem! Elfáradtam, Istenem! Végem van!</span> <span class="verse"><a name="2">2</a>Mert minden embernél tudatlanabb vagyok, nincs emberhez illő értelmem.</span> <span class="verse"><a name="3">3</a>Nem tanultam bölcsességet, és nem ismerem a szent dolgok tudományát:</span> <span class="verse"><a name="4">4</a>Ki ment fel az égbe, és ki szállott le onnan? Ki szedte össze markába a szelet, ki kötötte köntösébe a vizet? Ki határozta meg az egész föld határát? Talán tudod, hogy mi a neve, vagy mi a fiának a neve?</span> <span class="verse"><a name="5">5</a>Istennek minden szava színigaz, pajzsa ő a hozzá menekülőknek.</span> <span class="verse"><a name="6">6</a>Ne tégy hozzá szavaihoz semmit, mert megcáfol, és hazugságban maradsz!</span> <span class="verse"><a name="7">7</a>Két dolgot kérek tőled, mielőtt meghalok, ne tagadd meg tőlem:</span> <span class="verse"><a name="8">8</a>Óvj meg a hiábavaló és hazug beszédtől! Se szegénységet, se gazdagságot ne adj nekem! Adj annyi eledelt, amennyi szükséges,</span> <span class="verse"><a name="9">9</a>hogy jóllakva meg ne tagadjalak, és ne mondjam: Kicsoda az ÚR? El se szegényedjek, hogy ne lopjak, és ne gyalázzam Istenem nevét!</span> <span class="verse"><a name="10">10</a>Ne rágalmazd a szolgát ura előtt, mert megátkoz, és bűnhődni fogsz!</span> <span class="verse"><a name="11">11</a>Micsoda népség az, amely átkozza apját, és anyját nem áldja!</span> <span class="verse"><a name="12">12</a>Micsoda népség az, amely tisztának tartja magát, pedig ki sem mosták szennyéből!</span> <span class="verse"><a name="13">13</a>Micsoda népség az, amely kevély szemű és fennhéjázó tekintetű!</span> <span class="verse"><a name="14">14</a>Micsoda népség az, amelynek fogai kardok és agyarai kések! Megennék a nyomorultakat a földön, a szegényeket az emberek között!</span> <span class="verse"><a name="15">15</a>A piócának két lánya van: add ide, add ide! Ez a három nem lakik jól, sőt négy nem mondja, hogy elég:</span> <span class="verse"><a name="16">16</a>A holtak hazája és a meddő asszony, a föld, mely sohasem telik el vízzel és a tűz, mely nem mondja, hogy elég.</span> <span class="verse"><a name="17">17</a>Aki gúnyolja apját, vagy engedetlenül megveti anyját, annak szemét kivájják a patak menti hollók, vagy megeszik a sasok.</span> <span class="verse"><a name="18">18</a>Ez a három dolog csodálatos előttem, sőt négy dolgot nem értek:</span> <span class="verse"><a name="19">19</a>A sasnak az útját az égen, a kígyó útját a kősziklán, a hajó útját a mély tengeren és a férfi útját a leánnyal.</span> <span class="verse"><a name="20">20</a>Ilyen a házasságtörő nő útja: eszik, aztán megtörli a száját, és ezt mondja: Nem tettem semmi rosszat!</span> <span class="verse"><a name="21">21</a>Három dolog miatt rendül meg a föld, sőt négyet nem bír elviselni:</span> <span class="verse"><a name="22">22</a>Ha a szolgából király lesz, ha a bolond teleeszi magát,</span> <span class="verse"><a name="23">23</a>ha a megvetett nő férjhez megy, és ha a szolgáló úrnője örökébe lép.</span> <span class="verse"><a name="24">24</a>Van négy kicsiny állat a földön, amelyek mégis nagyon okosak:</span> <span class="verse"><a name="25">25</a>Nem erős a hangyák népe, mégis beszerzik nyáron az eledelüket.</span> <span class="verse"><a name="26">26</a>Nem hatalmas a mormoták népe, mégis sziklák közt építenek házat.</span> <span class="verse"><a name="27">27</a>Nincs királyuk a sáskáknak, mégis rendezetten vonulnak mindnyájan.</span> <span class="verse"><a name="28">28</a>Kézzel is megfogható a gyík, mégis ott van a királyi palotákban.</span> <span class="verse"><a name="29">29</a>Ez a három lépked szépen, sőt négynek szép a járása:</span> <span class="verse"><a name="30">30</a>Az oroszlán a legerősebb állat, mely nem riad vissza senkitől,</span> <span class="verse"><a name="31">31</a>a fölingerelt ló meg a kecskebak és a hadserege élén álló király.</span> <span class="verse"><a name="32">32</a>Ha fennhéjázásból bolondságot követtél el, és rájöttél, tedd kezedet a szádra!</span> <span class="verse"><a name="33">33</a>Ha tejfölt köpülnek, vaj lesz belőle, ha az orrot erősen fújják, vér jön belőle, és ha haragot szítanak, per lesz belőle.</span> </p></div</div></div></body></html>