<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/prov/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/prov">Proverbs</a> &gt <strong>Chapter 5</strong></div><p><span class="verse"><a name="1">1</a>Fiam, figyelj bölcsességemre, hallgasd meg értelmes szavaimat!</span> <span class="verse"><a name="2">2</a>Maradj megfontolt, és ügyelj, hogy ajkad okosan szóljon!</span> <span class="verse"><a name="3">3</a>Mert színméz csepeg a más asszonyának ajkáról, és ínye simább az olajnál.</span> <span class="verse"><a name="4">4</a>De a végén keserű lesz, mint az üröm, éles, mint a kétélű kard.</span> <span class="verse"><a name="5">5</a>Lábai a halál felé visznek, léptei a holtak hazájába tartanak.</span> <span class="verse"><a name="6">6</a>Nem az élet ösvényét járja, téves úton jár, és maga sem tudja.</span> <span class="verse"><a name="7">7</a>Most azért, fiaim, hallgassatok rám, ne térjetek el attól, amit mondok!</span> <span class="verse"><a name="8">8</a>Messze kerüld el az ilyen nőt, ne közelíts háza ajtajához,</span> <span class="verse"><a name="9">9</a>különben másoknak kell adnod méltóságodat, és éveidet a kegyetleneknek&#59;</span> <span class="verse"><a name="10">10</a>bitorlók élik föl életerődet, és kereseted idegen házába kerül.</span> <span class="verse"><a name="11">11</a>Nyögni fogsz majd a végén, amikor tönkremegy tested és életed.</span> <span class="verse"><a name="12">12</a>És ezt mondod: Miért is gyűlöltem az intést, miért utáltam szívből a feddést?</span> <span class="verse"><a name="13">13</a>Miért nem hallgattam tanítóim szavára, miért nem figyeltem oktatóimra?</span> <span class="verse"><a name="14">14</a>Majdnem belekerültem minden rosszba, amit egy társaság vagy csoport elkövethet.</span> <span class="verse"><a name="15">15</a>A magad kútjából igyál vizet, és csörgedező vizet a magad forrásából!</span> <span class="verse"><a name="16">16</a>Ne folyjanak forrásaid az utcára, és patakjaid a terekre!</span> <span class="verse"><a name="17">17</a>Egyedül tiéid legyenek, ne oszd meg másokkal!</span> <span class="verse"><a name="18">18</a>Legyen forrásod áldott, és örülj ifjúkorodban elvett feleségednek.</span> <span class="verse"><a name="19">19</a>Szerelmes szarvasünő és kedves őzike ő, keblei gyönyörködtetnek mindenkor, szerelmétől mindig mámoros leszel.</span> <span class="verse"><a name="20">20</a>Miért mámorosodnál meg, fiam, a más asszonyától, miért ölelnéd idegen asszony keblét?</span> <span class="verse"><a name="21">21</a>Mert az ÚR látja az ember útjait, és figyeli minden lépését.</span> <span class="verse"><a name="22">22</a>Saját bűnei fogják meg a bűnöst, és saját vétkei kötözik meg.</span> <span class="verse"><a name="23">23</a>Meghal az ilyen, mert nem fogadta meg az intést, és a sok bolondság megmámorosította.</span> </p></div</div></div></body></html>