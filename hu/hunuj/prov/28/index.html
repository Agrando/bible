<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/prov/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/prov">Proverbs</a> &gt <strong>Chapter 28</strong></div><p><span class="verse"><a name="1">1</a>Futnak a bűnösök, ha nem üldözik is őket, de az igazak biztosnak érzik magukat, mint egy oroszlán.</span> <span class="verse"><a name="2">2</a>Sok a vezető, ha pártütés van az országban, míg egy értelmes és okos ember soká fenntartja a rendet.</span> <span class="verse"><a name="3">3</a>Ha szegény ember a nincstelenek elnyomója, olyan az, mint a felhőszakadás, mely után nincs kenyér.</span> <span class="verse"><a name="4">4</a>Akik elhanyagolják a tanítást, dicsérik a bűnösöket, de akik megfogadják a tanítást, ellenük támadnak.</span> <span class="verse"><a name="5">5</a>A rossz emberek nem értik meg a törvényt, de akik keresik az URat, egészen megértik.</span> <span class="verse"><a name="6">6</a>Jobb a feddhetetlenül élő szegény annál, aki gazdag, de görbe utakon jár.</span> <span class="verse"><a name="7">7</a>Aki ügyel a tanításra, értelmes fiú az, de aki a dőzsölőkkel tart, szégyent hoz apjára.</span> <span class="verse"><a name="8">8</a>Aki kamattal és uzsorával gyarapítja vagyonát, annak gyűjt, aki könyörül a nincsteleneken.</span> <span class="verse"><a name="9">9</a>Aki elfordítja a fülét, és nem hallgat a tanításra, annak még az imádsága is utálatos.</span> <span class="verse"><a name="10">10</a>Aki a becsületeseket rossz útra csábítja, maga esik a verembe, de a feddhetetlenekre szép örökség vár.</span> <span class="verse"><a name="11">11</a>A gazdag ember bölcsnek tartja magát, de a nincstelen, ha értelmes, átlát rajta.</span> <span class="verse"><a name="12">12</a>Ha az igazak vigadnak, az nagy dicsőséget jelent, ha a bűnösök kerülnek felül, keresni kell az embereket.</span> <span class="verse"><a name="13">13</a>Aki takargatja vétkeit, annak nem lesz jó vége, aki pedig megvallja és elhagyja, az irgalmat nyer.</span> <span class="verse"><a name="14">14</a>Boldog ember, aki mindig istenfélő, de a kemény szívű bajba esik.</span> <span class="verse"><a name="15">15</a>Olyan a szegény népen uralkodó bűnös, mint a morgó oroszlán és az éhes medve.</span> <span class="verse"><a name="16">16</a>Ha esztelen a fejedelem, nagy lesz az elnyomás, de ha gyűlöli a nyerészkedést, hosszú ideig él.</span> <span class="verse"><a name="17">17</a>Akit vérontás bűne terhel, hadd fusson a sírig, ne segíts neki!</span> <span class="verse"><a name="18">18</a>Aki feddhetetlenül él, az segítséget kap, de aki görbe utakon jár, egyszer csak elbukik.</span> <span class="verse"><a name="19">19</a>Aki műveli a földjét, annak elég kenyér jut, de aki hiábavalóságokat hajhász, annak szegénység jut.</span> <span class="verse"><a name="20">20</a>A megbízható ember bőven kap áldást, de a gazdagságra törő nem marad büntetlenül.</span> <span class="verse"><a name="21">21</a>A személyválogatás nem jó dolog, egy falat kenyérért is vétekbe viheti az embert.</span> <span class="verse"><a name="22">22</a>Vagyont akar szerezni a kapzsi ember, de nem tudja, hogy ínségbe jut.</span> <span class="verse"><a name="23">23</a>Aki figyelmezteti az embereket, az végül kedvesebb lesz annál, aki csak hízeleg.</span> <span class="verse"><a name="24">24</a>Aki meglopja apját és anyját, és azt gondolja, hogy az nem bűn, cinkosa az a gonosztevőnek.</span> <span class="verse"><a name="25">25</a>A telhetetlen ember viszályt szít, de aki az ÚRban bízik, az gyarapodik.</span> <span class="verse"><a name="26">26</a>Aki a maga eszében bízik, ostoba, de aki bölcsen él, az megmenekül.</span> <span class="verse"><a name="27">27</a>Nem fog szűkölködni az, aki ad a szegénynek, de aki elfordítja tőle tekintetét, azt sok átok éri.</span> <span class="verse"><a name="28">28</a>Ha fölemelkednek a bűnösök, elrejtőzik az ember, de ha azok elpusztulnak, sokan lesznek az igazak.</span> </p></div</div></div></body></html>