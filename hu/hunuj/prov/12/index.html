<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/prov/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/prov">Proverbs</a> &gt <strong>Chapter 12</strong></div><p><span class="verse"><a name="1">1</a>Aki szereti az intelmet, szereti a tudást, aki pedig gyűlöli a feddést, az ostoba marad.</span> <span class="verse"><a name="2">2</a>A jó ember jóakaratot nyer az ÚRtól, de az alattomos embert ő bűnösnek tartja.</span> <span class="verse"><a name="3">3</a>Nem áll szilárdan a bűnösen élő ember, de az igazak gyökere mozdíthatatlan.</span> <span class="verse"><a name="4">4</a>A derék asszony urának koronája, de mint a csontszú, olyan a szégyentelen.</span> <span class="verse"><a name="5">5</a>Az igazak gondolatai helyesek, a bűnösök szándékai csalárdak.</span> <span class="verse"><a name="6">6</a>A bűnösök szavai vérszomjasak, de a becsületeseket megmenti beszédük.</span> <span class="verse"><a name="7">7</a>Romlás éri a bűnösöket, és odalesznek, de az igazak háza megmarad.</span> <span class="verse"><a name="8">8</a>Értelmének megfelelően dicsérik az embert, a fondorlatos szívűt pedig megvetik.</span> <span class="verse"><a name="9">9</a>Jobb annak, akit lebecsülnek, de szolgája van, mint annak, aki dicsekszik, de alig van kenyere.</span> <span class="verse"><a name="10">10</a>Az igaz törődik még állatjának kívánságával is, a bűnösnek még az irgalma is kegyetlen.</span> <span class="verse"><a name="11">11</a>Aki műveli földjét, jóllakik kenyérrel, de aki hiábavalóságokat hajszol, az esztelen.</span> <span class="verse"><a name="12">12</a>A bűnös a gonoszsággal szerzett zsákmányra vágyik, az igazak mégis gyökeret vernek.</span> <span class="verse"><a name="13">13</a>A vétkes ajak veszedelmes csapda, de az igaz kikerül a bajból.</span> <span class="verse"><a name="14">14</a>Amit mond az ember, annak a gyümölcséből lakik jól, és amit tesz az ember, azt fizetik neki vissza.</span> <span class="verse"><a name="15">15</a>A bolond helyesnek tartja a maga útját, a bölcs pedig hallgat a tanácsra.</span> <span class="verse"><a name="16">16</a>A bolond bosszúsága azonnal kitudódik, az okos pedig leplezi szégyenét.</span> <span class="verse"><a name="17">17</a>Aki igazán szól, az igazat mondja el, a hamis tanú pedig a csalárdságot.</span> <span class="verse"><a name="18">18</a>Van, akinek a fecsegése olyan, mint a tőrdöfés, a bölcsek nyelve pedig gyógyít.</span> <span class="verse"><a name="19">19</a>Az igaz ajak mindig állhatatos, a hazug nyelv pedig egy pillanatig sem az.</span> <span class="verse"><a name="20">20</a>Csalárdság van a rosszat koholók szívében, de akik békés tanácsot adnak, azokéban öröm.</span> <span class="verse"><a name="21">21</a>Nem éri az igazat semmi veszedelem, de a bűnösök élete bajjal lesz tele.</span> <span class="verse"><a name="22">22</a>Utálja az ÚR a hazug ajkat, de akik igazan élnek, azokat kedveli.</span> <span class="verse"><a name="23">23</a>Az okos ember nem fitogtatja tudását, az esztelen pedig kérkedik bolondságával.</span> <span class="verse"><a name="24">24</a>A szorgalmasak uralkodni fognak, a lusta pedig robotolni fog.</span> <span class="verse"><a name="25">25</a>Aki aggódik szívében, az levertté lesz, a jó szó viszont felvidítja.</span> <span class="verse"><a name="26">26</a>Az igaz utat tud mutatni másnak is, a bűnösöket pedig tévelygésbe viszi saját útjuk.</span> <span class="verse"><a name="27">27</a>A lusta a vadászzsákmányt sem süti meg, pedig drága kincse az embernek a szorgalom.</span> <span class="verse"><a name="28">28</a>Az igazság ösvényén élet van, és útja nem a halál felé vezet.</span> </p></div</div></div></body></html>