<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/zech/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/zech">Zechariah</a> &gt <strong>Chapter 4</strong></div><p><span class="verse"><a name="1">1</a>A velem beszélő angyal újra fölébresztett engem, ahogyan álmából szokták fölébreszteni az embert,</span> <span class="verse"><a name="2">2</a>és ezt kérdezte tőlem: Mit látsz? Én így feleltem: Egy színarany lámpatartót látok, tetején egy tál&#59; hét mécses van rajta, és a tetején levő mécseseknek hét-hét csücske van.</span> <span class="verse"><a name="3">3</a>Két olajfa áll mellette, az egyik a táltól jobbra, a másik balra.</span> <span class="verse"><a name="4">4</a>Megkérdeztem a velem beszélő angyaltól: Mit jelentenek ezek, uram?</span> <span class="verse"><a name="5">5</a>A velem beszélő angyal így válaszolt nekem: Nem tudod, mit jelentenek? Azt mondtam: Nem, uram!</span> <span class="verse"><a name="6">6</a>Erre ő így szólt hozzám: Az ÚR igéje ezt mondja Zerubbábelnek: Nem hatalommal és nem erőszakkal, hanem az én lelkemmel! - mondja a Seregek URa.</span> <span class="verse"><a name="7">7</a>Ki vagy te, nagy hegy? Síksággá válsz Zerubbábel előtt! Ő teszi föl a zárókövet, miközben ezt kiáltják: Áldás, áldás szálljon rá!</span> <span class="verse"><a name="8">8</a>Azután így szólt hozzám az ÚR igéje:</span> <span class="verse"><a name="9">9</a>Zerubbábel keze rakta le ennek a templomnak az alapját, és az ő keze fogja bevégezni. Akkor megtudjátok, hogy a Seregek URa küldött engem hozzátok.</span> <span class="verse"><a name="10">10</a>Mert akik gúnyolódtak a kicsiny kezdet napján, azok is örülni fognak, ha meglátják Zerubbábel kezében a zárókövet. Az a hét mécses pedig az ÚR szemeit jelenti, amelyek áttekintik az egész földet.</span> <span class="verse"><a name="11">11</a>Ekkor megszólaltam, és megkérdeztem tőle: Mit jelent ez a két olajfa a lámpatartó jobb és bal oldalán?</span> <span class="verse"><a name="12">12</a>Másodszor is megszólaltam, és megkérdeztem: Mit jelent az olajfáknak az a két ága, amelyekből két aranycsövön át folyik le az aranyszínű olaj?</span> <span class="verse"><a name="13">13</a>Azt mondta nekem: Nem tudod, mik ezek? Azt mondtam: Nem, uram!</span> <span class="verse"><a name="14">14</a>Ekkor így felelt: Ezek ketten a felkentek, akik az egész föld Urának a szolgálatára állnak.</span> </p></div</div></div></body></html>