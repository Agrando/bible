<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/john/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/john">John</a> &gt <strong>Chapter 20</strong></div><p><span class="verse"><a name="1">1</a>A hét első napján, korán reggel, amikor még sötét volt, a magdalai Mária odament a sírhoz, és látta, hogy a kő el van véve a sírbolt elől.</span> <span class="verse"><a name="2">2</a>Elfutott tehát, elment Simon Péterhez és a másik tanítványhoz, akit Jézus szeretett, és így szólt hozzájuk: "Elvitték az Urat a sírból, és nem tudjuk, hova tették!"</span> <span class="verse"><a name="3">3</a>Elindult tehát Péter és a másik tanítvány, és elmentek a sírhoz.</span> <span class="verse"><a name="4">4</a>Együtt futott a kettő, de a másik tanítvány előrefutott, gyorsabban, mint Péter, és elsőnek ért a sírhoz.</span> <span class="verse"><a name="5">5</a>Előrehajolt, és látta, hogy ott fekszenek a lepedők, de mégsem ment be.</span> <span class="verse"><a name="6">6</a>Nyomában megérkezett Simon Péter is, bement a sírba, és látta, hogy a leplek ott fekszenek,</span> <span class="verse"><a name="7">7</a>és hogy az a kendő, amely a fején volt, nem a lepleknél fekszik, hanem külön összegöngyölítve, egy másik helyen.</span> <span class="verse"><a name="8">8</a>Akkor bement a másik tanítvány is, aki elsőnek ért a sírhoz, és látott, és hitt.</span> <span class="verse"><a name="9">9</a>Még nem értették ugyanis az Írást, hogy fel kell támadnia a halottak közül.</span> <span class="verse"><a name="10">10</a>A tanítványok ezután hazamentek.</span> <span class="verse"><a name="11">11</a>Mária pedig a sírbolton kívül állt és sírt. Amint ott sírt, behajolt a sírboltba,</span> <span class="verse"><a name="12">12</a>és látta, hogy két angyal ül ott fehérben, ahol előbb Jézus teste feküdt&#59; az egyik fejtől, a másik meg lábtól.</span> <span class="verse"><a name="13">13</a>Azok így szóltak hozzá: "Asszony, miért sírsz?" Ő ezt felelte nekik: "Mert elvitték az én Uramat, és nem tudom, hova tették."</span> <span class="verse"><a name="14">14</a>Amikor ezt mondta, hátrafordult, és látta, hogy Jézus ott áll, de nem ismerte fel, hogy Jézus az.</span> <span class="verse"><a name="15">15</a>Jézus így szólt hozzá: "Asszony, miért sírsz? Kit keresel?" Ő azt gondolta, hogy a kertész az, ezért így szólt hozzá: "Uram, ha te vitted el őt, mondd meg nekem, hova tetted, és én elhozom."</span> <span class="verse"><a name="16">16</a>Jézus nevén szólította: "Mária!" Az megfordult, és így szólt hozzá héberül: "Rabbuni!" - ami azt jelenti: Mester.</span> <span class="verse"><a name="17">17</a>Jézus ezt mondta neki: "Ne érints engem, mert még nem mentem fel az Atyához, hanem menj az én testvéreimhez, és mondd meg nekik: Felmegyek az én Atyámhoz, és a ti Atyátokhoz, az én Istenemhez, és a ti Istenetekhez."</span> <span class="verse"><a name="18">18</a>Elment a magdalai Mária, és hírül adta a tanítványoknak: "Láttam az Urat!", és hogy ezeket mondta neki.</span> <span class="verse"><a name="19">19</a>Aznap, amikor beesteledett, a hét első napján, ott ahol összegyűltek a tanítványok, bár a zsidóktól való félelem miatt az ajtók zárva voltak, eljött Jézus, megállt középen, és így szólt hozzájuk: "Békesség néktek!"</span> <span class="verse"><a name="20">20</a>És miután ezt mondta, megmutatta nekik a kezét és az oldalát. A tanítványok megörültek, hogy látják az Urat.</span> <span class="verse"><a name="21">21</a>Jézus erre ismét ezt mondta nekik: "Békesség néktek! Ahogyan engem elküldött az Atya, én is elküldelek titeket."</span> <span class="verse"><a name="22">22</a>Ezt mondván, rájuk lehelt, és így folytatta: "Vegyetek Szentlelket!</span> <span class="verse"><a name="23">23</a>Akiknek megbocsátjátok a bűneit, azok bocsánatot nyernek, akikéit pedig megtartjátok, azoknak a bűnei megmaradnak."</span> <span class="verse"><a name="24">24</a>Tamás pedig, egy a tizenkettő közül, akit Ikernek hívtak, éppen nem volt velük, amikor megjelent Jézus.</span> <span class="verse"><a name="25">25</a>A többi tanítvány így szólt hozzá: "Láttuk az Urat." Ő azonban ezt mondta nekik: "Ha nem látom a kezén a szegek helyét, és nem érintem meg ujjammal a szegek helyét, és nem teszem a kezemet az oldalára, nem hiszem."</span> <span class="verse"><a name="26">26</a>Nyolc nap múlva ismét benn voltak a tanítványai, és Tamás is velük. Bár az ajtók zárva voltak, bement Jézus, megállt középen, és ezt mondta: "Békesség néktek!"</span> <span class="verse"><a name="27">27</a>Azután így szólt Tamáshoz: "Nyújtsd ide az ujjadat, és nézd meg a kezeimet, nyújtsd ide a kezedet, és tedd az oldalamra, és ne légy hitetlen, hanem hívő."</span> <span class="verse"><a name="28">28</a>Tamás pedig így felelt: "Én Uram, és én Istenem!"</span> <span class="verse"><a name="29">29</a>Jézus így szólt hozzá: "Mivel látsz engem, hiszel: boldogok, akik nem látnak és hisznek."</span> <span class="verse"><a name="30">30</a>Sok más jelt is tett Jézus a tanítványai szeme láttára, amelyek nincsenek megírva ebben a könyvben.</span> <span class="verse"><a name="31">31</a>Ezek pedig azért írattak meg, hogy higgyétek: Jézus a Krisztus, az Isten Fia, és e hitben életetek legyen az ő nevében.</span> </p></div</div></div></body></html>