<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/john/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/john">John</a> &gt <strong>Chapter 4</strong></div><p><span class="verse"><a name="1">1</a>Amikor pedig megtudta Jézus, hogy a farizeusok meghallották, hogy ő több tanítványt szerez és keresztel, mint János -</span> <span class="verse"><a name="2">2</a>bár maga Jézus nem keresztelt, hanem a tanítványai -,</span> <span class="verse"><a name="3">3</a>elhagyta Júdeát, és elment ismét Galileába.</span> <span class="verse"><a name="4">4</a>Samárián kellett pedig átmennie,</span> <span class="verse"><a name="5">5</a>és így jutott el Samária egyik városához, amelynek Sikár volt a neve. Ez közel volt ahhoz a birtokhoz, amelyet Jákób adott fiának, Józsefnek.</span> <span class="verse"><a name="6">6</a>Ott volt Jákób forrása. Jézus akkor az úttól elfáradva leült a forrásnál&#59; az idő délfelé járt.</span> <span class="verse"><a name="7">7</a>Egy samáriai asszony jött vizet meríteni. Jézus így szólt hozzá: "Adj innom!"</span> <span class="verse"><a name="8">8</a>Tanítványai ugyanis elmentek a városba, hogy ennivalót vegyenek.</span> <span class="verse"><a name="9">9</a>A samáriai asszony ezt mondta: "Hogyan? Te zsidó létedre tőlem kérsz inni, mikor én samáriai vagyok?" Mert a zsidók nem érintkeztek a samáriaiakkal.</span> <span class="verse"><a name="10">10</a>Jézus így válaszolt: "Ha ismernéd az Isten ajándékát, és hogy ki az, aki így szól hozzád: Adj innom! te kértél volna tőle, és ő adott volna neked élő vizet."</span> <span class="verse"><a name="11">11</a>Az asszony így szólt hozzá: "Uram, merítő edényed sincs, a kút is mély: honnan vennéd az élő vizet?</span> <span class="verse"><a name="12">12</a>Talán nagyobb vagy te atyánknál, Jákóbnál, aki ezt a kutat adta nekünk, és aki maga is ebből ivott, sőt fiai és jószágai is?"</span> <span class="verse"><a name="13">13</a>Jézus így válaszolt neki: "Aki ebből a vízből iszik, ismét megszomjazik,</span> <span class="verse"><a name="14">14</a>de aki abból a vízből iszik, amelyet én adok neki, soha többé meg nem szomjazik, mert örök életre buzgó víz forrásává lesz benne."</span> <span class="verse"><a name="15">15</a>Az asszony erre ezt mondta: "Uram, add nekem azt a vizet, hogy ne szomjazzam meg, és ne kelljen idejárnom meríteni."</span> <span class="verse"><a name="16">16</a>Jézus így szólt hozzá: "Menj el, hívd a férjedet, és jöjj vissza!"</span> <span class="verse"><a name="17">17</a>Az asszony így válaszolt: "Nincs férjem." Jézus erre ezt mondta: "Jól mondtad, hogy férjed nincs,</span> <span class="verse"><a name="18">18</a>mert öt férjed volt, és akivel most élsz, nem férjed: ebben igazat mondtál."</span> <span class="verse"><a name="19">19</a>Az asszony ekkor így felelt: "Uram, látom, hogy próféta vagy.</span> <span class="verse"><a name="20">20</a>A mi atyáink ezen a hegyen imádták az Istent, ti pedig azt mondjátok, hogy Jeruzsálemben van az a hely, ahol Istent imádni kell."</span> <span class="verse"><a name="21">21</a>Jézus így válaszolt: "Higgy nekem asszony, hogy eljön az óra, amikor nem is ezen a hegyen, nem is Jeruzsálemben imádjátok az Atyát.</span> <span class="verse"><a name="22">22</a>Ti azt imádjátok, akit nem ismertek, mi azt imádjuk, akit ismerünk, mert az üdvösség a zsidók közül támad.</span> <span class="verse"><a name="23">23</a>De eljön az óra, és az most van, amikor az igazi imádói lélekben és igazságban imádják az Atyát, mert az Atya is ilyen imádókat keres magának.</span> <span class="verse"><a name="24">24</a>Az Isten Lélek, és akik imádják őt, azoknak lélekben és igazságban kell imádniuk."</span> <span class="verse"><a name="25">25</a>Az asszony így felelt: "Tudom, hogy eljön a Messiás, akit Krisztusnak neveznek, és amikor eljön, kijelent nekünk mindent."</span> <span class="verse"><a name="26">26</a>Jézus ezt mondta neki: "Én vagyok az, aki veled beszélek."</span> <span class="verse"><a name="27">27</a>Tanítványai éppen ekkor jöttek meg, és csodálkoztak azon, hogy asszonnyal beszél, de mégsem mondta egyikük sem: "Mit akarsz, vagy mit beszélsz vele?"</span> <span class="verse"><a name="28">28</a>Az asszony pedig otthagyta korsóját, elment a városba, és szólt az embereknek:</span> <span class="verse"><a name="29">29</a>"Jöjjetek, lássátok azt az embert, aki megmondott nekem mindent, amit tettem: vajon nem ez-e a Krisztus?"</span> <span class="verse"><a name="30">30</a>Erre azok elindultak a városból, és kimentek hozzá.</span> <span class="verse"><a name="31">31</a>Közben kérték őt a tanítványai: "Mester, egyél!"</span> <span class="verse"><a name="32">32</a>Ő pedig azt mondta nekik: "Nekem van eledelem, amit egyem, amiről ti nem tudtok."</span> <span class="verse"><a name="33">33</a>A tanítványok erre egymást kérdezték: "Valaki talán hozott neki enni?"</span> <span class="verse"><a name="34">34</a>Jézus ezt mondta nekik: "Az én eledelem az, hogy teljesítsem annak akaratát, aki elküldött engem, és bevégezzem az ő munkáját.</span> <span class="verse"><a name="35">35</a>Vajon nem ti magatok mondjátok-e, hogy még négy hónap, és jön az aratás? Íme, mondom nektek: emeljétek fel a szemeteket, és lássátok meg, hogy a mezők már fehérek az aratásra.</span> <span class="verse"><a name="36">36</a>Az arató jutalmat kap, és begyűjti a termést az örök életre, hogy együtt örüljön a vető és az arató.</span> <span class="verse"><a name="37">37</a>Mert ebben az esetben igaz a közmondás, hogy: más a vető, és más az arató.</span> <span class="verse"><a name="38">38</a>Én elküldtelek titeket, hogy azt arassátok, amiért nem ti fáradtatok: mások fáradoztak érte, ti pedig az ő munkájukba álltatok be."</span> <span class="verse"><a name="39">39</a>Abból a városból pedig a samáriaiak közül sokan hittek benne az asszony szava miatt, aki így tanúskodott: "Megmondott nekem mindent, amit tettem."</span> <span class="verse"><a name="40">40</a>Amikor tehát a samáriaiak Jézushoz értek, kérték őt, hogy maradjon náluk. És ott maradt két napig.</span> <span class="verse"><a name="41">41</a>Az ő szavának sokkal többen hittek,</span> <span class="verse"><a name="42">42</a>az asszonynak pedig meg is mondták: "Már nem a te beszédedért hiszünk, hanem mert magunk hallottuk és tudjuk, hogy valóban ő a világ üdvözítője."</span> <span class="verse"><a name="43">43</a>Két nap múlva pedig elment onnan Galileába,</span> <span class="verse"><a name="44">44</a>bár maga Jézus tett bizonyságot arról, hogy nincs becsülete a prófétának a saját hazájában.</span> <span class="verse"><a name="45">45</a>Mégis, amikor Galileába érkezett, befogadták őt azok a galileaiak, akik látták mindazt, amit Jeruzsálemben tett az ünnepen, mivel ők is ott voltak.</span> <span class="verse"><a name="46">46</a>Azután ismét a galileai Kánába ment, ahol a vizet borrá változtatta. Kapernaumban pedig volt egy királyi tisztviselő, akinek betegen feküdt a fia.</span> <span class="verse"><a name="47">47</a>Amikor meghallotta, hogy Jézus megérkezett Júdeából Galileába, elment hozzá, és kérte, hogy jöjjön és gyógyítsa meg a fiát, mert halálán van.</span> <span class="verse"><a name="48">48</a>Erre Jézus ezt mondta neki: "Ha nem láttok jeleket és csodákat, nem hisztek."</span> <span class="verse"><a name="49">49</a>A királyi tisztviselő újra kérte őt: "Uram, jöjj, mielőtt meghal a gyermekem."</span> <span class="verse"><a name="50">50</a>Jézus erre így válaszolt: "Menj el, a te fiad él." Hitt az ember a szónak, amelyet Jézus mondott neki, és elindult.</span> <span class="verse"><a name="51">51</a>Még útban volt hazafelé, amikor szembejöttek vele a szolgái a hírrel, hogy a gyermeke él.</span> <span class="verse"><a name="52">52</a>Ekkor megkérdezte tőlük, hány órakor lett jobban. Azt mondták neki, hogy tegnap délután egy órakor hagyta el a láz.</span> <span class="verse"><a name="53">53</a>Megállapította tehát az apa, hogy éppen abban az órában, amelyben ezt mondta neki Jézus: "A te fiad él." És hitt ő, valamint egész háza népe.</span> <span class="verse"><a name="54">54</a>Ezt pedig második jelként tette Jézus, miután megérkezett Júdeából Galileába.</span> </p></div</div></div></body></html>