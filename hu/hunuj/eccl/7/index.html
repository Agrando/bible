<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/eccl/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/eccl">Ecclesiastes</a> &gt <strong>Chapter 7</strong></div><p><span class="verse"><a name="1">1</a>Jobb a hírnév a drága olajnál, és a halál napja a születés napjánál.</span> <span class="verse"><a name="2">2</a>Jobb olyan házba menni, ahol gyászolnak, mint olyanba, ahol mulatnak, hiszen így lesz vége minden embernek. Szívlelje meg ezt, aki él!</span> <span class="verse"><a name="3">3</a>Többet ér a bánat, mint a nevetés, ha a szomorú arc mellett jobbá lesz a szív.</span> <span class="verse"><a name="4">4</a>A bölcsek a gyászolók házára gondolnak, az ostobák pedig a vigadozók házára.</span> <span class="verse"><a name="5">5</a>Jobb a bölcsek dorgálását hallgatni, mint ha az ostobák énekét hallgatja valaki.</span> <span class="verse"><a name="6">6</a>Mert olyan az ostoba nevetése, mint a tövis ropogása a fazék alatt. Ez is hiábavalóság!</span> <span class="verse"><a name="7">7</a>Az elnyomás oktalanná teszi a bölcset, és az ajándék megrontja a szívet.</span> <span class="verse"><a name="8">8</a>Jobb valaminek a befejezése, mint az elkezdése. Jobb türelmesnek lenni, mint kevélynek.</span> <span class="verse"><a name="9">9</a>Ne bosszankodj föl lelkedben hirtelen, mert a bosszankodás az ostobák szívében tanyázik.</span> <span class="verse"><a name="10">10</a>Ne mondd azt, hogy miért voltak jobbak a hajdani napok a mostaniaknál, mert nem bölcs dolog, ha ilyet kérdezel!</span> <span class="verse"><a name="11">11</a>Jó a bölcsesség az örökség mellett, hasznos azoknak, akik látják a napot.</span> <span class="verse"><a name="12">12</a>Mert oltalom a bölcsesség, akárcsak a pénz, de hasznos dolog tudni, hogy a bölcsesség élteti azokat, akiknek van.</span> <span class="verse"><a name="13">13</a>Figyeld meg Isten alkotásait: ki tudná kiegyenesíteni, amit ő görbévé tett?</span> <span class="verse"><a name="14">14</a>A jó napokban élj a jóval, a rossz napokban pedig lásd be, hogy ezt is, amazt is Isten készítette azért, hogy az ember ne találja ki, mi következik.</span> <span class="verse"><a name="15">15</a>Sok mindent láttam hiábavaló életemben: Van olyan igaz ember, aki elvész, pedig igaz, és van olyan bűnös, aki sokáig él, pedig gonosz.</span> <span class="verse"><a name="16">16</a>Ne légy fölöttébb igaz, és ne bölcselkedj fölöslegesen: miért pusztulnál bele?!</span> <span class="verse"><a name="17">17</a>Ne légy fölöttébb bűnös, és ne légy bolond: miért halnál meg idő előtt?!</span> <span class="verse"><a name="18">18</a>Jó, ha az egyiket is megragadod, a másikat sem engeded ki kezedből, mert az istenfélő ember minden bajból kikerül.</span> <span class="verse"><a name="19">19</a>A bölcsesség nagyobb erőssége a bölcsnek, mint tíz olyan ember, aki a várost kormányozza.</span> <span class="verse"><a name="20">20</a>Bizony nincs olyan igaz ember a földön, aki csak jót cselekedne, és nem vétkezne.</span> <span class="verse"><a name="21">21</a>Ne figyelj mindenféle szóbeszédre, és ne halld meg, ha a szolgád átkoz!</span> <span class="verse"><a name="22">22</a>Te magad is sok esetről tudsz, amikor te átkoztál másokat.</span> <span class="verse"><a name="23">23</a>Mindent megpróbáltam a bölcsességért. Már azt gondoltam, hogy bölcs vagyok, pedig távol voltam tőle.</span> <span class="verse"><a name="24">24</a>Távol van, ami van, és nagyon mélyen: ki tudná megtalálni?</span> <span class="verse"><a name="25">25</a>Amikor rászántam magam, hogy megismerjem, kifürkésszem és kikutassam bölcsen a végső következtetést, tudva, hogy az oktalanság bűn, és a tévelygés esztelenség,</span> <span class="verse"><a name="26">26</a>úgy találtam, hogy a halálnál is keserűbb az olyan asszony, aki hasonló a vadászhurokhoz: a szíve háló, kezei pedig bilincsek. Aki kedves Isten előtt, az megmenekül tőle, de a vétkes a foglya lesz.</span> <span class="verse"><a name="27">27</a>Lásd, erre jöttem rá - mondja a Prédikátor -, mikor egyik gondolatról a másikra haladtam, hogy megtaláljam a végső következtetést,</span> <span class="verse"><a name="28">28</a>amit még most is keresek, mert nem találtam meg: ezer közül egy igazi embert találtam, de asszonyt nem találtam azok között.</span> <span class="verse"><a name="29">29</a>Lásd, csupán arra jöttem rá, hogy Isten az embereket becsületeseknek teremtette, csakhogy ők mindenféle okoskodásokhoz folyamodtak.</span> </p></div</div></div></body></html>