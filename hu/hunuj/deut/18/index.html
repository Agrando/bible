<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/deut/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/deut">Deuteronomy</a> &gt <strong>Chapter 18</strong></div><p><span class="verse"><a name="1">1</a>A lévita-papoknak, Lévi egész törzsének ne legyen birtoka és öröksége Izráelben. Az ÚRnak szóló tűzáldozatokból, az ő örökségéből éljenek.</span> <span class="verse"><a name="2">2</a>Ne legyen öröksége testvérei között&#59; az ÚR az ő öröksége, ahogyan megígérte neki.</span> <span class="verse"><a name="3">3</a>Ez legyen a papok törvényes járandósága a néptől, azoktól, akik marhát vagy juhot áldoznak: adják a papnak a lapockát, az állát meg a gyomrot.</span> <span class="verse"><a name="4">4</a>Add neki gabonád, mustod és olajad első termését is, meg juhaidnak először lenyírt gyapját.</span> <span class="verse"><a name="5">5</a>Mert őt választotta ki Istened, az ÚR, valamennyi törzsed közül, hogy ott álljon és szolgáljon az ÚR nevével áldva, ő és fiai minden időben.</span> <span class="verse"><a name="6">6</a>Ha eljön egy lévita egész Izráel bármelyik lakóhelyéről, ahol jövevény volt, és lelkének teljes óhaja szerint arra a helyre jön, amelyet kiválaszt az ÚR,</span> <span class="verse"><a name="7">7</a>hadd végezzen szolgálatot Istenének, az ÚRnak nevében éppúgy, mint többi lévita testvére, akik az ÚR színe előtt állnak.</span> <span class="verse"><a name="8">8</a>Velük egyenlő részt kapjon azon kívül, amije van atyai öröksége eladásából.</span> <span class="verse"><a name="9">9</a>Ha bemégy arra a földre, amelyet Istened, az ÚR ad neked, ne tanuld el azokat az utálatos dolgokat, amelyeket azok a népek művelnek.</span> <span class="verse"><a name="10">10</a>Ne legyen köztetek olyan, aki a fiát vagy leányát áldozatul elégeti, ne legyen varázslást űző, se jelmagyarázó, kuruzsló vagy igéző!</span> <span class="verse"><a name="11">11</a>Ne legyen átokmondó, se szellemidéző, se jövendőmondó, se halottaktól tudakozódó.</span> <span class="verse"><a name="12">12</a>Mert utálatos az ÚR előtt mindaz, aki ilyet cselekszik. Ezek miatt az utálatos dolgok miatt űzi ki előled ezeket is Istened, az ÚR.</span> <span class="verse"><a name="13">13</a>Légy feddhetetlen Istened, az ÚR előtt!</span> <span class="verse"><a name="14">14</a>Mert ezek a nemzetek, amelyeket elűzöl, jelmagyarázókra és varázslókra hallgatnak, de neked nem engedi azt meg Istened, az ÚR.</span> <span class="verse"><a name="15">15</a>Prófétát támaszt atyádfiai közül Istened, az ÚR, olyant, mint én, őreá hallgassatok!</span> <span class="verse"><a name="16">16</a>Egészen úgy, ahogyan kérted Istenedtől, az ÚRtól a Hóreben, az összegyülekezés napján, amikor ezt mondtad: Nem tudom tovább hallgatni Istenemnek, az ÚRnak a szavát, és nem tudom tovább nézni ezt a nagy tüzet, mert meghalok.</span> <span class="verse"><a name="17">17</a>Akkor az ÚR így szólt hozzám: Jól mondották.</span> <span class="verse"><a name="18">18</a>Prófétát támasztok nekik atyjukfiai közül, olyant, mint te. Az én igéimet adom a szájába, ő pedig elmond nekik mindent, amit én parancsolok.</span> <span class="verse"><a name="19">19</a>És ha valaki nem hallgat igéimre, amelyeket az én nevemben mond, azt én felelősségre vonom.</span> <span class="verse"><a name="20">20</a>Ha pedig egy próféta elbizakodottan olyan igét mond az én nevemben, amelyet nem parancsoltam neki, vagy ha más istenek nevében szól, az a próféta haljon meg!</span> <span class="verse"><a name="21">21</a>De gondolhatnád magadban: Miről ismerjük meg, hogy nem az ÚR mondott egy igét?</span> <span class="verse"><a name="22">22</a>Ha egy próféta az ÚR nevében mond egy igét, de az nem történik meg, nem teljesedik be: azt az igét nem az ÚR mondotta, hanem a próféta mondta elbizakodottságában&#59; ne félj tőle!</span> </p></div</div></div></body></html>