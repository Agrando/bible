<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/deut/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/deut">Deuteronomy</a> &gt <strong>Chapter 32</strong></div><p><span class="verse"><a name="1">1</a>Figyeljetek, ti egek, hadd szóljak, a föld is hallja meg számnak mondásait!</span> <span class="verse"><a name="2">2</a>Esőként szitáljon tanításom, harmatként hulljon mondásom, mint permet a zsenge fűre, záporeső a pázsitra.</span> <span class="verse"><a name="3">3</a>Bizony, az ÚR nevét hirdetem, magasztaljátok Istenünket!</span> <span class="verse"><a name="4">4</a>Kőszikla ő, cselekvése tökéletes, minden útja igazságos. Hű az Isten, nem hitszegő, igaz és egyenes ő.</span> <span class="verse"><a name="5">5</a>Elromlottak, nem fiai már, hitványak&#59; fonák és hamis nemzedék ez.</span> <span class="verse"><a name="6">6</a>Így fizettek ti az ÚRnak, ó, bolond és esztelen nép?! Hisz atyád ő, ki teremtett, ő alkotott s erőssé tett.</span> <span class="verse"><a name="7">7</a>Emlékezz az ősidőkre, gondolj az elmúlt nemzedékek éveire! Kérdezd atyádat, elbeszéli, véneidet, majd elmondják:</span> <span class="verse"><a name="8">8</a>A Felséges részt adott a népeknek, és szétosztotta az emberfiakat, megszabta a népek határait, Izráel fiainak száma szerint.</span> <span class="verse"><a name="9">9</a>Mert az ÚR része az ő népe, Jákób a kimért öröksége.</span> <span class="verse"><a name="10">10</a>Puszta földön talált reá, kietlen, vad sivatagban. Körülvette, gondja volt rá, óvta, mint a szeme fényét,</span> <span class="verse"><a name="11">11</a>mint mikor a sas kirebbenti fészkét, és fiókái fölött repdes, kiterjesztett szárnyára veszi, evezőtollán hordozza őket.</span> <span class="verse"><a name="12">12</a>Az ÚR vezette egymaga, nem volt vele idegen isten.</span> <span class="verse"><a name="13">13</a>A föld magaslatain hordozta, a mező termésével etette. Mézzel táplálta a sziklából, olajjal a kősziklából.</span> <span class="verse"><a name="14">14</a>A tehenek vaját, juhok tejét bárányok kövérjével, a básáni kosokat és bakokat a búzaliszt legjavával etted, és a szőlő vérét, a színbort ittad.</span> <span class="verse"><a name="15">15</a>Meghízott Jesurún, kirúgott a hámból - meghíztál, kövér, hájas lettél! - és elvetette Istent, alkotóját, elhagyta szabadító kőszikláját.</span> <span class="verse"><a name="16">16</a>Idegen istenekkel ingerelték, utálatosságokkal bosszantották.</span> <span class="verse"><a name="17">17</a>Szellemeknek áldoztak, nem Istennek, isteneknek, akiket nem ismertek, újaknak, kik nemrég jöttek, akiket az atyák még nem féltek.</span> <span class="verse"><a name="18">18</a>Kőszikládat, aki nemzett, elfeledted&#59; elfeledted Istent, aki világra hozott!</span> <span class="verse"><a name="19">19</a>Látta az ÚR, és megutálta bosszúságában fiait s leányait,</span> <span class="verse"><a name="20">20</a>és ezt mondta: Elrejtem arcom előlük, meglátom, mi lesz a végük! Állhatatlan nemzedék ez, fiak, kikben hűség nincsen.</span> <span class="verse"><a name="21">21</a>Semmit érő istenekkel ingereltek, hiábavalóságokkal bosszantottak. Semmit érő néppel ingerlem én is, bolond nemzettel bosszantom őket.</span> <span class="verse"><a name="22">22</a>Mert tűz lobban fel haragomtól, ég a Seól fenekéig, megemészti a földet s gyümölcsét, felgyújtja a hegyek alapjait.</span> <span class="verse"><a name="23">23</a>Veszedelmet halmozok rájuk, nyilaim mind rájuk szórom,</span> <span class="verse"><a name="24">24</a>éhség gyötri, láz emészti őket és a keserű halál&#59; vérengző vadakat küldök rájuk és porban csúszó mérges kígyókat.</span> <span class="verse"><a name="25">25</a>Kint a fegyver gyilkol, bent meg a rémület: mind ifjat, mind szüzet, csecsemőt s vénembert.</span> <span class="verse"><a name="26">26</a>Szétzúzom őket - gondoltam -, kitörlöm emléküket a halandók közül,</span> <span class="verse"><a name="27">27</a>de tartok az ellenség gúnyjától, mert félreértik ellenfeleik, és azt mondják: a mi hatalmas kezünk, s nem az ÚR művelte ezt.</span> <span class="verse"><a name="28">28</a>Milyen tanácstalan ez a nemzet, és milyen értelmetlen!</span> <span class="verse"><a name="29">29</a>Ha bölcsek lennének, felfognák, s megértenék, mi lesz a végük.</span> <span class="verse"><a name="30">30</a>Hogyan kergethet ezret egy, és hogy űzhet kettő tízezret? Csak úgy, hogy Kősziklájuk odaadta, az ÚR kiszolgáltatta őket.</span> <span class="verse"><a name="31">31</a>Mert sziklájuk nem ér fel a mi Kősziklánkkal, ezt ellenségeink is megítélhetik.</span> <span class="verse"><a name="32">32</a>Szőlőjük Sodoma szőlőjéből való és Gomora szőlőhegyéről&#59; szőlőfürtjeik mérges fürtök, a szemei keserűek.</span> <span class="verse"><a name="33">33</a>Kígyóméreg az ő boruk, viperák kegyetlen mérge.</span> <span class="verse"><a name="34">34</a>De el van ez téve nálam, lepecsételve kincstáramban.</span> <span class="verse"><a name="35">35</a>Enyém a bosszú és a megtorlás, amikor megtántorodik lábuk, mert közel van vesztük napja, és siet, ami rájuk vár.</span> <span class="verse"><a name="36">36</a>Bizony, ítél az ÚR népe ügyében, és megkönyörül szolgáin, ha látja, hogy ernyedt a kéz, és végét járja apraja-nagyja.</span> <span class="verse"><a name="37">37</a>Hol vannak isteneik - mondja - és a szikla, akiben bíztak?</span> <span class="verse"><a name="38">38</a>Akik ették áldozataik kövérjét, itták italáldozataik borát, nosza rajta, segítsenek, rejtsenek el benneteket!</span> <span class="verse"><a name="39">39</a>Lássátok be, hogy csak én vagyok, nincsen Isten rajtam kívül! Én adok halált s életet, összezúzok és gyógyítok, nincs ki megmentsen kezemből.</span> <span class="verse"><a name="40">40</a>Kezem az égre emelem, s mondom: Örökké élek én!</span> <span class="verse"><a name="41">41</a>Ha villogó kardom megélesítem, és ítéletre nyújtom ki kezem, bosszút állok ellenfeleimen, és megfizetek gyűlölőimnek.</span> <span class="verse"><a name="42">42</a>Nyilam vérrel részegítem, és kardom jóllakik hússal: elesettek és foglyok vérével, az ellenség vezéreinek fejével.</span> <span class="verse"><a name="43">43</a>Dicsérjétek, ti nemzetek, annak népét, aki megtorolja szolgái vérét, bosszúval fizet ellenfeleinek, de megbocsát földjének s népének!</span> <span class="verse"><a name="44">44</a>Így ment oda Mózes, és így mondotta el ennek az éneknek minden szavát a nép füle hallatára, Józsuéval, Nún fiával együtt.</span> <span class="verse"><a name="45">45</a>Miután végig elmondta Mózes mindezeket a szavakat egész Izráel előtt,</span> <span class="verse"><a name="46">46</a>így szólt hozzájuk: Szívleljétek meg mindazokat az igéket, amelyekkel ma intelek benneteket: fiaitoknak pedig parancsoljátok meg, hogy tartsák meg, és teljesítsék ennek a törvénynek minden igéjét!</span> <span class="verse"><a name="47">47</a>Mert nem üres beszéd az számotokra, hanem életet jelent nektek. Általa éltek hosszú ideig azon a földön, amelyre most átkeltek a Jordánon, hogy birtokba vegyétek.</span> <span class="verse"><a name="48">48</a>Ugyanezen a napon így szólt az ÚR Mózeshez:</span> <span class="verse"><a name="49">49</a>Menj föl ide, az Abárim-hegységbe, a Nebó hegyére, amely Móáb földjén, Jerikóval szemben van. Nézd meg Kánaán földjét, amelyet én Izráel fiainak a birtokába adok!</span> <span class="verse"><a name="50">50</a>Azután meghalsz azon a hegyen, amelyre fölmégy, és elődeid mellé kerülsz, ahogyan a testvéred, Áron is meghalt a Hór hegyén, és elődei mellé került.</span> <span class="verse"><a name="51">51</a>Mert Izráel fiai között ti is hűtlenek voltatok hozzám a Meríbat-Kádés vizénél, a Cin-pusztában, és nem tekintettetek szentnek Izráel fiai között.</span> <span class="verse"><a name="52">52</a>Megláthatod ugyan közelről azt a földet, de nem mehetsz be arra a földre, amelyet Izráel fiainak adok.</span> </p></div</div></div></body></html>