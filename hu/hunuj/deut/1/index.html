<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/deut/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/deut">Deuteronomy</a> &gt <strong>Chapter 1</strong></div><p><span class="verse"><a name="1">1</a>Ezeket a beszédeket mondta el Mózes egész Izráelnek a Jordánon túl a pusztában, a Szúffal szemben levő síkságon, Párán és Tófel, Lábán, Hacérót és Dí-Záháb között.</span> <span class="verse"><a name="2">2</a>Tizenegy napig tartott az út a Hórebtől Kádés-Barneáig, a Széír hegyén át.</span> <span class="verse"><a name="3">3</a>A negyvenedik évben, a tizenegyedik hónap elsején történt, hogy elbeszélte Mózes Izráel fiainak mindazt, amit megparancsolt neki az ÚR,</span> <span class="verse"><a name="4">4</a>miután megverte Szíhónt, az emóriak királyát, aki Hesbónban lakott, meg Ógot, Básán királyát, aki Astárótban lakott, Edrei mellett.</span> <span class="verse"><a name="5">5</a>Így kezdte Mózes magyarázni ezt a törvényt a Jordánon túl, Móáb földjén:</span> <span class="verse"><a name="6">6</a>Az ÚR, a mi Istenünk, így beszélt hozzánk a Hóreben: Elég sokáig laktatok már e mellett a hegy mellett.</span> <span class="verse"><a name="7">7</a>Induljatok útnak, és menjetek az emóriak hegyére, meg az azzal szomszédos területekre, a síkságra, a hegyvidékre és a Sefélá-alföldre, a Délvidékre és a tengerpartra, a kánaániak földjére és a Libánonra, a nagy folyamig, az Eufrátesz folyamig.</span> <span class="verse"><a name="8">8</a>Íme, én elétek tártam ezt a földet. Menjetek hát, és vegyétek birtokba azt a földet, amelyről megesküdött az ÚR atyáitoknak, Ábrahámnak, Izsáknak és Jákóbnak, hogy nekik és utódaiknak adja.</span> <span class="verse"><a name="9">9</a>Abban az időben ezt mondtam nektek: Nem tudok egyedül gondot viselni rátok.</span> <span class="verse"><a name="10">10</a>Istenetek, az ÚR, megsokasított benneteket, és most már oly sokan vagytok, mint az égen a csillag.</span> <span class="verse"><a name="11">11</a>Szaporítson is meg benneteket az ÚR, atyáitok Istene ezerszeresen, és áldjon meg, ahogyan megígérte nektek!</span> <span class="verse"><a name="12">12</a>Hogyan tudnám egyedül magamra vállalni bajaitokat, terheiteket és peres ügyeiteket?</span> <span class="verse"><a name="13">13</a>Jelöljetek ki törzsenként bölcs, értelmes és tapasztalt embereket, és én elöljáróitokká teszem őket.</span> <span class="verse"><a name="14">14</a>Ti feleltetek, és azt mondtátok nekem: Helyes, amit mondtál, így kell tenni!</span> <span class="verse"><a name="15">15</a>Fogtam tehát törzseitek főembereit, a bölcs és tapasztalt embereket, és elöljáróitokká tettem őket: ezredesekké, századosokká, ötvenedesekké, tizedesekké és felügyelőkké minden törzsben.</span> <span class="verse"><a name="16">16</a>Bíráitoknak pedig ezt parancsoltam abban az időben: Hallgassátok meg testvéreiteket, és igazságosan ítélkezzetek mindenkinek az ügyében, akár testvérével, akár jövevénnyel van dolga.</span> <span class="verse"><a name="17">17</a>Ne legyetek személyválogatók az ítélkezésben, a kicsit éppúgy hallgassátok meg, mint a nagyot. Embertől ne tartsatok, mert az ítélet Isten ügye. Ami pedig nektek túl nehéz, azt hozzátok elém, és én meghallgatom azt.</span> <span class="verse"><a name="18">18</a>Így parancsoltam meg nektek abban az időben mindazt, amit tennetek kell.</span> <span class="verse"><a name="19">19</a>Azután elindultunk a Hórebtől, és bejártuk azt az egész nagy és félelmetes pusztát, amelyet az emóriak hegysége felé vivő úton láttatok, ahogyan megparancsolta nekünk Istenünk, az ÚR. Így érkeztünk meg Kádés-Barneába.</span> <span class="verse"><a name="20">20</a>Ott ezt mondtam nektek: Megérkeztetek az emóriak hegyéhez, amelyet Istenünk, az ÚR, nekünk fog adni.</span> <span class="verse"><a name="21">21</a>Lásd, eléd tárta ezt a földet Istened, az ÚR. Vonulj ellene, és vedd birtokodba, ahogyan meghagyta az ÚR, atyáid Istene. Ne félj, és ne rettegj!</span> <span class="verse"><a name="22">22</a>Akkor hozzám jöttetek mindnyájan, és ezt mondtátok: Küldjünk előre embereket, hogy kikémleljék az országot, és hozzanak nekünk hírt, hogy melyik úton kell felvonulnunk, és hogy milyenek azok a városok, amelyekbe be kell vonulnunk.</span> <span class="verse"><a name="23">23</a>Jónak láttam ezt, és kiválasztottam tizenkét férfit, minden törzsből egyet.</span> <span class="verse"><a name="24">24</a>Ezek elindultak, fölmentek a hegyvidékre, eljutottak az Eskól-völgyig, és kikémlelték azt.</span> <span class="verse"><a name="25">25</a>Szedtek annak a földnek a gyümölcséből, és elhozták nekünk. Hírt is hoztak nekünk, és ezt mondták: Jó földet akar nekünk adni Istenünk, az ÚR.</span> <span class="verse"><a name="26">26</a>Ti azonban nem akartatok felvonulni ellene, hanem fellázadtatok Isteneteknek, az ÚRnak a parancsa ellen.</span> <span class="verse"><a name="27">27</a>Zúgolódtatok sátraitokban, és ezt mondtátok: Gyűlöl bennünket az ÚR&#59; azért hozott ki Egyiptomból, hogy most az emóriak kezébe adjon, és elpusztítson bennünket.</span> <span class="verse"><a name="28">28</a>Hova is vonulnánk? Testvéreink elcsüggesztették szívünket, amikor ezt mondták: Nagyobb és szálasabb nálunk az a nép, városaik nagyok, és falaik az égig érnek, sőt még Anák-fiakat is láttunk ott.</span> <span class="verse"><a name="29">29</a>Akkor ezt mondtam nektek: Ne ijedjetek meg, és ne féljetek tőlük!</span> <span class="verse"><a name="30">30</a>Istenetek, az ÚR, aki előttetek jár, harcolni fog értetek éppúgy, ahogyan Egyiptomban tette veletek, szemetek láttára.</span> <span class="verse"><a name="31">31</a>A pusztában is láttad, hogy úgy vitt téged Istened, az ÚR, ahogyan fiát viszi az ember, az egész úton, amelyen jártatok, míg el nem érkeztetek erre a helyre.</span> <span class="verse"><a name="32">32</a>Ennek ellenére sem hittetek Istenetekben, az ÚRban,</span> <span class="verse"><a name="33">33</a>aki előttetek járt az úton, éjjel tűzben, nappal felhőben, és kiszemelte azt a helyet, ahol táboroznotok kellett, és megmutatta az utat, amelyen járnotok kellett.</span> <span class="verse"><a name="34">34</a>Amikor az ÚR meghallotta hangoskodásotokat, felháborodott, és ilyen esküt tett:</span> <span class="verse"><a name="35">35</a>Senki sem látja meg ezek közül az emberek közül, ebből a gonosz nemzedékből azt a jó földet, amelyről megesküdtem atyáitoknak, hogy odaadom.</span> <span class="verse"><a name="36">36</a>Csak Káléb, Jefunne fia fogja meglátni azt, neki és fiainak adom azt a földet, amelyet bejárt, mivel ő hűséges maradt az ÚRhoz.</span> <span class="verse"><a name="37">37</a>Rám is megharagudott az ÚR miattatok, és azt mondta: Te sem mégy be oda.</span> <span class="verse"><a name="38">38</a>Józsué, Nún fia, aki melletted áll, ő megy majd be oda. Őt erősítsd, mert ő fogja szétosztani az örökséget Izráelnek.</span> <span class="verse"><a name="39">39</a>De gyermekeitek, akikről azt mondtátok, hogy prédára jutnak, és fiaitok, akik ma még nem tudják, mi a jó és mi a rossz, ők bemennek majd oda, mert nekik adom azt, ők veszik birtokba.</span> <span class="verse"><a name="40">40</a>Ti pedig forduljatok vissza, és induljatok a pusztába a Vörös-tenger felé!</span> <span class="verse"><a name="41">41</a>De ti ezt feleltétek nekem: Vétkeztünk az ÚR ellen. Felvonulunk és harcolunk egészen úgy, ahogyan megparancsolta nekünk Istenünk, az ÚR. Fölfegyverkeztetek tehát, és azt gondoltátok, hogy könnyű lesz fölmenni a hegyvidékre.</span> <span class="verse"><a name="42">42</a>Az ÚR azonban ezt mondta nekem: Mondd meg nekik: Ne menjetek harcolni, mert nem leszek köztetek, és vereséget szenvedtek ellenségeitektől!</span> <span class="verse"><a name="43">43</a>Így beszéltem hozzátok, de ti nem hallgattatok rám, hanem fellázadtatok az ÚR parancsa ellen&#59; elbizakodtatok, és fölmentetek a hegyvidékre.</span> <span class="verse"><a name="44">44</a>De kivonultak ellenetek a hegyvidéken lakó emóriak, és üldözőbe vettek benneteket, ahogyan a méhek szokták tenni, és vágtak benneteket Széírtől Hormáig.</span> <span class="verse"><a name="45">45</a>Akkor visszatértetek, és sírtatok az ÚR színe előtt, de az ÚR nem hallgatott szavatokra, és nem figyelt rátok.</span> <span class="verse"><a name="46">46</a>Ezért kellett annyi ideig Kádésban laknotok, ameddig ott laktatok.</span> </p></div</div></div></body></html>