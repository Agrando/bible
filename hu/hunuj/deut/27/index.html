<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/deut/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/deut">Deuteronomy</a> &gt <strong>Chapter 27</strong></div><p><span class="verse"><a name="1">1</a>Ezután Mózes, Izráel véneivel együtt, ezt parancsolta a népnek: Tartsátok meg mindazokat a parancsokat, amelyeket ma parancsolok nektek.</span> <span class="verse"><a name="2">2</a>Ha majd átkeltek a Jordánon arra a földre, amelyet Istened, az ÚR ad neked, állíts fel nagy köveket, és meszeld be azokat.</span> <span class="verse"><a name="3">3</a>Írd fel rájuk ennek a törvénynek minden igéjét, amikor átkelsz, hogy bemenj arra a földre, amelyet Istened, az ÚR ad neked&#59; a tejjel és mézzel folyó földre, ahogyan megígérte neked az ÚR, atyáid Istene.</span> <span class="verse"><a name="4">4</a>Amikor átkeltek a Jordánon, állítsátok fel az Ébál hegyén ezeket a köveket, ahogyan ma parancsolom nektek, és meszeljétek be azokat.</span> <span class="verse"><a name="5">5</a>Építs ott oltárt Istenednek, az ÚRnak&#59; az oltár köveit ne vassal faragd ki.</span> <span class="verse"><a name="6">6</a>Terméskőből építsd Istenednek, az ÚRnak az oltárát, és mutass be azon égőáldozatokat Istenednek, az ÚRnak.</span> <span class="verse"><a name="7">7</a>Mutass be békeáldozatot is, edd azt meg ott, és örvendezz Istenednek, az ÚRnak színe előtt!</span> <span class="verse"><a name="8">8</a>Írd rá a kövekre ennek a törvénynek minden igéjét tisztán és világosan!</span> <span class="verse"><a name="9">9</a>Azután így beszélt Mózes a lévita-papokkal együtt egész Izráelhez: Légy csendben, és halld meg, Izráel! Ezen a napon lettél Istenednek, az ÚRnak népévé.</span> <span class="verse"><a name="10">10</a>Hallgass azért Istenednek, az ÚRnak a szavára, és teljesítsd parancsolatait és rendelkezéseit, amelyeket én most megparancsolok nektek.</span> <span class="verse"><a name="11">11</a>Ilyen parancsot adott azon a napon Mózes a népnek:</span> <span class="verse"><a name="12">12</a>Ha átkeltek a Jordánon, a Garizim hegyén ezek álljanak fel, hogy megáldják a népet: Simeon, Lévi és Júda, Issakár, József és Benjámin.</span> <span class="verse"><a name="13">13</a>Az Ébál hegyén pedig ezek álljanak fel, hogy átkot mondjanak: Rúben, Gád és Ásér, Zebulon, Dán és Naftáli.</span> <span class="verse"><a name="14">14</a>Azután a léviták szólaljanak meg, és mondják ezt hangos szóval egész Izráelnek:</span> <span class="verse"><a name="15">15</a>Átkozott az, aki mesterember keze munkájával faragott, vagy öntött bálványt készíttet, amit utál az ÚR, és azt titokban felállítja! Az egész nép pedig mondja rá: Ámen!</span> <span class="verse"><a name="16">16</a>Átkozott, aki gyalázza apját és anyját! Az egész nép mondja rá: Ámen!</span> <span class="verse"><a name="17">17</a>Átkozott, aki elmozdítja felebarátja határkövét! Az egész nép mondja rá: Ámen!</span> <span class="verse"><a name="18">18</a>Átkozott, aki félrevezeti a vakot az úton! Az egész nép mondja rá: Ámen!</span> <span class="verse"><a name="19">19</a>Átkozott, aki kiforgatja jogaiból a jövevényt, az árvát és az özvegyet! Az egész nép mondja rá: Ámen!</span> <span class="verse"><a name="20">20</a>Átkozott, aki apja feleségével hál, mert apja takaróját emeli fel! Az egész nép mondja rá: Ámen!</span> <span class="verse"><a name="21">21</a>Átkozott, aki bármiféle állattal közösül! Az egész nép mondja rá: Ámen!</span> <span class="verse"><a name="22">22</a>Átkozott, aki a nővérével hál, akár apja leányával, akár anyja leányával! Az egész nép mondja rá: Ámen!</span> <span class="verse"><a name="23">23</a>Átkozott, aki az anyósával hál! Az egész nép mondja rá: Ámen!</span> <span class="verse"><a name="24">24</a>Átkozott, aki titokban agyonüti a felebarátját! Az egész nép mondja rá: Ámen!</span> <span class="verse"><a name="25">25</a>Átkozott, aki vesztegetést fogad el azért, hogy egy ártatlan embert megöljön! Az egész nép mondja rá: Ámen!</span> <span class="verse"><a name="26">26</a>Átkozott, aki nem tartja meg ennek a törvénynek az igéit, és nem aszerint cselekszik! Az egész nép mondja rá: Ámen!</span> </p></div</div></div></body></html>