<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/deut/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/deut">Deuteronomy</a> &gt <strong>Chapter 33</strong></div><p><span class="verse"><a name="1">1</a>Ezzel az áldással áldotta meg Izráel fiait Mózes, az Isten embere, mielőtt meghalt.</span> <span class="verse"><a name="2">2</a>Ezt mondta: A Sínairól jött az ÚR, a Széírről ragyogott rájuk, a Párán hegyéről tündökölt, megérkezett szent seregével, jobbján lángoló tűzzel.</span> <span class="verse"><a name="3">3</a>Mennyire szereti népét! Szentjei kezedben vannak, lábaidhoz telepednek, befogadják beszédedet.</span> <span class="verse"><a name="4">4</a>Mózes törvényt adott nekünk, Jákób gyülekezetének, örökségül.</span> <span class="verse"><a name="5">5</a>Az ÚR lett Jesurún királya, mikor összegyűltek a nép vezetői, együvé Izráel törzsei.</span> <span class="verse"><a name="6">6</a>Éljen Rúben, ne haljon ki, ha kevés is a száma!</span> <span class="verse"><a name="7">7</a>Júdára ezt mondta: Hallgasd meg, URam, Júda szavát! Vezesd őt vissza népéhez&#59; ha harcolnia kell kezével, segítsd ellenségével szemben!</span> <span class="verse"><a name="8">8</a>Lévire ezt mondta: Tummímodat és úrímodat add ennek a hűségesnek! Mert próbára tetted Masszában, perbe hívtad Meríbá vizeinél.</span> <span class="verse"><a name="9">9</a>Aki azt mondta, hogy nem néz se apjára, se anyjára, nem ismerte el testvéreit, nem akart tudni fiairól. Parancsodat megtartották, szövetséged megőrizték.</span> <span class="verse"><a name="10">10</a>Tanítják döntéseidre Jákóbot, és törvényedre Izráelt. Tömjént tesznek orcád elé, áldozatot oltárodra.</span> <span class="verse"><a name="11">11</a>Áldd meg, URam, amije van, gyönyörködj keze munkáiban! Támadói derekát törd le, és gyűlölőiét, hogy föl se kelhessenek!</span> <span class="verse"><a name="12">12</a>Benjáminra ezt mondta: Az ÚR szerelmese ő, biztonságban lakik nála, oltalmazza őt mindenkor&#59; hegyhátai között lakik.</span> <span class="verse"><a name="13">13</a>Józsefre ezt mondta: Megáldotta földjét az ÚR az ég fentről jövő ajándékával és a lent elterülő vizekkel:</span> <span class="verse"><a name="14">14</a>nap-érlelte ajándékkal, hold-sarjasztotta ajándékkal,</span> <span class="verse"><a name="15">15</a>az ősi hegyek javaival, az örök halmok ajándékával,</span> <span class="verse"><a name="16">16</a>a föld bőséges ajándékával, a csipkebokorban lakónak kegyével. Szálljon ez József fejére, a testvérek közt megszenteltnek fejére!</span> <span class="verse"><a name="17">17</a>Pompás, mint az elsőnek ellett bika, a szarvai bölényszarvak, népeket teper le velük, egészen a föld széléig. Ilyenek Efraim tízezrei és Manassé ezerei.</span> <span class="verse"><a name="18">18</a>Zebulonra ezt mondta: Örvendezz, Zebulon, ha útra kelsz, és te, Issakár, ha sátradban vagy!</span> <span class="verse"><a name="19">19</a>Népeket hívnak hegyükre, ott igaz áldozatot hoznak, mert a tenger bőségét élvezik, a tengerpart rejtett kincseit.</span> <span class="verse"><a name="20">20</a>Gádra ezt mondta: Áldott, aki tág teret adott Gádnak! Elfekszik, mint az oroszlán, ha széttépett kart és fejet.</span> <span class="verse"><a name="21">21</a>Kiszemelte a legjavát, ott kapta törvényes részét, mikor összejöttek a nép vezetői. Az ÚR igazsága szerint járt el, döntései szerint, Izráellel együtt.</span> <span class="verse"><a name="22">22</a>Dánra ezt mondta: Dán oroszlánkölyök, Básánból tör elő.</span> <span class="verse"><a name="23">23</a>Naftálira ezt mondta: Naftáli kegyelmet nyer bőven, az ÚR áldásával teljes. Az övé lesz nyugat és dél.</span> <span class="verse"><a name="24">24</a>Ásérra ezt mondta: Áldott a fiak közt Ásér, testvéreinek kedvence, olajban füröszti lábát.</span> <span class="verse"><a name="25">25</a>Vas-, rézzáraid legyenek, élteden át tartson erőd!</span> <span class="verse"><a name="26">26</a>Nincs Jesurún Istenéhez fogható! Az égen át száguld segítségedre, a fellegeken fenségesen.</span> <span class="verse"><a name="27">27</a>Hajlékod az örök Isten, örökkévaló karjai tartanak. Kiűzte ellenségedet, és ezt mondotta: pusztítsd!</span> <span class="verse"><a name="28">28</a>Izráel bizton lakhatik, Jákób forrása egymagában a gabona és must földjén, ahol az ég harmatot hint.</span> <span class="verse"><a name="29">29</a>Boldog lehetsz, Izráel, van-e hasonló hozzád? Nép, amelyet védelmez az ÚR! Ő a te segítő pajzsod és dicsőséges kardod. Hízelegnek majd ellenségeid, és te azok magaslatain lépdelsz.</span> </p></div</div></div></body></html>