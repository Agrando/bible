<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/deut/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/deut">Deuteronomy</a> &gt <strong>Chapter 5</strong></div><p><span class="verse"><a name="1">1</a>Mózes összehívta egész Izráelt, és ezt mondta nekik: Halld meg, Izráel, azokat a rendelkezéseket és döntéseket, amelyeket ma elmondok nektek. Tanuljátok meg, tartsátok meg és teljesítsétek azokat!</span> <span class="verse"><a name="2">2</a>Az ÚR, a mi Istenünk, szövetséget kötött velünk a Hóreben.</span> <span class="verse"><a name="3">3</a>Nemcsak atyáinkkal kötötte meg az ÚR ezt a szövetséget, hanem mivelünk is, mindnyájunkkal, akik itt ma életben vagyunk.</span> <span class="verse"><a name="4">4</a>Szemtől szemben beszélt hozzátok az ÚR azon a hegyen a tűzből.</span> <span class="verse"><a name="5">5</a>Én ott álltam akkor köztetek és az ÚR között, mert ti féltetek a tűztől, és nem mertetek felmenni a hegyre. Így mondtam el nektek az ÚR igéit:</span> <span class="verse"><a name="6">6</a>Én, az ÚR, vagyok a te Istened, aki kihoztalak Egyiptom földjéről, a szolgaság házából.</span> <span class="verse"><a name="7">7</a>Ne legyen más istened rajtam kívül!</span> <span class="verse"><a name="8">8</a>Ne csinálj magadnak semmiféle istenszobrot azoknak a képmására, amik fenn az égben, lenn a földön vagy a föld alatt a vízben vannak.</span> <span class="verse"><a name="9">9</a>Ne imádd, és ne tiszteld azokat, mert én, az ÚR, a te Istened, féltőn szerető Isten vagyok! Megbüntetem az atyák bűnéért a fiakat is harmad- és negyedízig, ha gyűlölnek engem.</span> <span class="verse"><a name="10">10</a>De irgalmasan bánok ezerízig azokkal, akik szeretnek engem, és megtartják parancsolataimat.</span> <span class="verse"><a name="11">11</a>Ne mondd ki hiába Istenednek, az ÚRnak a nevét, mert nem hagyja az ÚR büntetés nélkül, ha valaki hiába mondja ki a nevét!</span> <span class="verse"><a name="12">12</a>Tartsd meg a nyugalom napját, és szenteld meg azt, ahogyan megparancsolta neked Istened, az ÚR.</span> <span class="verse"><a name="13">13</a>Hat napon át dolgozz, és végezd mindenféle munkádat!</span> <span class="verse"><a name="14">14</a>De a hetedik nap a te Istenednek, az ÚRnak a nyugalomnapja. Semmiféle munkát ne végezz azon, se te, se fiad, se lányod, se szolgád, se szolgálód, se ökröd, se szamarad és semmiféle állatod, se a kapuidon belül tartózkodó jövevény. Hadd pihenjen szolgád és szolgálód hozzád hasonlóan!</span> <span class="verse"><a name="15">15</a>Emlékezzél arra, hogy szolga voltál Egyiptomban, de kihozott onnan Istened, az ÚR, erős kézzel és kinyújtott karral. Ezért parancsolta neked Istened, az ÚR, hogy tartsd meg a nyugalom napját.</span> <span class="verse"><a name="16">16</a>Tiszteld apádat és anyádat, ahogyan megparancsolta neked Istened, az ÚR, hogy hosszú ideig élhess, és jó dolgod lehessen azon a földön, amelyet Istened, az ÚR ad neked!</span> <span class="verse"><a name="17">17</a>Ne ölj!</span> <span class="verse"><a name="18">18</a>Ne paráználkodj!</span> <span class="verse"><a name="19">19</a>Ne lopj!</span> <span class="verse"><a name="20">20</a>Ne tanúskodj hamisan felebarátod ellen!</span> <span class="verse"><a name="21">21</a>Ne kívánd felebarátod feleségét, ne kívánd felebarátod házát, se mezejét, se szolgáját, se szolgálóját, se ökrét, se szamarát, és semmit, ami a felebarátodé!</span> <span class="verse"><a name="22">22</a>Ezeket az igéket mondotta el az ÚR nektek, az egész gyülekezetnek a hegyen, a tűz, a felhő és a homály közül hangos szóval&#59; mást nem mondott. Felírta azokat két kőtáblára, és odaadta nekem.</span> <span class="verse"><a name="23">23</a>Amikor hallottátok a hangot a sötétségből, a hegy pedig tűzben égett, odajöttetek hozzám törzsfőitekkel és véneitekkel együtt,</span> <span class="verse"><a name="24">24</a>és ezt mondtátok: Íme, Istenünk, az ÚR, megmutatta nekünk dicsőségét és nagyságát, hangját is hallottuk a tűzből. A mai napon láttuk, hogy életben maradhat az ember, ha Isten beszél hozzá.</span> <span class="verse"><a name="25">25</a>De most miért haljunk meg? Hiszen megemészt bennünket ez a nagy tűz! Ha még tovább is hallgatjuk Istenünknek, az ÚRnak a szavát, akkor meghalunk.</span> <span class="verse"><a name="26">26</a>Mert van-e olyan ember, aki ha hallotta az élő Isten szavát a tűzből beszélni, úgy mint mi, életben maradt?</span> <span class="verse"><a name="27">27</a>Csak te menj oda, és hallgasd meg mindazt, amit Istenünk, az ÚR mond, azután te mondd el nekünk mindazt, amit Istenünk, az ÚR mondott neked: mi pedig meghallgatjuk, és megtesszük azt.</span> <span class="verse"><a name="28">28</a>Amikor meghallotta az ÚR azokat a szavakat, amelyeket elmondtatok nekem, így szólt hozzám az ÚR: Meghallottam e népnek a szavait, amelyeket neked elmondtak. Mind helyes az, amit mondtak.</span> <span class="verse"><a name="29">29</a>Bárcsak mindig ilyen lenne a szívük, és félnének engem, és megtartanák minden parancsomat&#59; akkor jó dolguk lenne nekik és fiaiknak mindenkor.</span> <span class="verse"><a name="30">30</a>Menj, mondd meg nekik: Térjetek vissza sátraitokba!</span> <span class="verse"><a name="31">31</a>Te pedig állj ide mellém, én elmondom neked mindazokat a parancsokat, rendelkezéseket és döntéseket, amelyekre meg kell tanítanod őket, hogy azokat teljesítsék azon a földön, amelyet én adok nekik birtokul.</span> <span class="verse"><a name="32">32</a>Tartsátok meg, és teljesítsétek azt, amit Istenetek, az ÚR, megparancsolt nektek, ne térjetek el attól se jobbra, se balra.</span> <span class="verse"><a name="33">33</a>Mindenben azon az úton járjatok, amelyet megparancsolt Istenetek, az ÚR, hogy élhessetek, és jó dolgotok legyen, és hosszú ideig lakhassatok azon a földön, amelyet birtokba vesztek!</span> </p></div</div></div></body></html>