<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/deut/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/deut">Deuteronomy</a> &gt <strong>Chapter 22</strong></div><p><span class="verse"><a name="1">1</a>Ne nézd el, ha embertársadnak a marhája vagy juha elcsatangol, ne menj el mellettük közömbösen, hanem tereld vissza embertársadhoz!</span> <span class="verse"><a name="2">2</a>Ha pedig nem lakik hozzád közel az embertársad, vagy nem ismered őt, akkor helyezd el a jószágot a magad házánál, és legyen nálad, amíg embertársad nem keresi&#59; akkor add vissza neki!</span> <span class="verse"><a name="3">3</a>Ezt tedd embertársad szamarával, ezt tedd a ruhájával, és ezt tedd minden elveszett holmijával, amelyet megtalálsz. Nem szabad közömbösen elmenned mellette.</span> <span class="verse"><a name="4">4</a>Ne nézd el, ha embertársadnak a szamara vagy marhája kidől az úton. Ne menj el mellettük közömbösen, hanem segíts neki lábra állítani!</span> <span class="verse"><a name="5">5</a>Nő ne viseljen férfiholmit, férfi se öltözzék női ruhába, mert utálja Istened, az ÚR mindazokat, akik ilyet tesznek.</span> <span class="verse"><a name="6">6</a>Ha útközben valamely fán vagy a földön madárfészket találsz, amelyben fiókák vagy tojások vannak, és az anya rajta ül a fiókákon vagy a tojásokon, ne vedd el az anyát a fiókákról.</span> <span class="verse"><a name="7">7</a>Az anyát okvetlenül ereszd el, és csak a fiókákat fogd meg, hogy jó dolgod legyen, és hosszú ideig élj!</span> <span class="verse"><a name="8">8</a>Ha új házat építesz, készíts korlátot a háztetőre, hogy vérontással ne szennyezd be házadat, ha valaki leesnék róla.</span> <span class="verse"><a name="9">9</a>Ne vess kétfélét szőlődbe, különben az elvetett mag is, meg a szőlő termése is mindenestül a szentély tulajdona lesz.</span> <span class="verse"><a name="10">10</a>Ne szánts együvé fogott ökörrel és szamárral!</span> <span class="verse"><a name="11">11</a>Ne öltözz olyan ruhába, amelyet gyapjúból és lenből szőttek egybe!</span> <span class="verse"><a name="12">12</a>Készíts bojtokat felsőruhád négy sarkára, amellyel takarózol!</span> <span class="verse"><a name="13">13</a>Ha valaki feleséget vesz, és bemegy hozzá, de azután meggyűlöli,</span> <span class="verse"><a name="14">14</a>és álnokul megvádolja, rossz hírét terjeszti, és ezt mondja: Feleségül vettem ezt a nőt, de amikor bementem hozzá, nem találtam szűznek,</span> <span class="verse"><a name="15">15</a>akkor fogja a lány apja és anyja a lány szüzességének a bizonyítékait, és vigyék a város véneihez a kapuba.</span> <span class="verse"><a name="16">16</a>Mondja ezt a lány apja a véneknek: Feleségül adtam lányomat ehhez az emberhez, de meggyűlölte,</span> <span class="verse"><a name="17">17</a>és most álnokul azzal vádolja, hogy nem találta szűznek a lányt, pedig itt vannak lányom szüzességének a bizonyítékai. Ezután terítsék ki a ruhát a város vénei elé.</span> <span class="verse"><a name="18">18</a>A város vénei pedig fogják meg azt az embert, és büntessék meg.</span> <span class="verse"><a name="19">19</a>Bírságolják meg száz ezüstre, és adják azt a lány apjának, mert rossz hírét terjesztette egy izráeli szűznek. A nő maradjon a felesége, és nem szabad elbocsátania egész életében.</span> <span class="verse"><a name="20">20</a>De ha igaz volt a vád, és a lány nem volt szűz,</span> <span class="verse"><a name="21">21</a>akkor vigyék a lányt apja házának a bejáratához, és kövezzék halálra a város férfiai, mivel gyalázatot követett el Izráelben azzal, hogy paráználkodott apja házában. Így takarítsd ki a gonoszt a magad köréből!</span> <span class="verse"><a name="22">22</a>Ha rajtakapnak valakit, hogy férjes asszonnyal hál, mindkettőjüknek meg kell halniuk: a férfinak is, aki az asszonnyal hált, meg az asszonynak is. Így takarítsd ki a gonoszságot Izráelből!</span> <span class="verse"><a name="23">23</a>Ha valaki a városban találkozik egy jegyben járó szűz leánnyal, és vele hál,</span> <span class="verse"><a name="24">24</a>vigyétek ki mindkettőjüket annak a városnak a kapujába, és kövezzétek őket halálra! A lányt azért, mert nem kiáltott a városban, a férfit pedig azért, mert erőszakot követett el a más asszonyán. Így takarítsd ki a gonoszságot a magad köréből!</span> <span class="verse"><a name="25">25</a>De ha a mezőn találkozik egy férfi egy jegyben járó lánnyal, és megragadja a férfi, és vele hál, akkor csak a férfinak kell meghalnia, aki vele hált.</span> <span class="verse"><a name="26">26</a>A lányt azonban ne bántsátok, mert a lánynak nincs halálos vétke. Olyan dolog ez, mint amikor valaki rátámad embertársára, és meggyilkolja azt.</span> <span class="verse"><a name="27">27</a>Hiszen a mezőn találkozott vele&#59; ha kiáltott is a jegyben járó lány, nem volt, aki megszabadítsa.</span> <span class="verse"><a name="28">28</a>Ha valaki egy el nem jegyzett szűz lánnyal találkozik, megragadja, és vele hál, és rajtakapják őket,</span> <span class="verse"><a name="29">29</a>akkor az a férfi, aki vele hált, adjon a lány apjának ötven ezüstöt, a lány pedig legyen a felesége, mivel erőszakot követett el rajta&#59; nem is szabad elbocsátania egész életében.</span> <span class="verse"><a name="30">30</a>Ne vegye el senki apja feleségét, és ne emelje fel apja takaróját!</span> </p></div</div></div></body></html>