<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/luke/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/luke">Luke</a> &gt <strong>Chapter 16</strong></div><p><span class="verse"><a name="1">1</a>Majd szólt a tanítványaihoz is: "Volt egy gazdag ember, akinek volt egy sáfára. Ezt bevádolták nála, hogy eltékozolja a vagyonát.</span> <span class="verse"><a name="2">2</a>Ezért előhívatta, és így szólt hozzá: Mit hallok rólad? Adj számot a sáfárságodról, mert nem lehetsz többé sáfár.</span> <span class="verse"><a name="3">3</a>Erre a sáfár így gondolkozott magában: Mit tegyek, ha uram elveszi tőlem a sáfárságot? Kapálni nem bírok, koldulni szégyellek.</span> <span class="verse"><a name="4">4</a>Tudom már, mit tegyek, hogy amikor elmozdítanak a sáfárságból, legyen, aki befogadjon házába.</span> <span class="verse"><a name="5">5</a>Azután egyenként magához hívatta urának minden adósát, és megkérdezte az elsőtől: Mennyivel tartozol az én uramnak?</span> <span class="verse"><a name="6">6</a>Az így felelt: Száz korsó olajjal. Erre azt mondta neki: Vedd az írásodat, ülj le gyorsan, és írj ötvenet.</span> <span class="verse"><a name="7">7</a>Azután a másiktól is megkérdezte: Te mennyivel tartozol? Az így válaszolt: Száz kórus búzával. Erre így szólt hozzá: Vedd az írásodat, és írj nyolcvanat.</span> <span class="verse"><a name="8">8</a>Az ura pedig megdicsérte a hamis sáfárt, hogy okosan cselekedett, mert e világ fiai a maguk nemében okosabbak, mint a világosság fiai.</span> <span class="verse"><a name="9">9</a>Én is mondom nektek: szerezzetek magatoknak barátokat a hamis mammonnal, hogy amikor elfogy, befogadjanak titeket az örök hajlékokba.</span> <span class="verse"><a name="10">10</a>Aki hű a kevesen, a sokon is hű az, és aki a kevesen hamis, a sokon is hamis az.</span> <span class="verse"><a name="11">11</a>Ha tehát a hamis mammonon nem voltatok hűek, ki bízza rátok az igazit?</span> <span class="verse"><a name="12">12</a>És ha a másén nem voltatok hűek, ki adja oda nektek azt, ami a tietek?"</span> <span class="verse"><a name="13">13</a>"Egy szolga sem szolgálhat két úrnak, mert vagy az egyiket gyűlöli, és a másikat szereti, vagy az egyikhez ragaszkodik, és a másikat pedig megveti. Nem szolgálhattok Istennek és a mammonnak."</span> <span class="verse"><a name="14">14</a>Hallották mindezt a farizeusok is, akik pénzsóvárak voltak, és kigúnyolták őt.</span> <span class="verse"><a name="15">15</a>Ő pedig ezt mondta nekik: "Ti igazaknak tartjátok magatokat az emberek előtt, de Isten ismeri a szíveteket. Mert ami az emberek előtt magasztos, Isten előtt utálatos."</span> <span class="verse"><a name="16">16</a>"A törvényt és a prófétákat Jánosig hirdették, azóta az Isten országának örömhírét hirdetik, és mindenki erőnek erejével törekszik feléje.</span> <span class="verse"><a name="17">17</a>De hamarabb elmúlik az ég és a föld, mint hogy a törvényből egyetlen vessző is elveszne.</span> <span class="verse"><a name="18">18</a>Aki elbocsátja feleségét, és mást vesz el, házasságtörő, és aki férjétől elbocsátott asszonyt vesz el, szintén házasságtörő."</span> <span class="verse"><a name="19">19</a>"Volt egy gazdag ember, aki bíborba és patyolatba öltözött, és nap mint nap fényes lakomát rendezett.</span> <span class="verse"><a name="20">20</a>Volt egy Lázár nevű koldus is, aki ott feküdt a gazdag előtt, fekélyekkel tele,</span> <span class="verse"><a name="21">21</a>és azt kívánta, hogy bárcsak jóllakhatna a gazdag asztaláról lehulló morzsákkal&#59; de csak a kutyák jöttek hozzá, és nyaldosták a sebeit.</span> <span class="verse"><a name="22">22</a>Történt pedig, hogy meghalt a koldus, és felvitték az angyalok Ábrahám kebelére. Meghalt a gazdag is, és eltemették.</span> <span class="verse"><a name="23">23</a>Amint ez a pokolban kínok között gyötrődve felemelte a tekintetét, látta távolról Ábrahámot és kebelén Lázárt.</span> <span class="verse"><a name="24">24</a>Ekkor felkiáltott: Atyám, Ábrahám, könyörülj rajtam, és küldd el Lázárt, hogy ujja hegyét mártsa vízbe, és hűsítse meg a nyelvemet, mert igen gyötrődöm e lángban.</span> <span class="verse"><a name="25">25</a>De Ábrahám így válaszolt: Fiam, jusson eszedbe, hogy te megkaptad javaidat életedben, éppen úgy, mint Lázár a rosszat. Ő most itt vigasztalódik, te pedig gyötrődsz.</span> <span class="verse"><a name="26">26</a>Ezen felül még közöttünk és közöttetek nagy szakadék is tátong, hogy akik innen át akarnak menni hozzátok, ne mehessenek, se onnan ide át ne jöhessen senki.</span> <span class="verse"><a name="27">27</a>Ő pedig így szólt: Akkor arra kérlek, atyám, hogy küldd el őt apám házához&#59;</span> <span class="verse"><a name="28">28</a>mert van öt testvérem, beszéljen a lelkükre, nehogy ők is ide kerüljenek, a gyötrelem helyére.</span> <span class="verse"><a name="29">29</a>Ábrahám így válaszolt: Van Mózesük, és vannak prófétáik, hallgassanak azokra!</span> <span class="verse"><a name="30">30</a>De az erre ezt mondta: Nem úgy, atyám, Ábrahám, hanem ha a halottak közül megy valaki hozzájuk, akkor megtérnek.</span> <span class="verse"><a name="31">31</a>Ábrahám ezt felelte: Ha Mózesre és a prófétákra nem hallgatnak, az sem győzi meg őket, ha valaki feltámad a halottak közül."</span> </p></div</div></div></body></html>