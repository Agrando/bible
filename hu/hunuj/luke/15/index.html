<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/luke/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/luke">Luke</a> &gt <strong>Chapter 15</strong></div><p><span class="verse"><a name="1">1</a>A vámszedők és a bűnösök mindnyájan igyekeztek Jézushoz, hogy hallgassák őt.</span> <span class="verse"><a name="2">2</a>A farizeusok és az írástudók pedig így zúgolódtak: "Ez bűnösöket fogad magához, és együtt eszik velük."</span> <span class="verse"><a name="3">3</a>Ő erre ezt a példázatot mondta nekik:</span> <span class="verse"><a name="4">4</a>"Ha valakinek közületek száz juha van, és elveszít közülük egyet, vajon nem hagyja-e ott a kilencvenkilencet a pusztában, és nem megy-e addig az elveszett után, amíg meg nem találja?</span> <span class="verse"><a name="5">5</a>És ha megtalálta, felveszi a vállára örömében,</span> <span class="verse"><a name="6">6</a>hazamegy, összehívja barátait és szomszédait, majd így szól hozzájuk: Örüljetek velem, mert megtaláltam az elveszett juhomat.</span> <span class="verse"><a name="7">7</a>Mondom nektek, hogy ugyanígy nagyobb öröm lesz a mennyben egyetlen megtérő bűnösön, mint kilencvenkilenc igaz miatt, akinek nincs szüksége megtérésre."</span> <span class="verse"><a name="8">8</a>"Vagy ha egy asszonynak tíz drahmája van, és elveszít egy drahmát, vajon nem gyújt-e lámpást, nem söpri-e ki a házát, és nem keresi-e gondosan, míg meg nem találja?</span> <span class="verse"><a name="9">9</a>És ha megtalálta, összehívja barátnőit és szomszédasszonyait, és így szól: Örüljetek velem, mert megtaláltam a drahmát, amelyet elvesztettem.</span> <span class="verse"><a name="10">10</a>Mondom nektek, így fognak örülni az Isten angyalai egyetlen megtérő bűnösnek."</span> <span class="verse"><a name="11">11</a>Azután így folytatta: "Egy embernek volt két fia.</span> <span class="verse"><a name="12">12</a>A fiatalabb ezt mondta az apjának: Atyám, add ki nekem a vagyon rám eső részét. Erre megosztotta köztük a vagyont.</span> <span class="verse"><a name="13">13</a>Néhány nap múlva a fiatalabb fiú összeszedett mindent, elköltözött egy távoli vidékre, és ott eltékozolta a vagyonát, mert kicsapongó életet folytatott.</span> <span class="verse"><a name="14">14</a>Miután elköltötte mindenét, nagy éhínség támadt azon a vidéken, úgyhogy nélkülözni kezdett.</span> <span class="verse"><a name="15">15</a>Ekkor elment, és elszegődött annak a vidéknek egyik polgárához, aki kiküldte őt a földjeire disznókat legeltetni.</span> <span class="verse"><a name="16">16</a>Ő pedig szívesen jóllakott volna akár azzal az eleséggel is, amit a disznók ettek, de senki sem adott neki."</span> <span class="verse"><a name="17">17</a>"Ekkor magába szállt és ezt mondta: Az én apámnak hány bérese bővelkedik kenyérben, én pedig itt éhen halok!</span> <span class="verse"><a name="18">18</a>Útra kelek, elmegyek apámhoz, és azt mondom neki: Atyám, vétkeztem az ég ellen és teellened.</span> <span class="verse"><a name="19">19</a>Nem vagyok többé méltó arra, hogy fiadnak nevezzenek, tégy engem olyanná, mint béreseid közül egy.</span> <span class="verse"><a name="20">20</a>És útra kelve el is ment az apjához. Még távol volt, amikor apja meglátta őt, megszánta, elébe futott, nyakába borult, és megcsókolta őt.</span> <span class="verse"><a name="21">21</a>A fiú ekkor így szólt hozzá: Atyám, vétkeztem az ég ellen és teellened, és nem vagyok méltó arra, hogy fiadnak nevezzenek.</span> <span class="verse"><a name="22">22</a>Az apa viszont ezt mondta szolgáinak: Hozzátok ki hamar a legszebb ruhát, és adjátok reá, húzzatok gyűrűt a kezére, és sarut a lábára!</span> <span class="verse"><a name="23">23</a>Azután hozzátok a hízott borjút, és vágjátok le! Együnk, és vigadjunk,</span> <span class="verse"><a name="24">24</a>mert ez az én fiam meghalt és feltámadott, elveszett és megtaláltatott. És vigadozni kezdtek."</span> <span class="verse"><a name="25">25</a>"Az idősebb fiú pedig a mezőn volt, és amikor hazajövet közeledett a házhoz, hallotta a zenét és a táncot.</span> <span class="verse"><a name="26">26</a>Előhívott egy szolgát, és megtudakolta tőle, hogy mi történik itt.</span> <span class="verse"><a name="27">27</a>Mire a szolga így felelt: A testvéred jött meg, és apád levágatta a hízott borjút, mivel egészségben visszakapta őt.</span> <span class="verse"><a name="28">28</a>Ekkor az megharagudott, és nem akart bemenni. De az apja kijött, és kérlelte.</span> <span class="verse"><a name="29">29</a>Ő azonban ezt mondta az apjának: Látod, hány esztendeje szolgálok neked, soha nem szegtem meg parancsodat, és te sohasem adtál nekem még egy kecskegidát sem, hogy mulathassak barátaimmal.</span> <span class="verse"><a name="30">30</a>Amikor pedig megjött ez a fiad, aki parázna nőkkel tékozolta el vagyonodat, levágattad neki a hízott borjút.</span> <span class="verse"><a name="31">31</a>Ő azonban ezt mondta neki: Fiam, te mindig velem vagy, és mindenem a tied.</span> <span class="verse"><a name="32">32</a>Vigadnod és örülnöd kellene, hogy ez a te testvéred meghalt és feltámadott, elveszett és megtaláltatott."</span> </p></div</div></div></body></html>