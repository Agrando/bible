<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/luke/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/luke">Luke</a> &gt <strong>Chapter 18</strong></div><p><span class="verse"><a name="1">1</a>Arról is mondott nekik példázatot, hogy mindenkor imádkozniuk kell, és nem szabad belefáradniuk.</span> <span class="verse"><a name="2">2</a>Ezt mondta: "Az egyik városban volt egy bíró, aki az Istent nem félte, az embereket pedig nem becsülte.</span> <span class="verse"><a name="3">3</a>Élt abban a városban egy özvegyasszony is, aki gyakran elment hozzá, és azt kérte tőle: Szolgáltass nekem igazságot ellenfelemmel szemben.</span> <span class="verse"><a name="4">4</a>Az egy ideig nem volt rá hajlandó, de azután azt mondta magában: Ha nem is félem az Istent, és az embereket sem becsülöm,</span> <span class="verse"><a name="5">5</a>mégis, mivel terhemre van ez az özvegyasszony, igazságot szolgáltatok neki, hogy ne járjon ide, és ne zaklasson engem vég nélkül."</span> <span class="verse"><a name="6">6</a>Azután így szólt az Úr: "Halljátok, mit mond a hamis bíró!</span> <span class="verse"><a name="7">7</a>Vajon az Isten nem szolgáltat-e igazságot választottainak, akik éjjel-nappal kiáltanak hozzá? És várakoztatja-e őket?</span> <span class="verse"><a name="8">8</a>Mondom nektek, hogy igazságot szolgáltat nekik hamarosan. De amikor eljön az Emberfia, vajon talál-e hitet a földön?"</span> <span class="verse"><a name="9">9</a>Némely elbizakodott embernek, aki igaznak tartotta magát, a többieket pedig lenézte, ezt a példázatot mondta:</span> <span class="verse"><a name="10">10</a>"Két ember ment fel a templomba imádkozni: az egyik farizeus, a másik vámszedő.</span> <span class="verse"><a name="11">11</a>A farizeus megállt, és így imádkozott magában: Isten, hálát adok neked, hogy nem vagyok olyan, mint a többi ember: rabló, gonosz, parázna, vagy mint ez a vámszedő is.</span> <span class="verse"><a name="12">12</a>Böjtölök kétszer egy héten, tizedet adok mindenből, amit szerzek.</span> <span class="verse"><a name="13">13</a>A vámszedő pedig távol állva, még szemét sem akarta az égre emelni, hanem a mellét verve így szólt: Isten, légy irgalmas nekem, bűnösnek.</span> <span class="verse"><a name="14">14</a>Mondom nektek, ez megigazulva ment haza, nem úgy, mint amaz. Mert mindenki, aki felmagasztalja magát, megaláztatik, aki pedig megalázza magát, felmagasztaltatik."</span> <span class="verse"><a name="15">15</a>Ezután kisgyermekeket is vittek, hogy megérintse őket. Amikor a tanítványok ezt meglátták, rájuk szóltak,</span> <span class="verse"><a name="16">16</a>Jézus azonban magához hívta őket, és így szólt: "Engedjétek hozzám jönni a kisgyermekeket, és ne akadályozzátok őket, mert ilyeneké az Isten országa.</span> <span class="verse"><a name="17">17</a>Bizony, mondom néktek: aki nem úgy fogadja az Isten országát, mint egy kisgyermek, semmiképpen nem megy be abba."</span> <span class="verse"><a name="18">18</a>Akkor egy előkelő ember megkérdezte tőle: "Jó Mester, mit tegyek, hogy elnyerjem az örök életet?"</span> <span class="verse"><a name="19">19</a>Jézus ezt válaszolta neki: "Miért mondasz engem jónak? Senki sem jó, egyedül csak az Isten.</span> <span class="verse"><a name="20">20</a>A parancsolatokat tudod: Ne paráználkodj, ne ölj, ne lopj, ne tanúskodj hamisan, tiszteld apádat és anyádat!"</span> <span class="verse"><a name="21">21</a>Ő pedig így szólt: "Ezt mind megtartottam ifjúságomtól fogva."</span> <span class="verse"><a name="22">22</a>Amikor Jézus ezt hallotta, így szólt hozzá: "Még egy fogyatkozás van benned: add el minden vagyonodat, oszd szét a szegényeknek, és kincsed lesz a mennyben&#59; azután jöjj, és kövess engem."</span> <span class="verse"><a name="23">23</a>Az pedig, mikor ezt meghallotta, nagyon elszomorodott, mert igen gazdag volt.</span> <span class="verse"><a name="24">24</a>Jézus ezt látva, így szólt: "Milyen nehezen mennek be az Isten országába azok, akiknek vagyonuk van.</span> <span class="verse"><a name="25">25</a>Könnyebb a tevének a tű fokán átmenni, mint a gazdagnak az Isten országába bejutni."</span> <span class="verse"><a name="26">26</a>Akik pedig ezt hallották, megkérdezték: "Akkor ki üdvözülhet?"</span> <span class="verse"><a name="27">27</a>Ő így felelt: "Ami lehetetlen az embereknek, az Istennek lehetséges."</span> <span class="verse"><a name="28">28</a>Ekkor így szólt Péter: "Íme, mi elhagytuk mindenünket, és követtünk téged."</span> <span class="verse"><a name="29">29</a>Ő pedig ezt mondta nekik: "Bizony, mondom néktek, hogy senki sincs, aki elhagyta házát vagy feleségét, testvéreit, szüleit vagy gyermekeit az Isten országáért,</span> <span class="verse"><a name="30">30</a>hogy ne kapná vissza sokszorosát már ebben a világban, a jövendő világban pedig az örök életet."</span> <span class="verse"><a name="31">31</a>Azután maga mellé vette a tizenkettőt, és így szólt hozzájuk: "Most felmegyünk Jeruzsálembe, és az Emberfián beteljesedik mindaz, amit a próféták megírtak.</span> <span class="verse"><a name="32">32</a>A pogányok kezébe adják, kigúnyolják, meggyalázzák, leköpik,</span> <span class="verse"><a name="33">33</a>és miután megostorozták, megölik, de a harmadik napon feltámad."</span> <span class="verse"><a name="34">34</a>Ők azonban semmit sem fogtak fel ezekből. Ez a beszéd rejtve maradt előlük, és nem értették meg a mondottakat.</span> <span class="verse"><a name="35">35</a>Történt pedig, amikor Jerikóhoz közeledett, hogy egy vak ült az út mellett, és koldult.</span> <span class="verse"><a name="36">36</a>Hallotta, hogy sokaság megy el mellette, kérdezősködött, hogy mi ez.</span> <span class="verse"><a name="37">37</a>Megmondták neki, hogy a názáreti Jézus megy arra.</span> <span class="verse"><a name="38">38</a>Ekkor így kiáltott fel: "Jézus, Dávid Fia, könyörülj rajtam!"</span> <span class="verse"><a name="39">39</a>Akik elöl mentek, rászóltak, hogy hallgasson el, de ő annál inkább kiáltozott: "Dávid Fia, könyörülj rajtam!"</span> <span class="verse"><a name="40">40</a>Jézus megállt, és megparancsolta, hogy vezessék hozzá. Amikor közel jött, megkérdezte tőle:</span> <span class="verse"><a name="41">41</a>"Mit kívánsz, mit tegyek veled?" Ő így szólt: "Uram, hogy lássak."</span> <span class="verse"><a name="42">42</a>Jézus ezt mondta neki: "Láss! A hited megtartott."</span> <span class="verse"><a name="43">43</a>És azonnal megjött a szeme világa, és követte őt, dicsőítve az Istent. Amikor ezt látta az egész nép, dicsőítette Istent.</span> </p></div</div></div></body></html>