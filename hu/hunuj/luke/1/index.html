<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/luke/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/luke">Luke</a> &gt <strong>Chapter 1</strong></div><p><span class="verse"><a name="1">1</a>Miután sokan vállalkoztak már arra, hogy tudósítsanak bennünket a közöttünk beteljesedett eseményekről úgy,</span> <span class="verse"><a name="2">2</a>amint reánk hagyták azok, akik kezdettől fogva szemtanúi és szolgái voltak az igének:</span> <span class="verse"><a name="3">3</a>magam is jónak láttam, hogy miután eleitől kezdve mindennek pontosan utánajártam, sorjában megírjam azokat neked, nagyrabecsült Teofilus,</span> <span class="verse"><a name="4">4</a>hogy azokról a dolgokról, amelyekről tanítást kaptál, megtudd a kétségtelen valóságot.</span> <span class="verse"><a name="5">5</a>Heródesnek, Júdea királyának idejében élt egy pap, név szerint Zakariás, az Abijá csoportjából&#59; felesége pedig Áron leányai közül való volt, és a neve Erzsébet.</span> <span class="verse"><a name="6">6</a>Igazak voltak mindketten az Isten előtt, és feddhetetlenül éltek az Úr minden parancsolata és rendelése szerint.</span> <span class="verse"><a name="7">7</a>Nem volt gyermekük, mert Erzsébet meddő volt, és már mindketten előrehaladott korúak voltak.</span> <span class="verse"><a name="8">8</a>Történt pedig egyszer, hogy amikor csoportjának beosztása szerint papi szolgálatot végzett az Isten előtt,</span> <span class="verse"><a name="9">9</a>a papi szolgálat szokott módja szerint, sorsolással őt jelölték ki arra, hogy bemenjen az Úr templomába, és bemutassa a füstölőáldozatot.</span> <span class="verse"><a name="10">10</a>A nép egész sokasága pedig kint imádkozott a füstölőáldozat órájában.</span> <span class="verse"><a name="11">11</a>Ekkor megjelent neki az ÚR angyala, és megállt a füstölőáldozati oltár mellett jobb felől.</span> <span class="verse"><a name="12">12</a>Zakariás amikor ezt meglátta, megrettent, és félelem szállta meg.</span> <span class="verse"><a name="13">13</a>De az angyal így szólt hozzá: "Ne félj, Zakariás, meghallgatásra talált a te könyörgésed: feleséged, Erzsébet fiút szül neked, és Jánosnak fogod őt nevezni.</span> <span class="verse"><a name="14">14</a>Örülni fogsz, boldog leszel, és sokan örülnek majd az ő születésének,</span> <span class="verse"><a name="15">15</a>mert nagy lesz ő az Úr előtt&#59; bort és részegítő italt nem iszik, és már anyja méhétől fogva megtelik Szentlélekkel,</span> <span class="verse"><a name="16">16</a>Izráel fiai közül sokakat megtérít az Úrhoz, az ő Istenükhöz,</span> <span class="verse"><a name="17">17</a>és őelőtte jár az Illés lelkével és erejével, hogy az atyák szívét a gyermekekhez, és az engedetleneket az igazak lelkületére térítse, hogy felkészült népet állítson az Úr elé."</span> <span class="verse"><a name="18">18</a>Zakariás így szólt az angyalhoz: "Miből tudom meg ezt? Hiszen én már öreg ember vagyok, feleségem is előrehaladott korú."</span> <span class="verse"><a name="19">19</a>Az angyal pedig így válaszolt: "Én Gábriel vagyok, aki az Isten színe előtt állok. Elküldött engem, hogy beszéljek veled, és meghozzam neked ezt az örömhírt.</span> <span class="verse"><a name="20">20</a>De íme, amiért nem hittél szavaimnak, amelyek pedig be fognak teljesedni a maguk idejében, most megnémulsz, és egészen addig nem tudsz megszólalni, amíg mindezek végbe nem mennek."</span> <span class="verse"><a name="21">21</a>A nép várta Zakariást, és csodálkozott, hogy késik a templomban.</span> <span class="verse"><a name="22">22</a>Amikor mégis kijött, nem tudott velük beszélni. Ebből rájöttek, hogy látomást látott a templomban. Ő pedig csak integetett nekik, de néma maradt.</span> <span class="verse"><a name="23">23</a>Amikor leteltek papi szolgálatának napjai, hazament.</span> <span class="verse"><a name="24">24</a>E napok után fogant felesége, Erzsébet, aztán elrejtőzött öt hónapra, majd így szólt:</span> <span class="verse"><a name="25">25</a>"Ezt tette velem az Úr azokban a napokban, amikor rám tekintett, hogy elvegye gyalázatomat az emberek előtt."</span> <span class="verse"><a name="26">26</a>A hatodik hónapban pedig elküldte Isten Gábriel angyalt Galilea egyik városába, Názáretbe,</span> <span class="verse"><a name="27">27</a>egy szűzhöz, aki a Dávid házából származó férfinak, Józsefnek volt a jegyese. A szűznek pedig Mária volt a neve.</span> <span class="verse"><a name="28">28</a>Az angyal belépve hozzá így szólt: "Üdvözlégy, kegyelembe fogadott, az Úr veled van!"</span> <span class="verse"><a name="29">29</a>Mária megdöbbent ezekre a szavakra, és fontolgatta, mit jelenthet ez a köszöntés.</span> <span class="verse"><a name="30">30</a>Az angyal ezt mondta neki: "Ne félj, Mária, mert kegyelmet találtál az Istennél!</span> <span class="verse"><a name="31">31</a>Íme, fogansz méhedben, és fiút szülsz, akit nevezz Jézusnak.</span> <span class="verse"><a name="32">32</a>Nagy lesz ő, és a Magasságos Fiának mondják majd&#59; az Úr Isten neki adja atyjának, Dávidnak a trónját,</span> <span class="verse"><a name="33">33</a>ő pedig uralkodik a Jákób házán örökké, és uralkodásának nem lesz vége."</span> <span class="verse"><a name="34">34</a>Mária megkérdezte az angyalt: "Hogyan lehetséges ez, mikor én férfit nem ismerek?"</span> <span class="verse"><a name="35">35</a>Az angyal így válaszolt neki: "A Szentlélek száll reád, és a Magasságos ereje árnyékoz be téged, ezért a születendőt is Szentnek nevezik majd, Isten Fiának.</span> <span class="verse"><a name="36">36</a>Íme, a te rokonod, Erzsébet is fiút fogant öregségére, és már a hatodik hónapjában van az, akit meddőnek mondanak,</span> <span class="verse"><a name="37">37</a>mert az Istennek semmi sem lehetetlen."</span> <span class="verse"><a name="38">38</a>Ekkor így szólt Mária: "Íme, az Úr szolgálóleánya: történjék velem a te beszéded szerint!" S ekkor eltávozott tőle az angyal.</span> <span class="verse"><a name="39">39</a>Azokban a napokban útra kelt Mária, és sietve elment a hegyvidékre, Júda egyik városába.</span> <span class="verse"><a name="40">40</a>Bement Zakariás házába, és köszöntötte Erzsébetet.</span> <span class="verse"><a name="41">41</a>Amikor Erzsébet meghallotta Mária köszöntését, megmozdult a magzat a méhében. Megtelt Erzsébet Szentlélekkel,</span> <span class="verse"><a name="42">42</a>és hangos szóval kiáltotta: "Áldott vagy te az asszonyok között, és áldott a te méhed gyümölcse!</span> <span class="verse"><a name="43">43</a>Hogyan is lehetséges ez, hogy az én Uram anyja jön el énhozzám?</span> <span class="verse"><a name="44">44</a>Mert íme, amint felfogta fülem köszöntésed hangját, ujjongva mozdult meg a magzat méhemben.</span> <span class="verse"><a name="45">45</a>Boldog, aki hitt, mert beteljesedik mindaz, amit az Úr mondott neki."</span> <span class="verse"><a name="46">46</a>Mária pedig ezt mondta: "Magasztalja lelkem az Urat,</span> <span class="verse"><a name="47">47</a>és az én lelkem ujjong Isten, az én Megtartóm előtt,</span> <span class="verse"><a name="48">48</a>mert rátekintett szolgálóleánya megalázott voltára: és íme, mostantól fogva boldognak mond engem minden nemzedék,</span> <span class="verse"><a name="49">49</a>mert nagy dolgokat tett velem a Hatalmas, és szent az ő neve,</span> <span class="verse"><a name="50">50</a>irgalma megmarad nemzedékről nemzedékre az őt félőkön.</span> <span class="verse"><a name="51">51</a>Hatalmas dolgot cselekedett karjával, szétszórta a szívük szándékában felfuvalkodottakat.</span> <span class="verse"><a name="52">52</a>Hatalmasokat döntött le trónjukról, és megalázottakat emelt fel.</span> <span class="verse"><a name="53">53</a>Éhezőket látott el javakkal, és bővelkedőket küldött el üres kézzel.</span> <span class="verse"><a name="54">54</a>Felkarolta szolgáját, Izráelt, hogy megemlékezzék irgalmáról,</span> <span class="verse"><a name="55">55</a>amint kijelentette atyáinknak, Ábrahámnak és az ő utódjának mindörökké."</span> <span class="verse"><a name="56">56</a>Mária Erzsébettel maradt három hónapig, azután visszatért otthonába.</span> <span class="verse"><a name="57">57</a>Amikor pedig eljött Erzsébet szülésének ideje, fiút szült.</span> <span class="verse"><a name="58">58</a>Meghallották a szomszédai és rokonai, hogy milyen nagy irgalmat tanúsított iránta az Úr, és együtt örültek vele.</span> <span class="verse"><a name="59">59</a>A nyolcadik napon eljöttek körülmetélni a gyermeket, és apja nevéről Zakariásnak akarták nevezni.</span> <span class="verse"><a name="60">60</a>Anyja azonban megszólalt, és ezt mondta: "Nem, hanem János legyen a neve."</span> <span class="verse"><a name="61">61</a>Mire ezt mondták neki: "De hiszen senki sincs a te rokonságodban, akit így hívnának."</span> <span class="verse"><a name="62">62</a>Ekkor intettek az apjának, hogy minek akarja neveztetni.</span> <span class="verse"><a name="63">63</a>Ő táblát kért, és ezt írta rá: "János a neve." Erre mindenki elcsodálkozott.</span> <span class="verse"><a name="64">64</a>És egyszerre csak megnyílt Zakariás szája, megoldódott a nyelve, beszélni kezdett, és áldotta az Istent.</span> <span class="verse"><a name="65">65</a>Félelem szállta meg a körülöttük lakókat, és Júdea egész hegyvidékén beszéltek minderről.</span> <span class="verse"><a name="66">66</a>Akik meghallották, szívükbe vésték, és így szóltak: "Vajon mi lesz ebből a gyermekből?" Az Úr keze pedig valóban vele volt.</span> <span class="verse"><a name="67">67</a>Apja, Zakariás, megtelt Szentlélekkel, és így prófétált:</span> <span class="verse"><a name="68">68</a>"Áldott az Úr, Izráel Istene, hogy meglátogatta népét, és váltságot szerzett neki.</span> <span class="verse"><a name="69">69</a>Erős üdvözítőt támasztott nekünk szolgájának, Dávidnak házából,</span> <span class="verse"><a name="70">70</a>ahogyan kijelentette azt szent prófétái által örök időktől fogva:</span> <span class="verse"><a name="71">71</a>hogy megszabadít ellenségeinktől, és mindazok kezéből, akik gyűlölnek minket&#59;</span> <span class="verse"><a name="72">72</a>hogy irgalmasan cselekedjék atyáinkkal, és megemlékezzék szent szövetségéről,</span> <span class="verse"><a name="73">73</a>arról az esküről, amellyel megesküdött atyánknak, Ábrahámnak&#59; és megadja nekünk,</span> <span class="verse"><a name="74">74</a>hogy ellenségeink kezéből megszabadulva, félelem nélkül szolgáljunk neki,</span> <span class="verse"><a name="75">75</a>szentségben és igazságban őelőtte életünk minden napján.</span> <span class="verse"><a name="76">76</a>Te pedig, kisgyermek, a Magasságos prófétája leszel, mert az Úr előtt jársz, hogy előkészítsd az ő útjait,</span> <span class="verse"><a name="77">77</a>hogy megtanítsd népét az üdvösség ismeretére, bűneik bocsánata által,</span> <span class="verse"><a name="78">78</a>Istenünk könyörülő irgalmáért, amellyel meglátogat minket a felkelő fény a magasságból&#59;</span> <span class="verse"><a name="79">79</a>hogy világítson azoknak, akik sötétségben s a halál árnyékában lakoznak, hogy ráigazítsa lábunkat a békesség útjára."</span> <span class="verse"><a name="80">80</a>A kisgyermek pedig növekedett, és erősödött lélekben, és a pusztában élt egészen addig a napig, amelyen szolgálatba lépett Izráelben.</span> </p></div</div></div></body></html>