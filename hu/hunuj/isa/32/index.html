<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/isa/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/isa">Isaiah</a> &gt <strong>Chapter 32</strong></div><p><span class="verse"><a name="1">1</a>Igazságosan fog uralkodni a király és törvényesen fognak vezetni a vezérek.</span> <span class="verse"><a name="2">2</a>Mindegyik olyan lesz, mint rejtekhely a szél ellen, és fedett hely zivatar idején, mint patak a száraz tájon, mint hatalmas kőszál árnyéka a kiszikkadt földön.</span> <span class="verse"><a name="3">3</a>Nem lesznek homályosak a szemek, ha látni kell, figyelmesek lesznek a fülek, ha hallani kell.</span> <span class="verse"><a name="4">4</a>A meggondolatlanok értelmesen gondolkoznak, a dadogó nyelvűek folyékonyan, világosan beszélnek.</span> <span class="verse"><a name="5">5</a>Nem nevezik többé a bolondot nemesnek, és a gazembert sem mondják tisztességesnek.</span> <span class="verse"><a name="6">6</a>Mert a bolond csak bolondot beszél, szívében álnokságot forral, elvetemülten jár el. Tévelygést hirdet az ÚRról, éhezni hagyja az éhes embert, megfosztja italától a szomjazót.</span> <span class="verse"><a name="7">7</a>A gazembernek gonoszak az eszközei, és galádságot tervez: hazug beszéddel megrontja az alázatosokat, még ha a szegénynek igaza van is.</span> <span class="verse"><a name="8">8</a>De a nemes lelkű nemesen gondolkozik, és kitart a nemes dolgok mellett.</span> <span class="verse"><a name="9">9</a>Ti könnyelmű asszonyok, halljátok meg szavam! Ti elbizakodott leányok, figyeljetek beszédemre!</span> <span class="verse"><a name="10">10</a>Alig egy év múlva reszkettek, ti elbizakodottak, mert nem lesz többé szüret, nem lesz gyümölcsszedés!</span> <span class="verse"><a name="11">11</a>Borzadjatok, ti könnyelműek, reszkessetek, ti elbizakodottak! Vetkőzzetek meztelenre, csak ágyékkötőt öltsetek!</span> <span class="verse"><a name="12">12</a>Mellet verve gyászoljátok a gyönyörű mezőket, a termő szőlőtőkét,</span> <span class="verse"><a name="13">13</a>népem termőföldjét, melyet tövis és gaz ver föl, és a vigadozó város sok vidám házát!</span> <span class="verse"><a name="14">14</a>Mert elhagyott lesz a kastély, elnémul a város lármája, a várhegy és a bástya barlang lesz mindörökre, ahol zebrák viháncolnak és nyájak legelésznek.</span> <span class="verse"><a name="15">15</a>Végül kiárad ránk a lélek a magasból. Akkor majd a puszta kertté válik, a kert pedig erdőnek látszik.</span> <span class="verse"><a name="16">16</a>A pusztában is jog lakik, a kertben igazság honol.</span> <span class="verse"><a name="17">17</a>Az igazság békét teremt, és az igazság a békét és a biztonságot szolgálja örökké.</span> <span class="verse"><a name="18">18</a>Békés hajlékban lakik majd népem, biztonságos lakóhelyeken, gondtalan nyugalomban.</span> <span class="verse"><a name="19">19</a>De jégeső hull, és ledől az erdő, a város pedig elsüllyed a mélyben.</span> <span class="verse"><a name="20">20</a>Boldogok vagytok, akik mindenütt víz mellett vethettek, és szabadjára engedhetitek az ökröt és a szamarat.</span> </p></div</div></div></body></html>