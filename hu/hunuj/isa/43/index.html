<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 43</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/isa/43"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/isa">Isaiah</a> &gt <strong>Chapter 43</strong></div><p><span class="verse"><a name="1">1</a>De most így szól az ÚR, a te teremtőd, Jákób, a te formálód, Izráel: Ne félj, mert megváltottalak, neveden szólítottalak, enyém vagy!</span> <span class="verse"><a name="2">2</a>Ha vízen kelsz át, én veled vagyok, és ha folyókon, azok nem sodornak el. Ha tűzben jársz, nem perzselődsz meg, a láng nem éget meg.</span> <span class="verse"><a name="3">3</a>Mert én, az ÚR, vagyok a te Istened, Izráel Szentje, a te szabadítód! Kárpótlásul adom érted Egyiptomot, Etiópiát és Szebát adom helyetted.</span> <span class="verse"><a name="4">4</a>Mivel drágának tartalak, és becsesnek, mivel szeretlek, azért embereket adok helyetted, életedért nemzeteket.</span> <span class="verse"><a name="5">5</a>Ne félj, mert én veled vagyok! Napkeletről visszahozom gyermekeidet, és napnyugatról összegyűjtelek.</span> <span class="verse"><a name="6">6</a>Ezt mondom északnak: Add ide! - és délnek: Ne tartsd fogva! Hozd ide fiaimat a messzeségből, leányaimat a föld végéről,</span> <span class="verse"><a name="7">7</a>mindenkit, akit nevemről neveznek, akit dicsőségemre teremtettem, formáltam és alkottam.</span> <span class="verse"><a name="8">8</a>Hozd ki a népet, amely vak, pedig van szeme, és süket, pedig van füle!</span> <span class="verse"><a name="9">9</a>Gyűljön össze minden nép, gyülekezzenek össze a nemzetek! Ki tudja közülük megmondani és tudtunkra adni, hogy mi volt régen? Állítsák elő tanúikat, igazolják őket, hogy aki hallja, azt mondja rá: úgy van!</span> <span class="verse"><a name="10">10</a>Ti vagytok a tanúim - így szól az ÚR -, és szolgáim, akiket kiválasztottam, hogy megismerjetek, higgyetek bennem, és megértsétek, hogy csak én vagyok. Előttem nem lett isten, és utánam sem lesz.</span> <span class="verse"><a name="11">11</a>Én, én vagyok az ÚR, rajtam kívül nincs szabadító.</span> <span class="verse"><a name="12">12</a>Én mondtam meg, hogy megszabadítalak, én hirdettem, nem valamelyik idegen isten. Ti vagytok a tanúim - így szól az ÚR -, hogy én Isten vagyok.</span> <span class="verse"><a name="13">13</a>Ezután is csak én leszek! Nincs, aki kezemből kiragadjon, ha én cselekszem, ki másíthatja meg?</span> <span class="verse"><a name="14">14</a>Ezt mondja az ÚR, megváltótok, Izráel Szentje: A ti érdeketekben küldök Babilóniába, letörök minden zárat, a káldeusok pedig jajveszékelnek.</span> <span class="verse"><a name="15">15</a>Én, az ÚR, vagyok a ti szentetek, Izráel teremtője, a ti királyotok.</span> <span class="verse"><a name="16">16</a>Ezt mondja az ÚR, aki utat készített a tengeren, ösvényt a hatalmas vízen át,</span> <span class="verse"><a name="17">17</a>aki hagyta, hogy kivonuljanak a harci kocsik és lovak, a hadsereg és a harcosok, és most ott feküsznek, nem kelnek föl többé, elaludtak, elhamvadtak, mint a mécses:</span> <span class="verse"><a name="18">18</a>Ne a régi dolgokat emlegessétek, ne a múltakon tűnődjetek!</span> <span class="verse"><a name="19">19</a>Mert én újat cselekszem, most kezd kibontakozni, majd megtudjátok! Már készítem az utat a pusztában, a sivatagban folyókat fakasztok.</span> <span class="verse"><a name="20">20</a>Még a mezei vadak is dicsőíteni fognak engem, a sakálok és a struccok is, mert vizet fakasztok a pusztában és folyókat a sivatagban, hogy inni adjak választott népemnek,</span> <span class="verse"><a name="21">21</a>a népnek, amelyet magamnak formáltam, hogy hirdesse dicséretemet.</span> <span class="verse"><a name="22">22</a>De nem engem hívtál segítségül, Jákób, nem értem fáradoztál, Izráel!</span> <span class="verse"><a name="23">23</a>Nem nekem hoztál bárányt égőáldozatul, nem engem dicsőítettél véresáldozataiddal. Nem én voltam, akinek ételáldozatoddal szolgáltál, nem én voltam, akiért tömjénezéssel fáradoztál.</span> <span class="verse"><a name="24">24</a>Nem nekem vettél pénzért illatos nádat, nem engem árasztottál el véresáldozataid kövérjével. Hanem te voltál az, akinek én szolgáltam vétkeid miatt, te voltál az, akiért fáradoztam bűneid miatt.</span> <span class="verse"><a name="25">25</a>Én, én vagyok az, aki eltörlöm álnokságodat önmagamért, és vétkeidre többé nem emlékezem.</span> <span class="verse"><a name="26">26</a>Ha emlékeztetni akarsz, akkor törvénykezzünk! Mondd el, amivel igazolhatod magad!</span> <span class="verse"><a name="27">27</a>Már ősatyád is vétkezett ellenem, és szószólóid álnokul viselkedtek.</span> <span class="verse"><a name="28">28</a>Ezért vetettem el a szentély fejedelmeit, hagytam, hogy pusztítsák Jákóbot, és káromolják Izráelt.</span> </p></div</div></div></body></html>