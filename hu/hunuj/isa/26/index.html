<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/isa/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/isa">Isaiah</a> &gt <strong>Chapter 26</strong></div><p><span class="verse"><a name="1">1</a>Azon a napon ezt az éneket éneklik Júda országában: Erős városunk van: az ÚR kőfalat és bástyát állított védelmére.</span> <span class="verse"><a name="2">2</a>Nyissátok ki a kapukat, hadd jöjjön be az igaz nép, mely hűséges maradt!</span> <span class="verse"><a name="3">3</a>Akinek szilárd a jelleme, azt megőrzöd teljes békében, mert benned bízik.</span> <span class="verse"><a name="4">4</a>Bízzatok az ÚRban mindenkor, mert az ÚR a mi kősziklánk mindörökre!</span> <span class="verse"><a name="5">5</a>Ő letaszítja a magasból az ott lakókat, lerombolja a megerősített várost, földig lerombolja, porrá zúzza.</span> <span class="verse"><a name="6">6</a>Lábbal tapossák majd: a nyomorultak lábai, a nincstelenek léptei.</span> <span class="verse"><a name="7">7</a>Az igaz ember ösvénye egyenes, te egyengeted az igaz ember útját.</span> <span class="verse"><a name="8">8</a>Ítéleted idején is benned reménykedtünk, URam, neved dicséretére vágyott a lelkünk.</span> <span class="verse"><a name="9">9</a>Lelkem hozzád vágyódik éjjel, teljes szívből kereslek téged. Mert ha ítéletet tartasz a földön, igazságot tanulnak a világ lakói.</span> <span class="verse"><a name="10">10</a>Ha a bűnös kegyelmet kap, nem tanul igazságot. Becsületes országban is álnokul él, és nem nézi az ÚR fenségét.</span> <span class="verse"><a name="11">11</a>URam, fölemelted kezedet, de nem látják. Majd meglátják, hogy féltőn szereted népedet, és megszégyenülnek: tűz emészti meg ellenségeidet.</span> <span class="verse"><a name="12">12</a>URam, te szerzel nekünk békességet, hiszen mindent te tettél, ami velünk történt.</span> <span class="verse"><a name="13">13</a>URunk, Istenünk, más urak voltak gazdáink, nem te, de csak a te nevedet dicsérjük.</span> <span class="verse"><a name="14">14</a>A halottak nem élnek, az árnyak nem támadnak föl, ezért büntetted meg és irtottad ki őket, még az emlékezetüket is eltörölted.</span> <span class="verse"><a name="15">15</a>Megszaporítottad e népet, URam, megszaporítottad e népet, megdicsőítetted magad, mindenfelé kiterjesztetted az ország határait.</span> <span class="verse"><a name="16">16</a>URam, a nyomorúságban téged kerestek, és halkan fohászkodtak, amikor fenyítetted őket.</span> <span class="verse"><a name="17">17</a>Olyanok voltunk előtted, URam, mint a terhes asszony, amikor szülni kezd: míg vajúdik, kiált fájdalmában.</span> <span class="verse"><a name="18">18</a>Terhesek voltunk, vajúdtunk, de csak szelet szültünk: nem szereztünk szabadulást az országnak, és nem jöttek emberek a világra.</span> <span class="verse"><a name="19">19</a>Életre kelnek hallottaid, föltámadnak a holttestek! Ébredjetek, és ujjongjatok, kik a porban laktok! Mert harmatod a világosság harmata, és a föld visszaadja az árnyakat.</span> <span class="verse"><a name="20">20</a>Eredj, népem, menj be szobádba, és zárd magadra az ajtót! Rejtőzz el egy rövid pillanatra, míg elmúlik az ÚR haragja.</span> <span class="verse"><a name="21">21</a>Mert jön már lakóhelyéről az ÚR, hogy megbüntesse bűneikért a föld lakóit. A föld föltárja majd a kiontott vért, nem takarja be többé a meggyilkoltakat.</span> </p></div</div></div></body></html>