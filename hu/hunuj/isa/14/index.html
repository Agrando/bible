<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/isa/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/isa">Isaiah</a> &gt <strong>Chapter 14</strong></div><p><span class="verse"><a name="1">1</a>Bizony, megkönyörül az ÚR Jákóbon, és továbbra is Izráelt választja. Nyugalmat ad nekik földjükön, jövevények társulnak hozzájuk, és Jákób házához csatlakoznak.</span> <span class="verse"><a name="2">2</a>Fölkarolják és hazaviszik őket a népek, Izráel pedig tulajdonává teszi azokat az ÚR földjén mint szolgákat és szolgálókat. Fogságba vivőiket foglyul ejtik, és uralkodnak volt sanyargatóikon.</span> <span class="verse"><a name="3">3</a>Amikor majd nyugalomra fordítja az ÚR fájdalmaidat, nyugtalanságodat és azt a kemény szolgálatot, amelyet végezned kellett,</span> <span class="verse"><a name="4">4</a>ezt a gúnydalt fogod énekelni a babiloni királyról: Vége van a sanyargatónak, vége van az erőszaknak!</span> <span class="verse"><a name="5">5</a>Összetörte az ÚR a gonoszság vesszejét, a zsarnokság botját.</span> <span class="verse"><a name="6">6</a>Aki népeket vert dühében szüntelen veréssel, aki nemzeteket taposott haragjában, most azt üldözik kíméletlenül.</span> <span class="verse"><a name="7">7</a>Megnyugodott, csendes az egész föld, ujjongásba törtek ki az emberek.</span> <span class="verse"><a name="8">8</a>Még a ciprusok is így örülnek, meg a Libánon cédrusai: Mióta elterültél, nem jön favágó ellenünk!</span> <span class="verse"><a name="9">9</a>Megrendült ott lent a holtak hazája, látva jöttödet. Felkölti miattad az árnyakat, a föld összes hatalmasait, fölkelti trónjukról a nemzetek királyait.</span> <span class="verse"><a name="10">10</a>Rákezdik mindnyájan, és ezt mondják neked: Te is erőtlen lettél, mint mi, hozzánk hasonlóvá lettél!</span> <span class="verse"><a name="11">11</a>Sírba omlott gőgöd, lantjaid zengése! Férgek a derékaljad, pondrók a takaród!</span> <span class="verse"><a name="12">12</a>Leestél az égről, fényes hajnalcsillag! Lehulltál a földre, népek legyőzője!</span> <span class="verse"><a name="13">13</a>Pedig ezt mondtad magadban: Fölmegyek az égbe, Isten csillagai fölé emelem trónomat, odaülök az istenek hegyére a messze északon.</span> <span class="verse"><a name="14">14</a>Fölmegyek a felhők csúcsára, hasonló leszek a Felségeshez!</span> <span class="verse"><a name="15">15</a>De a sírba kell leszállnod, a gödör mélyébe.</span> <span class="verse"><a name="16">16</a>Akik csak meglátnak, bámulnak, elgondolkoznak rajtad: Ettől az embertől reszketett a föld, ettől remegtek az országok?</span> <span class="verse"><a name="17">17</a>Ez az, aki pusztává tette a világot, lerombolta a városokat, és nem engedte haza a foglyokat?</span> <span class="verse"><a name="18">18</a>A nemzetek királyai mind tisztességben nyugszanak sírboltjukban.</span> <span class="verse"><a name="19">19</a>Téged azonban temetetlenül dobnak el, mint valami hitvány gazt, mint eltaposott hullát&#59; elborítanak a meggyilkoltak, akiket karddal öltek meg, és kőhalom alatt lesz a sírjuk.</span> <span class="verse"><a name="20">20</a>Nem temetnek el úgy, mint a királyokat, mert pusztítottad országodat, gyilkoltad népedet. Nem emlegetik soha többé a gonosztevők ivadékát.</span> <span class="verse"><a name="21">21</a>Állítsatok vágóhidat fiainak őseik bűne miatt, hogy talpra állva el ne foglalják az országot, s be ne töltsék városokkal a világot!</span> <span class="verse"><a name="22">22</a>Rájuk támadok - így szól a Seregek URa -, és kiirtom Babilónia nevét és maradékát, még az írmagját is - így szól az ÚR.</span> <span class="verse"><a name="23">23</a>Bölömbikák tanyájává teszem, vadvizes mocsárrá, és elsöpröm pusztító seprűvel - így szól a Seregek URa.</span> <span class="verse"><a name="24">24</a>Megesküdött a Seregek URa: Úgy lesz, ahogyan elterveztem, az következik be, amit elhatároztam.</span> <span class="verse"><a name="25">25</a>Országomban töröm össze Asszíriát, hegyeimen taposom el. Lekerül róluk igája, lekerül vállukról a teher.</span> <span class="verse"><a name="26">26</a>Ezt a tervet határoztam el az egész föld ellen, így nyújtom ki kezemet minden nép ellen.</span> <span class="verse"><a name="27">27</a>Ha így határoz a Seregek URa, ki hiúsíthatja meg? Ha kinyújtja kezét, ki fordíthatja vissza?</span> <span class="verse"><a name="28">28</a>Áház király halála esztendejében hangzott el ez a fenyegető jövendölés:</span> <span class="verse"><a name="29">29</a>Ne örüljetek annyira, filiszteusok, hogy összetört a titeket verő bot! Mert a kígyó gyökeréről vipera sarjad, és gyümölcse repülő sárkány lesz.</span> <span class="verse"><a name="30">30</a>A legszegényebbek jól élnek, és a szegények bizton heverésznek, a te gyökeredet azonban éhhalállal sújtom, maradékodat meggyilkolom.</span> <span class="verse"><a name="31">31</a>Jajgass, kapu, kiálts, város, rettegjetek, ti filiszteusok! Mert füst gomolyog északról, senki sem téveszti el kijelölt helyét.</span> <span class="verse"><a name="32">32</a>Mit szólnak majd ehhez a népek követei? Azt, hogy az ÚR vetette meg Sion alapját, oda menekülnek népe szegényei!</span> </p></div</div></div></body></html>