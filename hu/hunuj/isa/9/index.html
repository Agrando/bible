<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/isa/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/isa">Isaiah</a> &gt <strong>Chapter 9</strong></div><p><span class="verse"><a name="1">1</a>De nem marad sötétség ott, ahol elnyomás van. Először megalázta Zebulon és Naftáli földjét, de végül megdicsőíti a tenger felé vivő utat, a Jordánon túli részt, a pogányok területét.</span> <span class="verse"><a name="2">2</a>A nép, amely sötétségben jár, nagy világosságot lát. A halál árnyékának földjén lakókra világosság ragyog.</span> <span class="verse"><a name="3">3</a>Te megszaporítod a népet, nagy örömöt szerzel neki. Úgy örülnek színed előtt, mint aratáskor szoktak örülni&#59; ahogyan vigadnak, ha zsákmányt osztanak.</span> <span class="verse"><a name="4">4</a>Mert terhes igáját, a hátát verő botot, sanyargatójának vesszejét összetöröd, mint Midján napján.</span> <span class="verse"><a name="5">5</a>Mert minden dübörögve menetelő csizma és véráztatta köpönyeg elég, és tűz martaléka lesz.</span> <span class="verse"><a name="6">6</a>Mert egy gyermek születik nekünk, fiú adatik nekünk. Az uralom az ő vállán lesz, és így fogják nevezni: Csodálatos Tanácsos, Erős Isten, Örökkévaló Atya, Békesség Fejedelme!</span> <span class="verse"><a name="7">7</a>Uralma növekedésének és a békének nem lesz vége a Dávid trónján és országában, mert megerősíti és megszilárdítja törvénnyel és igazsággal mostantól fogva mindörökké. A Seregek URának féltő szeretete viszi véghez ezt!</span> <span class="verse"><a name="8">8</a>Egy igét küldött az ÚR Jákóbnak, eljutott Izráelhez,</span> <span class="verse"><a name="9">9</a>hogy megtudja az egész nép: Efraim és Samária lakossága, mely gőgösen és dölyfös szívvel mondja:</span> <span class="verse"><a name="10">10</a>Téglák omlottak le, de mi faragott kőből építünk! Vadfügefákat vágtak ki, de mi cédrusokkal pótoljuk!</span> <span class="verse"><a name="11">11</a>Fölbújtja ellene az ÚR Recín vezéreit, és rájuk uszítja ellenségeit:</span> <span class="verse"><a name="12">12</a>az arámokat elölről, a filiszteusokat hátulról, és falják Izráelt tele szájjal. Mindezzel nem múlt el haragja, és keze még ki van nyújtva.</span> <span class="verse"><a name="13">13</a>De ez a nép nem tért meg ostorozójához, és nem kereste a Seregek URát.</span> <span class="verse"><a name="14">14</a>Ezért kiirtotta az ÚR Izráelből a fejet és a farkat, a pálmát és a kákát egyszerre.</span> <span class="verse"><a name="15">15</a>A vén és a főrendű a fej, a hazugságot tanító próféta pedig a farok.</span> <span class="verse"><a name="16">16</a>Mert tévútra vezették ezt a népet vezetői, és megzavarodtak, akiket vezettek.</span> <span class="verse"><a name="17">17</a>Ezért nem örül ifjainak az Úr, nem könyörül árváin és özvegyein, mert mindenki elvetemült gonosztevő, és minden száj bolondot beszél. Mindezzel nem múlt el haragja, keze még ki van nyújtva.</span> <span class="verse"><a name="18">18</a>Mert föllángol a gonoszság, mint a tűz, megemészti a tövist és a gazt. Meggyújtja az erdő bozótját, gomolyogva száll föl a füstje.</span> <span class="verse"><a name="19">19</a>A Seregek URa haragja miatt borul lángba az ország, a nép pedig tűz martaléka lesz. Senki sem könyörül embertársán.</span> <span class="verse"><a name="20">20</a>Jobbjába is beleharap, mert olyan éhes, balját is megenné, mert nem tud jóllakni, mindenki megenné karja húsát is.</span> <span class="verse"><a name="21">21</a>Manassé Efraimra, Efraim Manasséra, mindketten Júdára támadnak. Mindezzel nem múlt el haragja, keze még ki van nyújtva.</span> </p></div</div></div></body></html>