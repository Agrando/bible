<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/isa/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/isa">Isaiah</a> &gt <strong>Chapter 5</strong></div><p><span class="verse"><a name="1">1</a>Dalt éneklek kedvesemről, szerelmesem szőlőjéről! Szőlője volt kedvesemnek kövér hegyoldalon.</span> <span class="verse"><a name="2">2</a>Fölásta és megtisztította a kövektől, beültette nemes vesszővel. Közepére tornyot épített, sajtót is vágatott benne. Várta, hogy jó szőlőt teremjen, de vadszőlőt termett!</span> <span class="verse"><a name="3">3</a>Most azért, Jeruzsálem lakói és Júda férfiai, tegyetek igazságot köztem és szőlőm közt!</span> <span class="verse"><a name="4">4</a>Mit kellett volna még tennem szőlőmmel, amit meg nem tettem? Vártam, hogy jó szőlőt teremjen, miért termett vadszőlőt?</span> <span class="verse"><a name="5">5</a>Most én megmondom nektek, mit teszek szőlőmmel: lerombolom a kerítését, hogy lelegeljék, kidöntöm a kőfalát, hogy összetiporják!</span> <span class="verse"><a name="6">6</a>Hagyom, hogy elvaduljon: nem metszik, nem kapálják, fölveri a tövis és a gaz. Megparancsolom a felhőknek is, hogy ne adjanak rá esőt!</span> <span class="verse"><a name="7">7</a>A Seregek URának szőlője: Izráelnek háza, és gyönyörű ültetvénye: Júda férfiai. Törvényességre várt, és lett önkényesség, igazságra várt, és lett kiáltó gazság!</span> <span class="verse"><a name="8">8</a>Jaj azoknak, akik házat házhoz ragasztanak, és mezőt mező mellé szereznek, míg hely sem marad másnak, és csak ti laktok ebben az országban!</span> <span class="verse"><a name="9">9</a>Ezt hallottam a Seregek URától: Az a sok ház romba dől majd, a nagyok és szépek lakatlanná lesznek.</span> <span class="verse"><a name="10">10</a>Tíz hold szőlő csak egy bat bort terem, tíz véka vetőmag csak egy vékát terem!</span> <span class="verse"><a name="11">11</a>Jaj azoknak, akik korán reggel ital után járnak! Estig elmulatnak, bor hevíti őket.</span> <span class="verse"><a name="12">12</a>Citera és lant, dob, fuvola és bor mellett lakmároznak, de az ÚR tetteit nem veszik észre, kezének munkáját nem látják meg.</span> <span class="verse"><a name="13">13</a>Ezért megy fogságba népem, bár még nem tudja. Éhen halnak előkelői, a tömeg szomjan eped el.</span> <span class="verse"><a name="14">14</a>Ezért tátja ki torkát a sír, fölnyitja száját mérhetetlenül. Odakerül az előkelő és a tömeg, a zajongók és a vigadozók.</span> <span class="verse"><a name="15">15</a>Meg kell hajolnia az embernek, megalázkodnia a halandónak, meg kell alázkodniuk a kevély tekintetűeknek.</span> <span class="verse"><a name="16">16</a>De magasztos lesz a Seregek URa, mikor ítéletet tart, és a szent Isten szentnek bizonyul, mikor igazságot tesz.</span> <span class="verse"><a name="17">17</a>Bárányok legelnek ott a legelőkön, és a gazdagok romjain jövevények élősködnek.</span> <span class="verse"><a name="18">18</a>Jaj azoknak, akik a gonoszság kötelein húzzák maguk után a bűnt, és a vétket kötélen, mint a kocsit,</span> <span class="verse"><a name="19">19</a>akik ezt mondják: Siessen, cselekedjék hamar, hadd lássuk már! Teljesedjék be mielőbb Izráel Szentjének terve, hadd ismerjük meg!</span> <span class="verse"><a name="20">20</a>Jaj azoknak, akik azt mondják, hogy a rossz jó, és a jó rossz, és akik azt állítják, hogy a sötétség világosság, és a világosság sötétség&#59; azt állítják, hogy a keserű édes, és az édes keserű!</span> <span class="verse"><a name="21">21</a>Jaj azoknak, akik bölcseknek képzelik magukat, és magukat tartják okosnak.</span> <span class="verse"><a name="22">22</a>Jaj azoknak, akik hősök a borivásban és vitézek az italok keverésében,</span> <span class="verse"><a name="23">23</a>akik megvesztegetésért igaznak mondják a bűnöst, de az igazak igazát elvitatják.</span> <span class="verse"><a name="24">24</a>Ezért ahogyan a tarlót megemésztik a lángnyelvek, és a széna összeroskad a tűzben, úgy korhad el gyökerük. Viráguk elszáll, mint a por, mert megvetik a Seregek URának tanítását, és utálják Izráel Szentjének beszédét.</span> <span class="verse"><a name="25">25</a>Ezért gerjedt haragra népe ellen az ÚR, kinyújtja kezét és megveri. Megrendülnek a hegyek, és annyi lesz a hulla, mint a szemét az utcán. Mindezzel nem múlt el haragja, és keze még ki van nyújtva.</span> <span class="verse"><a name="26">26</a>Jelt ad egy távoli népnek, magához szólítja a föld végéről, s az sietve, gyorsan ott terem.</span> <span class="verse"><a name="27">27</a>Nem lesz közte fáradt és botladozó, nem szunnyad egy sem és nem alszik, nem oldódik meg derekán az öv, és nem szakad el saruszíja.</span> <span class="verse"><a name="28">28</a>Nyilai élesek, minden íja felvonva. Lovainak patája, mintha kova volna, kerekei, mint a forgószél.</span> <span class="verse"><a name="29">29</a>Ordítása, mint az oroszláné, ordít, mint az oroszlánkölykök, morog és zsákmányt ragad, elviszi menthetetlenül.</span> <span class="verse"><a name="30">30</a>Rámordul azon a napon, mint a morajló tenger. Ha rátekint valaki az országra, sötétséget és nyomort lát, a világosság sötétséggé lesz a viharfelhőktől.</span> </p></div</div></div></body></html>