<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 44</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/isa/44"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/isa">Isaiah</a> &gt <strong>Chapter 44</strong></div><p><span class="verse"><a name="1">1</a>De most hallgass rám, szolgám, Jákób, Izráel, akit kiválasztottam!</span> <span class="verse"><a name="2">2</a>Ezt mondja az ÚR, a te alkotód, aki megformált az anyaméhben, és aki megsegít: Ne félj szolgám, Jákób, Jesúrún, akit kiválasztottam!</span> <span class="verse"><a name="3">3</a>Mert vizet árasztok a szomjas földre, patakokat a szárazra. Lelkemet árasztom utódaidra, áldásomat sarjadékaidra.</span> <span class="verse"><a name="4">4</a>Növekednek, mint fű a víz mellett, mint csatornák mentén a fűzfák.</span> <span class="verse"><a name="5">5</a>Egyik ezt mondja majd: Én az ÚRé vagyok! A másik Jákób nevére hivatkozik. A harmadik a kezébe írja: Az ÚRé vagyok, és dicsekedve említi Izráel nevét.</span> <span class="verse"><a name="6">6</a>Ezt mondja az ÚR, Izráel királya és megváltója, a Seregek URa: Én vagyok az első és az utolsó, rajtam kívül nincs isten.</span> <span class="verse"><a name="7">7</a>Kicsoda olyan, mint én? Szóljon, mondja meg, sorolja fel, hogy mi történt, amióta hajdan népet alkottam&#59; és mondják el a jövendőt, ami következik.</span> <span class="verse"><a name="8">8</a>Ne rettegjetek, és ne féljetek! Hiszen régóta hirdettem, megmondtam, és ti vagytok a tanúim! Van-e isten rajtam kívül? Nincsen kőszikla, nem tudok róla!</span> <span class="verse"><a name="9">9</a>A bálványszobrok készítői mind hiábavalók, és amiket kedvelnek, nem érnek semmit. Tanúik nem látnak és nem tudnak semmit, ezért szégyent vallanak.</span> <span class="verse"><a name="10">10</a>Ki formált istent, ki öntött bálványszobrot, amely semmit sem ér?</span> <span class="verse"><a name="11">11</a>Akik a bálványokhoz ragaszkodnak, mind szégyent vallanak, mert maguk a mesterek is csak emberek. Gyűljenek össze, álljanak elő mind! Majd megrettennek és szégyent vallanak valamennyien!</span> <span class="verse"><a name="12">12</a>A kovácsmester vésőt fogva dolgozik az izzó szénnél. Pöröllyel készíti a szobrot, erős karral dolgozik rajta. Ha megéhezik, elveszti erejét&#59; ha nem iszik vizet, kimerül.</span> <span class="verse"><a name="13">13</a>Az ácsmester kifeszíti a mérőzsinórt, vörös krétával rajzol, majd gyaluval dolgozik, azután körzővel rajzol, és emberalakot készít, mint egy feldíszített embert, hogy házban lakjék.</span> <span class="verse"><a name="14">14</a>Cédrust vág ki, tölgyfát vagy cserfát választ, amelyet az erdő fái között nevelt, kőrisfát ültet, amelyet az eső nevel.</span> <span class="verse"><a name="15">15</a>Ez lesz az ember tüzelője, vesz belőle, hogy melegedjék, befűt, és kenyeret süt. De istent is csinál belőle, és leborul előtte&#59; bálványszobrot készít, és imádja azt.</span> <span class="verse"><a name="16">16</a>Felét eltüzeli, ennél a felénél pecsenyét süt, megeszi a húst, és jóllakik&#59; közben melegszik, és ezt mondja: De jól megmelegedtem, amíg néztem a tűz fényét!</span> <span class="verse"><a name="17">17</a>A fa többi részéből istent készít: bálványszobrot. Leborulva imádja, és így könyörög hozzá: Ments meg engem, mert te vagy az istenem!</span> <span class="verse"><a name="18">18</a>Nem tudnak és nem értenek semmit, mert szemük nem képes látni, és nincs eszük, nem értenek.</span> <span class="verse"><a name="19">19</a>Nem gondolja meg az ilyen ember, nem tudja és nem érti, hogy ezt mondaná: Felét eltüzeltem, kenyeret sütöttem parazsánál, húst is sütöttem, és megettem. A többi részéből utálatos bálványt csinálok, és egy fatuskót imádok!</span> <span class="verse"><a name="20">20</a>Aki hamuban gyönyörködik, azt félrevezeti saját megcsalt szíve. Nem mentheti magát, és nem mondhatja ezt: Csak hazugságra támaszkodtam!</span> <span class="verse"><a name="21">21</a>Gondold meg, Jákób, mindezeket, mert te, Izráel, az én szolgám vagy! Én formáltalak, az én szolgám vagy te, Izráel, nem feledkezem meg rólad!</span> <span class="verse"><a name="22">22</a>Eltörlöm hűtlenségedet, mint a felleget, vétkeidet, mint a felhőt. Térj hozzám, mert megváltottalak!</span> <span class="verse"><a name="23">23</a>Ujjongjatok, egek, mert ezt tette az ÚR, harsogjatok, földnek mélységei! Ujjongásba törjetek ki, hegyek, az erdő és minden fája, mert megváltotta az ÚR Jákóbot, megmutatja dicsőségét Izráelen!</span> <span class="verse"><a name="24">24</a>Ezt mondja megváltód, az ÚR, aki az anyaméhben formált: Én, az ÚR, alkottam mindent, egyedül feszítettem ki az eget, magam tettem szilárddá a földet.</span> <span class="verse"><a name="25">25</a>A csalók jeleit semmivé teszem, és a varázslókat bolondokká, a bölcseket meghátrálásra kényszerítem, leleplezem, hogy tudományuk bolondság.</span> <span class="verse"><a name="26">26</a>Én váltom valóra szolgáim beszédét, és megvalósítom követeim tanácsát. Én mondom, hogy lakjanak Jeruzsálemben, és építsék föl Júda városait, mert helyreállítom romjait.</span> <span class="verse"><a name="27">27</a>Én mondom, hogy száradjon ki a mély tenger, és kiszárítom folyóidat.</span> <span class="verse"><a name="28">28</a>Én mondom Círust pásztoromnak, és ő minden kívánságomat teljesíti, amikor azt mondja: Építsék föl Jeruzsálemet, és rakják le a templom alapját!</span> </p></div</div></div></body></html>