<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 42</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/isa/42"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/isa">Isaiah</a> &gt <strong>Chapter 42</strong></div><p><span class="verse"><a name="1">1</a>Ez az én szolgám, akit támogatok, az én választottam, akiben gyönyörködöm. Lelkemmel ajándékoztam meg, törvényt hirdet a népeknek.</span> <span class="verse"><a name="2">2</a>Nem kiált, nem lármáz, és nem hallatja szavát az utcán.</span> <span class="verse"><a name="3">3</a>A megrepedt nádszálat nem töri össze, a füstölgő mécsest nem oltja el, igazán hirdeti a törvényt.</span> <span class="verse"><a name="4">4</a>Nem alszik ki, és nem törik össze, míg a törvénynek érvényt nem szerez a földön&#59; tanítására várnak a szigetek.</span> <span class="verse"><a name="5">5</a>Ezt mondja az ÚRisten, aki az eget teremtette és kiterítette, szilárddá tette a földet, és növényt sarjasztott, leheletet ad a rajta lakó népnek, és lelket a rajta járóknak:</span> <span class="verse"><a name="6">6</a>Én, az ÚR, elhívtalak az igazságért, én fogom a kezedet. Megőrizlek, és benned ajándékozom meg szövetségemmel népemet, világosságommal a nemzeteket.</span> <span class="verse"><a name="7">7</a>Nyisd meg a vakok szemeit, hozd ki a börtönből a foglyokat, a fogházból a sötétben ülőket!</span> <span class="verse"><a name="8">8</a>Én vagyok az ÚR, ez a nevem, nem adom dicsőségemet másnak, sem dicséretemet a bálványoknak.</span> <span class="verse"><a name="9">9</a>A régebbiek már beteljesedtek, most újakat mondok. Még mielőtt kibontakoznak, tudatom veletek.</span> <span class="verse"><a name="10">10</a>Énekeljetek az ÚRnak új éneket, dicséretet a föld széléig, akik tengerre szálltok, és ami a tengert betölti, a szigetek és lakóik!</span> <span class="verse"><a name="11">11</a>Zengjen a puszta és városai, a falvak, amelyekben Kédár lakik! Ujjongjanak a kősziklákon lakók, a hegytetőkön is kiáltozzanak!</span> <span class="verse"><a name="12">12</a>Dicsőítsék az URat, hirdessék dicséretét a szigeteken!</span> <span class="verse"><a name="13">13</a>Az ÚR elindul, mint egy hős, indulatba jön, mint egy harcos, harsányan kiált, diadalmaskodik ellenségein.</span> <span class="verse"><a name="14">14</a>Sokáig hallgattam, némán türtőztettem magam. De most zihálva nyögök, és lihegek, mint egy szülő asszony.</span> <span class="verse"><a name="15">15</a>Letarolom a hegyeket és halmokat, úgyhogy egész növényzetük elszárad. A folyókon gázlókat készítek, és a mocsarakat kiszárítom.</span> <span class="verse"><a name="16">16</a>Vezetem majd a vakokat olyan úton, amelyet nem ismertek, ismeretlen ösvényeken viszem őket. A sötétséget világossággá változtatom előttük, a rögös utat simává. Ezeket a dolgokat véghezviszem, nem mulasztom el.</span> <span class="verse"><a name="17">17</a>Meghátrálnak és csúful megszégyenülnek, akik bálványokban bíznak, akik szobroknak mondják ezt: Ti vagytok az isteneink!</span> <span class="verse"><a name="18">18</a>Ti süketek, halljatok! Ti vakok, nézzetek föl, és lássatok!</span> <span class="verse"><a name="19">19</a>Van-e olyan vak, mint az én szolgám, és olyan süket, mint követem, akit küldök? Van-e olyan vak, mint az én megbízottam, olyan vak, mint az ÚR szolgája?</span> <span class="verse"><a name="20">20</a>Sokat láttál, de nem ügyeltél rá, nyitva volt a füled, mégsem hallottál.</span> <span class="verse"><a name="21">21</a>Igazsága érdekében akart az ÚR nagy és felséges tanítást adni.</span> <span class="verse"><a name="22">22</a>Ezért lett ez a nép kirabolt és kifosztott&#59; csapdába és verembe estek mindnyájan, és börtönbe vannak zárva. Kirabolták őket, és nem volt szabadító, kifosztották őket, és nem mondta senki: add vissza!</span> <span class="verse"><a name="23">23</a>Ki ügyel erre közületek, ki hallgatja figyelmesen a jövő érdekében?</span> <span class="verse"><a name="24">24</a>Ki engedte meg, hogy kifosszák Jákóbot, és kirabolják Izráelt? Vajon nem az ÚR, aki ellen vétkeztünk? Nem akartak útjain járni, és nem hallgattak tanítására.</span> <span class="verse"><a name="25">25</a>Ezért ontotta rá heves haragját és a háború tombolását. Lángolt körülötte, de nem értette, égette őt, de nem szívlelte meg.</span> </p></div</div></div></body></html>