<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/isa/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/isa">Isaiah</a> &gt <strong>Chapter 40</strong></div><p><span class="verse"><a name="1">1</a>Vigasztaljátok, vigasztaljátok népemet! - mondja Istenetek.</span> <span class="verse"><a name="2">2</a>Szóljatok Jeruzsálem szívéhez, és hirdessétek neki, hogy letelt rabsága, megbűnhődött bűnéért, hiszen kétszeresen sújtotta az ÚR keze minden vétkéért.</span> <span class="verse"><a name="3">3</a>Egy hang kiált: Építsetek utat a pusztában az ÚRnak! Készítsetek egyenes utat a kietlenben Istenünknek!</span> <span class="verse"><a name="4">4</a>Emelkedjék föl minden völgy, süllyedjen le minden hegy és halom, legyen az egyenetlen egyenessé és a dombvidék síksággá!</span> <span class="verse"><a name="5">5</a>Mert megjelenik az ÚR dicsősége, látni fogja minden ember egyaránt. - Az ÚR maga mondja ezt.</span> <span class="verse"><a name="6">6</a>Egy hang szól: Kiálts! Én kérdeztem: Mit kiáltsak? Minden test csak fű, és minden szépsége, mint a mezei virágé.</span> <span class="verse"><a name="7">7</a>Elszárad a fű, elhervad a virág, ha ráfúj az ÚR szele. - Bizony csak fű a nép!</span> <span class="verse"><a name="8">8</a>Elszárad a fű, elhervad a virág, de Istenünk igéje örökre megmarad.</span> <span class="verse"><a name="9">9</a>Magas hegyre menj föl, ki örömhírt viszel Sionnak, kiálts erős hangon, ki örömhírt viszel Jeruzsálemnek! Kiálts, ne félj! Mondd Júda városainak: Itt van Istenetek!</span> <span class="verse"><a name="10">10</a>Az én Uram, az ÚR jön hatalommal, karja uralkodik. Vele jön szerzeménye, előtte jön, amiért fáradozott.</span> <span class="verse"><a name="11">11</a>Mint pásztor, úgy legelteti nyáját, karjára gyűjti a bárányokat, ölébe veszi őket, az anyajuhokat szelíden terelgeti.</span> <span class="verse"><a name="12">12</a>Ki mérte meg markával a tenger vizét, ki mérte meg arasszal az eget? Ki mérte meg vékával a föld porát, ki tette mérlegre a hegyeket, és mérlegserpenyőbe a halmokat?</span> <span class="verse"><a name="13">13</a>Ki irányította az ÚR lelkét, ki volt tanácsadója, aki oktatta?</span> <span class="verse"><a name="14">14</a>Kivel tanácskozott, ki világosította fel őt? Ki tanította meg a helyes eljárásra, ki tanította tudományra, és ki oktatta értelmes cselekvésre?</span> <span class="verse"><a name="15">15</a>A népek olyanok előtte, mint egy vízcsepp a vödörben, annyit érnek, mint egy porszem a mérlegserpenyőn, a szigetek egy homokszemnek számítanak.</span> <span class="verse"><a name="16">16</a>A Libánon fája nem elég a tűzre, állata nem elég az égőáldozathoz.</span> <span class="verse"><a name="17">17</a>A népek mind semmik előtte, puszta semmiségnek tartja őket.</span> <span class="verse"><a name="18">18</a>Kihez hasonlíthatnátok az Istent, és hogyan készíthetnétek el képmását?</span> <span class="verse"><a name="19">19</a>A mesterember bálványszobrot önt, az ötvös bevonja arannyal, és ezüstláncot forraszt hozzá.</span> <span class="verse"><a name="20">20</a>Aki szegény ilyen áldozathozatalra, nem korhadó fát választ, ügyes mesterembert keres, hogy olyan bálványszobrot készítsen, mely nem inog.</span> <span class="verse"><a name="21">21</a>Hát nem tudjátok, nem hallottátok, nem mondták el nektek régtől fogva, nem magyarázták meg a föld alapozását?</span> <span class="verse"><a name="22">22</a>Az, aki ott trónol a föld pereme fölött, melynek lakói csak sáskáknak tűnnek, az eget fátyolként teríti ki, kifeszíti, mint lakósátrat.</span> <span class="verse"><a name="23">23</a>Semmivé teszi a fejedelmeket, a föld bíráit megsemmisíti.</span> <span class="verse"><a name="24">24</a>Alig ültették el, alig vetették el őket, alig vert gyökeret törzsük a földben, ő csak rájuk fúj, és kiszáradnak, elragadja őket, mint szélvész a polyvát.</span> <span class="verse"><a name="25">25</a>Kihez hasonlíthatnátok engem, kivel mérhetnétek össze? - mondja a Szent.</span> <span class="verse"><a name="26">26</a>Tekintsetek föl a magasba, és nézzétek: ki teremtette az ott levőket? Előhívja seregüket szám szerint, néven szólítja mindnyájukat. Olyan hatalmas és erőteljes, hogy egy sem mert hiányozni.</span> <span class="verse"><a name="27">27</a>Miért mondod ezt, Jákób, miért beszélsz így, Izráel: Rejtve van sorsom az ÚR előtt, nem kerül ügyem Isten elé.</span> <span class="verse"><a name="28">28</a>Hát nem tudod, vagy nem hallottad, hogy örökkévaló Isten az ÚR? Ő a földkerekség teremtője, nem fárad el, és nem lankad el, értelme kifürkészhetetlen.</span> <span class="verse"><a name="29">29</a>Erőt ad a megfáradtnak, és az erőtlent nagyon erőssé teszi.</span> <span class="verse"><a name="30">30</a>Elfáradnak és ellankadnak az ifjak, még a legkiválóbbak is megbotlanak.</span> <span class="verse"><a name="31">31</a>De akik az ÚRban bíznak, erejük megújul, szárnyra kelnek, mint a sasok, futnak, és nem lankadnak meg, járnak, és nem fáradnak el.</span> </p></div</div></div></body></html>