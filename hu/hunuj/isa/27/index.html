<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/isa/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/isa">Isaiah</a> &gt <strong>Chapter 27</strong></div><p><span class="verse"><a name="1">1</a>Azon a napon megbünteti az ÚR kemény, nagy, erős kardjával Leviátánt, a gyors kígyót, Leviátánt, a tekergő kígyót, és megöli a tengerben lakó szörnyeteget.</span> <span class="verse"><a name="2">2</a>Azon a napon énekeljetek a színbort adó szőlőről!</span> <span class="verse"><a name="3">3</a>Én, az ÚR vagyok az őrizője, minduntalan öntözgetem. Éjjel-nappal őrzöm, hogy senki ne bánthassa.</span> <span class="verse"><a name="4">4</a>Nincs bennem harag, de ha tövis és gaz kerül elém, küzdeni fogok ellene, és elégetem!</span> <span class="verse"><a name="5">5</a>De aki az én oltalmamra bízza magát, béküljön meg velem, béküljön meg velem!</span> <span class="verse"><a name="6">6</a>A jövőben gyökeret ver Jákób, virágzani, virulni fog Izráel, termésével elárasztja a világot.</span> <span class="verse"><a name="7">7</a>Megverte-e őt annyira, mint azokat, akik őt verték? Gyilkolta-e őt annyira, mint azokat, akik őt gyilkolták?</span> <span class="verse"><a name="8">8</a>Elűzted, elvetetted, úgy pereltél vele. Erős széllel sodortad el, amikor feltámadt a keleti szél.</span> <span class="verse"><a name="9">9</a>Ez által nyer engesztelést Jákób bűne, és ez lesz vétke eltávolításának a gyümölcse: Olyanná teszi az oltár minden kövét, mint az összetört mészkövek: nem lesznek többé szent fák, sem tömjénező oltárok!</span> <span class="verse"><a name="10">10</a>Milyen árván maradt a megerősített város! Elhagyott, lakatlan hely lesz, mint a puszta. Borjak legelnek és heverésznek ott, lerágják a bokrokat.</span> <span class="verse"><a name="11">11</a>Ha leszáradnak az ágak, letördelik az arra járó asszonyok, és eltüzelik. Mert értelmetlen nép ez&#59; azért nem irgalmaz neki Alkotója, nem kegyelmez neki Formálója.</span> <span class="verse"><a name="12">12</a>Azon a napon elcsépeli az ÚR a kalászokat az Eufrátesztől Egyiptom patakjáig. De titeket, Izráel fiai, egyenként fognak összeszedni!</span> <span class="verse"><a name="13">13</a>Azon a napon megharsan a nagy kürt, és visszajönnek, akik elvesztek az asszírok földjén, és akik szétszóródtak Egyiptom földjén. Leborulnak az ÚR előtt a szent hegyen, Jeruzsálemben.</span> </p></div</div></div></body></html>