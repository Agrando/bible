<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/isa/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/isa">Isaiah</a> &gt <strong>Chapter 24</strong></div><p><span class="verse"><a name="1">1</a>Az ÚR elpusztítja, felforgatja a földet, feldúlja felszínét, szétszórja lakóit.</span> <span class="verse"><a name="2">2</a>Olyan lesz a köznép, mint a pap&#59; a szolga, mint ura&#59; a szolgáló, mint úrnője&#59; az eladó, mint a vásárló&#59; a kölcsönadó, mint a kölcsönkérő, és a hitelező, mint az adós.</span> <span class="verse"><a name="3">3</a>Teljesen elpusztul a föld, teljesen kifosztják. Az ÚR jelentette ki ezt az igét.</span> <span class="verse"><a name="4">4</a>Gyászol, hervad a föld, elalél, hervad a világ, elalél a magas ég a földdel együtt.</span> <span class="verse"><a name="5">5</a>Gyalázatossá tették a földet lakói, mert megszegték a törvényeket, megmásították a rendelkezéseket, megszegték az örök szövetséget.</span> <span class="verse"><a name="6">6</a>Ezért átok emészti a földet, megbűnhődnek lakói. Ezért elfogynak a föld lakói, csak kevés ember marad meg.</span> <span class="verse"><a name="7">7</a>Gyászol a must, búsul a szőlő, és sóhajtoznak mind, akik jókedvűek voltak.</span> <span class="verse"><a name="8">8</a>Abbamaradt a vidám dobolás, megszűnt a zajos vigadozás, abbamaradt a vidám citeraszó.</span> <span class="verse"><a name="9">9</a>Nem borozgatnak nótaszó mellett, keserű az ital annak, aki issza.</span> <span class="verse"><a name="10">10</a>Romba dőlt, puszta a város, zárva van minden ház, nem lehet bemenni.</span> <span class="verse"><a name="11">11</a>Borért kiáltoznak az utcákon, bealkonyult minden örömnek, száműzve van a földről a vidámság.</span> <span class="verse"><a name="12">12</a>Pusztán maradt a város, romhalmaz van a kapu helyén.</span> <span class="verse"><a name="13">13</a>Mert olyasmi történik a földön, a népek között, mint amikor szüret után olajbogyót vernek, vagy szőlőt böngésznek.</span> <span class="verse"><a name="14">14</a>Azok hangos szóval ujjonganak az ÚR fenségének, kiáltoznak a tenger felől.</span> <span class="verse"><a name="15">15</a>Világosság támadt, ezért dicsérjétek az URat, az ÚRnak, Izráel Istenének nevét a tenger szigetein!</span> <span class="verse"><a name="16">16</a>A föld széléről énekszót hallunk: Dicsőség az igaznak! De én ezt mondom: Végem van, végem van, jaj nekem! Csalnak a csalók, csalárdul csalnak a csalók!</span> <span class="verse"><a name="17">17</a>Rettegés, verem és kelepce fenyeget téged, föld lakója!</span> <span class="verse"><a name="18">18</a>Mert aki a rettentő hír elől menekül, verembe esik, és aki kijön a veremből, kelepcébe kerül. Megnyílnak a magas ég csatornái, és megrendülnek a föld alapjai.</span> <span class="verse"><a name="19">19</a>Recseg, ropog a föld, darabokra törik a föld, inogva reng a föld!</span> <span class="verse"><a name="20">20</a>Ide-oda tántorog a föld, mint a részeg, düledezik, mint a kunyhó! Ránehezedik vétke, és elesik, nem is kel föl többé.</span> <span class="verse"><a name="21">21</a>Azon a napon megbünteti az ÚR a magasság seregét a magasságban, és a föld királyait a földön.</span> <span class="verse"><a name="22">22</a>Egy csomóba gyűjtik őket, mint foglyokat a verembe. Börtönbe zárják, és hosszú idő múlva megbüntetik őket.</span> <span class="verse"><a name="23">23</a>Elpirul a sápadt hold, szégyenkezik az izzó nap, mert a Seregek URa lesz a király a Sion hegyén és Jeruzsálemben, és vénei előtt ragyog dicsősége.</span> </p></div</div></div></body></html>