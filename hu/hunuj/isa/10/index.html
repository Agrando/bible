<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/isa/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/isa">Isaiah</a> &gt <strong>Chapter 10</strong></div><p><span class="verse"><a name="1">1</a>Jaj azoknak, akik jogtalan rendeleteket hoznak, és irataik csak terheket rónak ki.</span> <span class="verse"><a name="2">2</a>Mert elnyújtják a nincstelenek perét, megfosztják jogaiktól népem nyomorultjait. Az özvegyeket kizsákmányolják, és az árvákat kifosztják.</span> <span class="verse"><a name="3">3</a>De mit tesztek majd a megtorlás napján, amikor megjön messziről az ítéletidő? Kihez futtok majd segítségért, hol hagyjátok kincseiteket?</span> <span class="verse"><a name="4">4</a>Aki nem térdel a foglyok közé, a megöltek között esik el. Mindezzel nem múlt el haragja, keze még ki van nyújtva.</span> <span class="verse"><a name="5">5</a>Jaj Asszíriának, haragom botjának, melynek kezében van dühömnek vesszeje!</span> <span class="verse"><a name="6">6</a>Elvetemült nemzet ellen küldöm, az ellen a nép ellen rendelem, amelyre haragszom, hogy zsákmányt zsákmányoljon, prédát prédáljon, és eltapossa, mint az utca sarát.</span> <span class="verse"><a name="7">7</a>De ő nem így képzeli, szíve nem így gondolja, mert szíve szerint pusztítani akar, számos nemzetet akar kiirtani.</span> <span class="verse"><a name="8">8</a>Mert ezt mondja: Vezéreim nem mind királyok-e?</span> <span class="verse"><a name="9">9</a>Nem az történt-e Kalnóval, ami Karkemissel? Nem úgy járt-e Hamát, mint Arpad? Nem úgy járt-e Samária, mint Damaszkusz?</span> <span class="verse"><a name="10">10</a>Ahogyan elérte kezem a bálványok országait, bár több bálványszobruk volt, mint Jeruzsálemnek és Samáriának,</span> <span class="verse"><a name="11">11</a>ahogyan elbántam Samáriával és bálványaival, úgy fogok elbánni Jeruzsálemmel és bálványaival.</span> <span class="verse"><a name="12">12</a>De ha befejezi az Úr minden tettét a Sion hegyén és Jeruzsálemben, megbünteti az asszír király dölyfös szíve gyümölcsét és nagyralátó szeme dicsekvését.</span> <span class="verse"><a name="13">13</a>Mert ezt mondta: Kezem erejével vittem véghez ezt, és bölcsességemmel, mert értelmes vagyok: megszüntettem a népek határait, értékeiktől megfosztottam őket, hatalmammal letaszítottam a trónon ülőket.</span> <span class="verse"><a name="14">14</a>Elérte kezem a népek gazdagságát, mint a madárfészket, és ahogyan megszerzik az elhagyott tojásokat, úgy szereztem meg az egész földet. Nem volt senki, aki szárnyával verdesett, csőrét kinyitotta, vagy csipogott volna.</span> <span class="verse"><a name="15">15</a>Dicsekedhetik-e a fejsze azzal szemben, aki vág vele? Fontosabb-e a fűrész, annál, aki húzza? Mintha a bot suhogtatná azt, aki fölvette, és a vessző venné föl azt, aki nem fából van!</span> <span class="verse"><a name="16">16</a>Ezért az Úr, a Seregek URa sorvadást bocsát Asszíria kövéreire, és dicsősége alatt tűz lobban, lobogó tűz.</span> <span class="verse"><a name="17">17</a>Izráel Világossága lesz a tűz, és Szentje a láng, amely elégeti és megemészti benne egyetlen napon a tövist és a gazt.</span> <span class="verse"><a name="18">18</a>Pompás erdejét és kertjét mindenestül megsemmisíti, mintha sorvadás sorvasztaná.</span> <span class="verse"><a name="19">19</a>Oly kevés fa marad erdejében, hogy egy gyermek is össze tudja írni.</span> <span class="verse"><a name="20">20</a>Azon a napon nem támaszkodik többé ostorozójára Izráel maradéka, és Jákób házának megmenekült része, hanem az ÚRra, Izráel Szentjére támaszkodik hűségesen.</span> <span class="verse"><a name="21">21</a>A maradék megtér: Jákób maradéka az erős Istenhez.</span> <span class="verse"><a name="22">22</a>Mert ha annyi volna is néped, Izráel, mint tengerparton a homok, csak a maradék tér meg. El van rendelve pusztulásod, igazságos ítélet árad rád.</span> <span class="verse"><a name="23">23</a>Mert elhatározta az Úr, a Seregek URa, hogy elpusztítja az egész országot.</span> <span class="verse"><a name="24">24</a>Ezért így szólt az Úr, a Seregek URa: Ne félj népem, Sion lakója, Asszíriától, ha megver bottal, és rád emeli vesszejét, mint Egyiptom tette.</span> <span class="verse"><a name="25">25</a>Mert rövid idő múlva véget ér kárhoztató haragom, amely pusztította őket.</span> <span class="verse"><a name="26">26</a>Ostorral csapkodja a Seregek URa, ahogyan megverte Midjánt az Óréb-sziklánál. Vesszejével rácsap a tengerre, mint Egyiptomban tette.</span> <span class="verse"><a name="27">27</a>Azon a napon lekerül terhe válladról, igája nyakadról, a kövérség miatt leszakad róla az iga.</span> <span class="verse"><a name="28">28</a>Ajba érkezik, átvonul Migrónon, Mikmászba rendeli fölszerelését.</span> <span class="verse"><a name="29">29</a>Átvonulnak a hágón, Gebában térnek éjjeli szállásra. Megretten Ráma, Saul Gibeája menekül.</span> <span class="verse"><a name="30">30</a>Sikolts hangosan, Gallim leánya, figyelj rá, Lais, felelj rá, Anátót!</span> <span class="verse"><a name="31">31</a>Madméná elmenekült, Gébim lakói elrejtőztek.</span> <span class="verse"><a name="32">32</a>Még ma odaér Nóbba, öklével fenyegeti Sion leányának hegyét, Jeruzsálem dombját.</span> <span class="verse"><a name="33">33</a>De az Úr, a Seregek URa kegyetlenül levagdalja az ágakat, a sudár termetűeket kivágja, és elterülnek a magasra törők.</span> <span class="verse"><a name="34">34</a>Kivágja fejszével az erdő bozótját, ledőlnek Libánon büszke cédrusai!</span> </p></div</div></div></body></html>