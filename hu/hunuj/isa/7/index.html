<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/isa/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/isa">Isaiah</a> &gt <strong>Chapter 7</strong></div><p><span class="verse"><a name="1">1</a>Áháznak, Jótám fiának, Uzzijjá unokájának, Júda királyának az idejében történt, hogy háborút indított Recín, Arám királya és Pekah, Remaljá fia, Izráel királya Jeruzsálem ellen&#59; de nem tudták legyőzni.</span> <span class="verse"><a name="2">2</a>Amikor hírül vitték Dávid házának, hogy összefogott Arám Efraimmal, reszketni kezdett a szíve és népének a szíve, ahogyan az erdő fái reszketnek a szélben.</span> <span class="verse"><a name="3">3</a>Akkor így szólt az ÚR Ézsaiáshoz: Menj ki Seárjásúb fiaddal együtt Áházhoz a Felső-tó vízvezetékének a végéhez, a Ruhafestők mezejéhez vezető útra,</span> <span class="verse"><a name="4">4</a>és mondd meg neki: Légy óvatos, maradj nyugton! Ne félj, ne lágyuljon meg a szíved e két füstölgő, üszkös fadarab miatt, az arámi Recínnek és Remaljá fiának a haragja miatt!</span> <span class="verse"><a name="5">5</a>Mivel azt a gonosz tervet szőtte ellened az arámi Recín az efraimi Remaljá fiával együtt,</span> <span class="verse"><a name="6">6</a>hogy vonuljunk föl Júda ellen, törjünk rá, kapcsoljuk magunkhoz, és tegyük királyává Tábal fiát,</span> <span class="verse"><a name="7">7</a>azért ezt mondja az én Uram, az ÚR: Nem sikerül, nem úgy lesz,</span> <span class="verse"><a name="8">8</a>még ha Arámnak Damaszkusz is a fővárosa, és Damaszkusznak Recín is a vezetője! Hatvanöt év múlva összeomlik Efraim, és nem lesz többé nép&#59;</span> <span class="verse"><a name="9">9</a>még ha Efraimnak Samária is a fővárosa, és ha Samáriának Remaljá fia is a vezetője! De ha nem hisztek, nem maradtok meg!</span> <span class="verse"><a name="10">10</a>Ezután így szólt az ÚR Áházhoz:</span> <span class="verse"><a name="11">11</a>Kérj jelt Istenedtől, az ÚRtól, akár lentről a mélyből, akár fentről a magasból!</span> <span class="verse"><a name="12">12</a>De Áház így válaszolt: Nem kérek, nem kísértem az URat!</span> <span class="verse"><a name="13">13</a>Akkor ezt mondta Ézsaiás: Halljátok meg, Dávid háza! Nem elég, hogy embereket fárasztotok, még Istenemet is fárasztjátok?</span> <span class="verse"><a name="14">14</a>Ezért maga az ÚR fog nektek jelt adni: Íme egy fiatal nő teherben van, és fiút fog szülni, és Immánuélnak nevezik el.</span> <span class="verse"><a name="15">15</a>Tejszínt és mézet fog az enni, amíg meg tudja vetni a rosszat, és a jót tudja választani.</span> <span class="verse"><a name="16">16</a>Mert mielőtt ez a gyermek meg tudja vetni a rosszat, és a jót tudja választani, elhagyott lesz az a föld, amelynek két királyától rettegsz.</span> <span class="verse"><a name="17">17</a>Hoz majd az ÚR rád, népedre és atyád házára olyan napokat, amilyenek még nem voltak, mióta Efraim elvált Júdától: elhozza Asszíria királyát.</span> <span class="verse"><a name="18">18</a>Azon a napon idehívja az ÚR a legyeket Egyiptom folyói mellől, és a méheket Asszíria földjéről.</span> <span class="verse"><a name="19">19</a>Mind eljönnek, és letelepszenek a mély medrekben és a sziklahasadékokban, minden tövisbokron és minden itatóhelyen.</span> <span class="verse"><a name="20">20</a>Azon a napon megborotválja az Úr a Folyamon túl bérelt késsel, az asszír királlyal a fejet és a szőrös lábat, a szakállt is levágja.</span> <span class="verse"><a name="21">21</a>Azon a napon mindenki csak egy üszőt és két juhot tart.</span> <span class="verse"><a name="22">22</a>De annyi tejet adnak majd, hogy tejszínt esznek. Tejszínt és mézet eszik mindenki, aki megmarad az országban.</span> <span class="verse"><a name="23">23</a>És azon a napon minden helyen, ahol ezer ezüstöt érő ezer szőlőtőke van, csupa tövis és gaz lesz.</span> <span class="verse"><a name="24">24</a>Nyíllal és íjjal járnak majd ott, mert tövis és gaz lesz az egész ország.</span> <span class="verse"><a name="25">25</a>Nem mennek föl a hegyekre sem, amelyeket meg szoktak kapálni, mert félnek a tövistől és a gaztól. Csak barmok járnak ott, és juhok legelésznek.</span> </p></div</div></div></body></html>