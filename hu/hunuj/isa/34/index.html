<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/isa/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/isa">Isaiah</a> &gt <strong>Chapter 34</strong></div><p><span class="verse"><a name="1">1</a>Jöjjetek ide, népek, halljátok, figyeljetek, nemzetek! Hallja meg a föld és ami rajta él, a világ és minden szülötte!</span> <span class="verse"><a name="2">2</a>Megharagudott az ÚR minden népre, haragra gerjedt egész seregükre, kiirtja, vágóhídra viszi őket.</span> <span class="verse"><a name="3">3</a>Az elesettek szétszórva hevernek, bűzt árasztanak a hullák, hegyek olvadnak meg a vértől.</span> <span class="verse"><a name="4">4</a>Széthull az ég minden serege, összecsavarodik az ég, mint egy tekercs&#59; úgy lehull egész serege, ahogy a levél lehull a szőlőről, ahogy lehull a fügefáról.</span> <span class="verse"><a name="5">5</a>Vért akar inni mennyei kardom, ezért lesújt Edómra, a népre, amelyet kiirtásra ítéltem.</span> <span class="verse"><a name="6">6</a>Az ÚR kardja csupa vér, csepeg róla a zsír, bárányok és bakok vére, kosok veséjének kövérje, mert áldozatot tart az ÚR Bocrában, nagy mészárlást Edóm országában.</span> <span class="verse"><a name="7">7</a>Bivalyok hullanak el, és bikák tulkokkal együtt. Vértől részegedik meg a föld, kövérjétől lesz zsíros a por.</span> <span class="verse"><a name="8">8</a>Mert az ÚR bosszúállásának napja ez, a megtorlás éve Sion perében.</span> <span class="verse"><a name="9">9</a>Patakjai szurokká változnak, pora kénkővé lesz, földje pedig égő szurokká.</span> <span class="verse"><a name="10">10</a>Nem alszik el sem éjjel, sem nappal, folyton gomolyog a füstje. Nemzedékeken át pusztán marad, soha senki nem jár arra.</span> <span class="verse"><a name="11">11</a>Pelikán és bölömbika veszi birtokba, fülesbagoly és holló tanyázik benne. Kietlenséget mér ott a mérő, pusztaságot a mérőón.</span> <span class="verse"><a name="12">12</a>Nemesei senkit sem kiáltanak ki királlyá, vezetői mind semmivé lesznek.</span> <span class="verse"><a name="13">13</a>Palotáit gaz veri föl, erődeit csalán és tüskebozót. Sakálok hajléka lesz, struccmadarak tanyája.</span> <span class="verse"><a name="14">14</a>Ott találkozik a vadmacska a hiénával, egyik pusztai démon a másikkal. Ott pihen meg a boszorkány, ott talál magának nyugvóhelyet.</span> <span class="verse"><a name="15">15</a>Ott fészkel a bagoly, tojásait kikölti, és gondozza az árnyékban. Ott gyülekeznek a kányák: az anyamadár és a párja.</span> <span class="verse"><a name="16">16</a>Keressétek majd meg az ÚR könyvében, és olvassátok! Egy sem fog hiányozni ezek közül, sem az egyik, sem a másik nem marad el, mert az ÚR parancsa ez, az ő lelke gyűjti össze őket.</span> <span class="verse"><a name="17">17</a>Ő sorsolta ki ezt nekik, az ő keze mérte ki részüket. Birtokba veszik azt örökre, nemzedékről nemzedékre benne tanyáznak.</span> </p></div</div></div></body></html>