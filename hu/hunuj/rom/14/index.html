<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/rom/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/rom">Romans</a> &gt <strong>Chapter 14</strong></div><p><span class="verse"><a name="1">1</a>A hitben erőtlent fogadjátok be, de ne azért, hogy nézeteit bírálgassátok.</span> <span class="verse"><a name="2">2</a>Az egyik azt hiszi, hogy mindent ehet, az erőtlen pedig zöldségfélét eszik.</span> <span class="verse"><a name="3">3</a>Aki eszik, ne vesse meg azt, aki nem eszik, aki pedig nem eszik, ne ítélje meg azt, aki eszik, hiszen az Isten befogadta őt.</span> <span class="verse"><a name="4">4</a>Ki vagy te, hogy más szolgája felett ítélkezel? Tulajdon urának áll, vagy esik. De meg fog állni, mert van hatalma az Úrnak arra, hogy megtartsa.</span> <span class="verse"><a name="5">5</a>Ez az egyik napot különbnek tartja a másik napnál, az pedig egyformának tart minden napot: mindegyik legyen bizonyos a maga meggyőződésében.</span> <span class="verse"><a name="6">6</a>Aki az egyik napot megkülönbözteti, az Úrért különbözteti meg. Aki eszik, az is az Úrért eszik, hiszen hálát ad az Istennek. Aki pedig nem eszik, az Úrért nem eszik, és szintén hálát ad az Istennek.</span> <span class="verse"><a name="7">7</a>Mert közülünk senki sem él önmagának, és senki sem hal meg önmagának&#59;</span> <span class="verse"><a name="8">8</a>mert ha élünk, az Úrnak élünk, ha meghalunk, az Úrnak halunk meg. Tehát akár élünk, akár meghalunk, az Úréi vagyunk.</span> <span class="verse"><a name="9">9</a>Mert Krisztus azért halt meg, és azért kelt életre, hogy mind a holtakon, mind az élőkön uralkodjék.</span> <span class="verse"><a name="10">10</a>Akkor te miért ítéled el testvéredet? Vagy te is, miért veted meg testvéredet? Hiszen mindnyájan oda fogunk állni Isten ítélőszéke elé.</span> <span class="verse"><a name="11">11</a>Mert meg van írva: "Élek én, így szól az Úr, bizony előttem fog meghajolni minden térd, és minden nyelv magasztalni fogja Istent."</span> <span class="verse"><a name="12">12</a>Tehát mindegyikünk maga fog önmagáról számot adni az Istennek.</span> <span class="verse"><a name="13">13</a>Többé tehát ne ítélkezzünk egymás felett, hanem inkább azt tartsátok jónak, hogy testvéreteknek se okozzatok megütközést vagy elbotlást.</span> <span class="verse"><a name="14">14</a>Tudom, és meg vagyok győződve az Úr Jézus által, hogy semmi sem tisztátalan önmagában, hanem ha valaki valamit tisztátalannak tart, annak tisztátalan az.</span> <span class="verse"><a name="15">15</a>Ha pedig atyádfia valamilyen étel miatt megszomorodik, akkor nem jársz el szeretetben. Ne tedd tönkre ételeddel azt, akiért Krisztus meghalt.</span> <span class="verse"><a name="16">16</a>Vigyázzatok, ne káromolják azt a jót, amelyben részesültetek.</span> <span class="verse"><a name="17">17</a>Hiszen az Isten országa nem evés és ivás, hanem igazság, békesség és a Szentlélekben való öröm&#59;</span> <span class="verse"><a name="18">18</a>mert aki ebben szolgál Krisztusnak, az kedves az Isten előtt, és megbízható az emberek előtt.</span> <span class="verse"><a name="19">19</a>Azokra a dolgokra törekedjünk tehát, amelyek a békességet és egymás építését szolgálják.</span> <span class="verse"><a name="20">20</a>Étel miatt ne rombold az Isten munkáját. Minden tiszta ugyan, de rossz annak az embernek, aki megütközéssel eszi azt.</span> <span class="verse"><a name="21">21</a>Jó tehát nem enni húst, nem inni bort, és semmi olyat nem tenni, amin testvéred megütközik.</span> <span class="verse"><a name="22">22</a>Te azt a hitet, amely benned van, tartsd meg az Isten előtt. Boldog, akinek nem kell elítélni önmagát abban, ami felől döntött.</span> <span class="verse"><a name="23">23</a>Aki pedig kételkedik, amikor eszik, máris elítéltetett, mivel nem hitből tette. Mert minden, ami nem hitből származik, az bűn.</span> </p></div</div></div></body></html>