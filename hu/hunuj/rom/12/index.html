<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/rom/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/rom">Romans</a> &gt <strong>Chapter 12</strong></div><p><span class="verse"><a name="1">1</a>Az Isten irgalmára kérlek tehát titeket, testvéreim, hogy okos istentiszteletként szánjátok oda testeteket élő és szent áldozatul, amely tetszik az Istennek&#59;</span> <span class="verse"><a name="2">2</a>és ne igazodjatok e világhoz, hanem változzatok meg értelmetek megújulásával, hogy megítélhessétek: mi az Isten akarata, mi az, ami jó, ami neki tetsző és tökéletes.</span> <span class="verse"><a name="3">3</a>A nekem adatott kegyelem által mondom tehát közöttetek mindenkinek: ne gondolja magát többnek, mint amennyinek gondolnia kell, hanem arra igyekezzék mindenki, hogy józanul gondolkozzék az Istentől kapott hit mértéke szerint.</span> <span class="verse"><a name="4">4</a>Mert ahogyan egy testnek sok tagja van, de nem minden tagnak ugyanaz a feladata,</span> <span class="verse"><a name="5">5</a>úgy sokan egy test vagyunk a Krisztusban, egyenként pedig egymásnak tagjai.</span> <span class="verse"><a name="6">6</a>Mert a nekünk adatott kegyelem szerint különböző ajándékaink vannak, eszerint szolgálunk is: ha prófétálás adatott, akkor a hit szabálya szerint prófétáljunk,</span> <span class="verse"><a name="7">7</a>ha valamilyen más szolgálat adatott, akkor abban a szolgálatban munkálkodjunk: a tanító a tanításban,</span> <span class="verse"><a name="8">8</a>a buzdító a buzdításban, az adakozó szerénységben, az elöljáró igyekezettel, a könyörülő pedig jókedvvel.</span> <span class="verse"><a name="9">9</a>A szeretet ne legyen képmutató. Iszonyodjatok a gonosztól, ragaszkodjatok a jóhoz,</span> <span class="verse"><a name="10">10</a>a testvérszeretetben legyetek egymás iránt gyengédek, a tiszteletadásban egymást megelőzők,</span> <span class="verse"><a name="11">11</a>a szolgálatkészségben fáradhatatlanok, a lélekben buzgók: az Úrnak szolgáljatok.</span> <span class="verse"><a name="12">12</a>A reménységben örvendezzetek, a nyomorúságban legyetek kitartók, az imádkozásban állhatatosak.</span> <span class="verse"><a name="13">13</a>A szentekkel vállaljatok közösséget szükségeikben, gyakoroljátok a vendégszeretetet.</span> <span class="verse"><a name="14">14</a>Áldjátok azokat, akik üldöznek titeket&#59; áldjátok és ne átkozzátok.</span> <span class="verse"><a name="15">15</a>Örüljetek az örülőkkel, sírjatok a sírókkal.</span> <span class="verse"><a name="16">16</a>Egymással egyetértésben legyetek, ne legyetek nagyratörők, hanem az alázatosakhoz tartsátok magatokat. Ne legyetek bölcsek önmagatok szerint.</span> <span class="verse"><a name="17">17</a>Ne fizessetek senkinek rosszal a rosszért. Arra legyen gondotok, ami minden ember szemében jó.</span> <span class="verse"><a name="18">18</a>Ha lehetséges, amennyire tőletek telik, éljetek minden emberrel békességben.</span> <span class="verse"><a name="19">19</a>Ne álljatok bosszút önmagatokért, szeretteim, hanem adjatok helyet az ő haragjának, mert meg van írva: "Enyém a bosszúállás, én megfizetek" - így szól az Úr.</span> <span class="verse"><a name="20">20</a>Sőt, "ha éhezik ellenséged, adj ennie, ha szomjazik, adj innia&#59; mert ha ezt teszed, parazsat gyűjtesz a fejére."</span> <span class="verse"><a name="21">21</a>Ne győzzön le téged a rossz, hanem te győzd le a rosszat a jóval.</span> </p></div</div></div></body></html>