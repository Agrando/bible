<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/rom/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/rom">Romans</a> &gt <strong>Chapter 2</strong></div><p><span class="verse"><a name="1">1</a>Ezért nincs mentséged, te ítélkező ember, mert amikor más felett ítélkezel, magadat ítéled el, hiszen magad is ugyanazt cselekszed, miközben ítélkezel!</span> <span class="verse"><a name="2">2</a>Azt pedig tudjuk, hogy az Isten ítélete igazságosan sújtja azokat, akik ilyeneket cselekszenek.</span> <span class="verse"><a name="3">3</a>Azt gondolod, te ember, aki ítélkezel azok felett, akik ilyeneket tesznek, holott magad is ugyanazokat cselekszed, hogy akkor te megmenekülsz az Isten ítéletétől?</span> <span class="verse"><a name="4">4</a>Vagy megveted jóságának, elnézésének és türelmének gazdagságát, és nem veszed tudomásul, hogy téged az Isten jósága megtérésre ösztönöz?</span> <span class="verse"><a name="5">5</a>Te azonban kemény szívvel és megtérés nélkül gyűjtesz magadnak haragot a harag napjára, amikor az Isten nyilvánvalóvá teszi, hogy igazságosan ítél.</span> <span class="verse"><a name="6">6</a>Mert mindenkinek cselekedetei szerint fog megfizetni:</span> <span class="verse"><a name="7">7</a>azoknak, akik állhatatosan jót cselekedve törekszenek dicsőségre, megbecsülésre, és halhatatlanságra, örök életet ad&#59;</span> <span class="verse"><a name="8">8</a>azoknak pedig, akik viszálykodók, akik ellenállnak az igazságnak, és a hamisságot követik, haraggal és bosszúállással fizet majd.</span> <span class="verse"><a name="9">9</a>Gyötrelem és szorongás lesz a része minden ember lelkének, aki a rosszat cselekszi, zsidónak elsősorban, de görögnek is&#59;</span> <span class="verse"><a name="10">10</a>viszont dicsőség, tisztelet és békesség jut majd osztályrészül mindenkinek, aki a jót cselekszi, zsidónak elsősorban, de görögnek is!</span> <span class="verse"><a name="11">11</a>Mert Isten nem személyválogató.</span> <span class="verse"><a name="12">12</a>Akik ugyanis törvény ismerete nélkül vétkeztek, a törvény nélkül vesznek el, és akik a törvény ismeretében vétkeztek, azok a törvény alapján kapják meg majd az ítéletet.</span> <span class="verse"><a name="13">13</a>Hiszen nem a törvény hallgatói igazak Isten előtt, hanem a törvény megtartói fognak megigazíttatni.</span> <span class="verse"><a name="14">14</a>Mert amikor a pogányok, akik nem ismerik a törvényt, természetes eszük szerint cselekszik azt, amit a törvény követel, akkor ezek a törvény nélküliek önmaguknak szabnak törvényt.</span> <span class="verse"><a name="15">15</a>Ezzel azt bizonyítják, hogy a törvény cselekedete be van írva a szívükbe. Erről lelkiismeretük és egymást vádló vagy éppen védő gondolataik együtt tanúskodnak majd,</span> <span class="verse"><a name="16">16</a>azon a napon, amelyen megítéli Isten az emberek rejtett gondolatait az én evangéliumom szerint Krisztus Jézus által.</span> <span class="verse"><a name="17">17</a>Ha pedig te zsidónak nevezed magadat, aki a törvényre hagyatkozol, és az Istennel dicsekszel,</span> <span class="verse"><a name="18">18</a>és ismered az ő akaratát, és meg tudod ítélni, mi a helyes, mert megtanultad a törvényből&#59;</span> <span class="verse"><a name="19">19</a>és meg vagy győződve arról is, hogy te a vakok vezetője vagy, meg a sötétben járók világossága,</span> <span class="verse"><a name="20">20</a>az oktalanok nevelője, és a kiskorúak tanítója, mivel tied a törvényben az ismeret és az igazság teljessége:</span> <span class="verse"><a name="21">21</a>ha tehát mást tanítasz, magadat nem tanítod? Aki hirdeted, hogy ne lopj, lopsz?</span> <span class="verse"><a name="22">22</a>Aki azt mondod, hogy ne paráználkodj, paráználkodsz? Aki utálod a bálványokat, templomrabló vagy?</span> <span class="verse"><a name="23">23</a>Aki a törvénnyel dicsekszel, a törvény megszegésével gyalázod az Istent?</span> <span class="verse"><a name="24">24</a>Bizony "miattatok káromolják az Isten nevét a pogányok között", úgy amint meg van írva.</span> <span class="verse"><a name="25">25</a>A körülmetélkedés valóban használ, ha megtartod a törvényt&#59; de ha törvényszegő vagy, akkor körülmetéltséged körülmetéletlenséggé lett.</span> <span class="verse"><a name="26">26</a>Ha pedig a körülmetéletlen megtartja a törvény rendelkezéseit, nem tekinti-e Isten a körülmetéletlenségét körülmetéltségnek?</span> <span class="verse"><a name="27">27</a>Még a származása szerint körülmetéletlen is, aki betölti a törvényt, el fog ítélni téged azért, mert az Írás és a körülmetélés ellenére törvényszegő vagy.</span> <span class="verse"><a name="28">28</a>Mert nem az részesül dicséretben, aki külsőleg zsidó, aki testén külsőleg van körülmetélve,</span> <span class="verse"><a name="29">29</a>hanem az részesül dicséretben - mégpedig nem emberektől, hanem Istentől -, aki belsejében zsidó, aki nem betű szerint, hanem szívében a Lélek által van körülmetélve.</span> </p></div</div></div></body></html>