<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/rom/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/rom">Romans</a> &gt <strong>Chapter 10</strong></div><p><span class="verse"><a name="1">1</a>Testvéreim, én szívemből kívánom, és könyörgök értük Istenhez, hogy üdvözüljenek.</span> <span class="verse"><a name="2">2</a>Mert tanúskodom mellettük, hogy Isten iránti buzgóság van bennük, de nem a helyes ismeret szerint.</span> <span class="verse"><a name="3">3</a>Az Isten igazságát ugyanis nem ismerték el, hanem a magukét igyekeztek érvényesíteni, és nem vetették alá magukat az Isten igazságának.</span> <span class="verse"><a name="4">4</a>Mert a törvény végcélja Krisztus, minden hívő megigazulására.</span> <span class="verse"><a name="5">5</a>Mózes ugyanis azt írja, hogy aki "cselekszi a törvényből való igazságot, az az ember fog élni általa".</span> <span class="verse"><a name="6">6</a>A hitből való igazság pedig így szól: "Ne mondd szívedben: Ki megy fel a mennybe?" Azért tudniillik, hogy Krisztust lehozza.</span> <span class="verse"><a name="7">7</a>Vagy: "Ki megy le az alvilágba?" Azért tudniillik, hogy Krisztust a halálból felhozza.</span> <span class="verse"><a name="8">8</a>Hanem mit mond? "Közel van hozzád az ige, a te szádban és a te szívedben", mégpedig a hit igéje, amelyet mi hirdetünk.</span> <span class="verse"><a name="9">9</a>Ha tehát száddal Úrnak vallod Jézust, és szíveddel hiszed, hogy Isten feltámasztotta őt a halálból, akkor üdvözülsz.</span> <span class="verse"><a name="10">10</a>Mert szívvel hiszünk, hogy megigazuljunk, és szájjal teszünk vallást, hogy üdvözüljünk.</span> <span class="verse"><a name="11">11</a>Az Írás is így szól: "Aki hisz őbenne, nem szégyenül meg."</span> <span class="verse"><a name="12">12</a>Nincs különbség zsidó és görög között, mert mindenkinek ugyanaz az Ura, és ő bőkezű mindenkihez, aki segítségül hívja&#59;</span> <span class="verse"><a name="13">13</a>amint meg van írva: "Aki segítségül hívja az Úr nevét, üdvözül."</span> <span class="verse"><a name="14">14</a>De hogyan hívják segítségül azt, akiben nem hisznek? Hogyan is higgyenek abban, akit nem hallottak? Hogyan hallják meg igehirdető nélkül?</span> <span class="verse"><a name="15">15</a>És hogyan hirdessék, ha nem küldettek el? Így van megírva: "Milyen kedves azoknak a jövetele, akik az evangéliumot hirdetik!"</span> <span class="verse"><a name="16">16</a>Csakhogy nem mindenki engedelmeskedett az evangéliumnak, ahogyan Ézsaiás mondja: "Uram, ki hitt a mi beszédünknek?"</span> <span class="verse"><a name="17">17</a>A hit tehát hallásból van, a hallás pedig a Krisztus beszéde által.</span> <span class="verse"><a name="18">18</a>Kérdem: talán nem hallották? Sőt nagyon is! "Az egész földre elhatott az ő hangjuk, és a földkerekség széléig az ő beszédük."</span> <span class="verse"><a name="19">19</a>De tovább kérdem: Izráel talán nem értette meg? Először is ezt mondja Mózes: "Titeket egy olyan néppel teszlek féltékennyé, amely nem az én népem, értetlen néppel haragítlak meg titeket."</span> <span class="verse"><a name="20">20</a>Ézsaiás pedig nyíltan beszél, és így szól: "Megtaláltak azok, akik engem nem kerestek, megjelentem azoknak, akik nem tudakozódtak utánam."</span> <span class="verse"><a name="21">21</a>Izráelről viszont így szól: "Egész nap kitártam karjaimat az engedetlen és ellenszegülő nép felé."</span> </p></div</div></div></body></html>