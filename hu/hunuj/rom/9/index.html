<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/rom/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/rom">Romans</a> &gt <strong>Chapter 9</strong></div><p><span class="verse"><a name="1">1</a>Igazat mondok Krisztusban, nem hazudok, lelkiismeretem tanúskodik mellettem a Szentlélek által,</span> <span class="verse"><a name="2">2</a>hogy nagy az én szomorúságom, és szüntelen fájdalom gyötri a szívemet.</span> <span class="verse"><a name="3">3</a>Mert azt kívánom, hogy inkább én magam legyek átok alatt, Krisztustól elszakítva, testvéreim, az én test szerinti rokonaim helyett&#59;</span> <span class="verse"><a name="4">4</a>akik izráeliták, akiké a fiúság és a dicsőség, a szövetségek és a törvényadás, az istentisztelet és az ígéretek,</span> <span class="verse"><a name="5">5</a>akiké az ősatyák, és akik közül származik a Krisztus test szerint, aki Isten mindenek felett: áldott legyen mindörökké. Ámen.</span> <span class="verse"><a name="6">6</a>De ezt nem úgy értem, mintha Isten igéje erejét vesztette volna. Mert nem tartoznak mind Izráelhez, akik Izráeltől származnak,</span> <span class="verse"><a name="7">7</a>és nem mindnyájan Ábrahám gyermekei, akik az ő utódai, hanem amint meg van írva: "Aki Izsáktól származik, azt fogják utódodnak nevezni."</span> <span class="verse"><a name="8">8</a>Vagyis nem a testi származás szerinti utódok az Isten gyermekei, hanem az ígéret gyermekei számítanak az ő utódainak.</span> <span class="verse"><a name="9">9</a>Mert az ígéret szava ez: "Abban az időben visszajövök, és fia lesz Sárának."</span> <span class="verse"><a name="10">10</a>De nem csak ezt az esetet lehet említeni, hanem Rebekáét is, aki egytől fogant, a mi atyánktól, Izsáktól.</span> <span class="verse"><a name="11">11</a>Még ugyanis meg sem születtek gyermekei, és nem tettek semmi jót vagy rosszat, de hogy az Istennek kiválasztáson alapuló elhatározása érvényesüljön,</span> <span class="verse"><a name="12">12</a>ne a cselekedetek alapján, hanem az elhívó akarata szerint, megmondatott Rebekának, hogy "a nagyobbik szolgálni fog a kisebbiknek",</span> <span class="verse"><a name="13">13</a>úgy ahogyan meg van írva: "Jákóbot szerettem, Ézsaut pedig gyűlöltem."</span> <span class="verse"><a name="14">14</a>Mit mondjunk tehát? Igazságtalan az Isten? Szó sincs róla!</span> <span class="verse"><a name="15">15</a>Hiszen így szól Mózeshez: "Könyörülök, akin könyörülök, és irgalmazok, akinek irgalmazok."</span> <span class="verse"><a name="16">16</a>Ezért tehát nem azé, aki akarja, és nem is azé, aki fut, hanem a könyörülő Istené.</span> <span class="verse"><a name="17">17</a>Mert így szól az Írás a fáraóhoz: "Éppen arra rendeltelek, hogy megmutassam rajtad hatalmamat, és hogy hirdessék nevemet az egész földön."</span> <span class="verse"><a name="18">18</a>Ezért tehát akin akar, megkönyörül, akit pedig akar, megkeményít.</span> <span class="verse"><a name="19">19</a>Azt mondod erre nekem: "Akkor miért hibáztat mégis? Hiszen ki állhat ellene akaratának?"</span> <span class="verse"><a name="20">20</a>Ugyan ki vagy te, ember, hogy perbe szállsz az Istennel? Mondhatja-e alkotójának az alkotás: "Miért formáltál engem ilyenre?"</span> <span class="verse"><a name="21">21</a>Nincs-e hatalma a fazekasnak az agyagon, hogy ugyanabból az agyagból az egyik edényt díszessé, a másikat pedig közönségessé formálja?</span> <span class="verse"><a name="22">22</a>Az Isten pedig nem haragját akarta-e megmutatni és hatalmát megláttatni, és nem ezért hordozta-e türelemmel a harag eszközeit, amelyek pusztulásra készültek?</span> <span class="verse"><a name="23">23</a>Vajon nem azért is, hogy megláttassa dicsőségének gazdagságát az irgalom eszközein, amelyeket dicsőségre készített,</span> <span class="verse"><a name="24">24</a>amilyenekké minket is elhívott, nemcsak a zsidók, hanem a pogányok közül is?</span> <span class="verse"><a name="25">25</a>Hóseás szerint is ezt mondja: "Azt a népet, amely nem az én népem, hívom az én népemnek, és azt, amelyet nem szeretek, szeretett népemnek,</span> <span class="verse"><a name="26">26</a>és úgy lesz, hogy azon a helyen, ahol megmondtam nekik: Nem az én népem vagytok ti, ott fogják őket az élő Isten fiainak nevezni."</span> <span class="verse"><a name="27">27</a>Ézsaiás pedig ezt hirdeti Izráelről: "Ha Izráel fiainak száma annyi volna, mint a tenger fövenye, akkor is csak a maradék üdvözül,</span> <span class="verse"><a name="28">28</a>mert az Úr teljes mértékben és gyorsan váltja valóra szavát a földön."</span> <span class="verse"><a name="29">29</a>És előre megmondta Ézsaiás: "Ha a Seregek Ura nem hagyott volna magot nekünk, olyanná lettünk volna, mint Sodoma, és hasonlóvá lettünk volna Gomorához."</span> <span class="verse"><a name="30">30</a>Mit mondjunk tehát? Azt, hogy a pogányok, akik nem törekedtek az igazságra, megragadták az igazságot, mégpedig azt az igazságot, amely hitből van&#59;</span> <span class="verse"><a name="31">31</a>Izráel viszont, amely kereste az igazság törvényét, nem jutott el a törvény szerinti igazságra.</span> <span class="verse"><a name="32">32</a>Miért? Azért, mert nem hit, hanem cselekedetek útján akarták ezt elérni, beleütköztek a megütközés kövébe,</span> <span class="verse"><a name="33">33</a>amint meg van írva: "Íme, a megütközés kövét, a megbotlás szikláját teszem Sionba, és aki hisz őbenne, az nem szégyenül meg."</span> </p></div</div></div></body></html>