<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/exod/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/exod">Exodus</a> &gt <strong>Chapter 38</strong></div><p><span class="verse"><a name="1">1</a>Azután elkészítette az égőáldozati oltárt akácfából négyzet alakúra, öt könyök hosszúra és öt könyök szélesre, és három könyök volt a magassága.</span> <span class="verse"><a name="2">2</a>Készített szarvakat a négy sarkára, vele egy darabból voltak a szarvak, és bevonta rézzel.</span> <span class="verse"><a name="3">3</a>Azután elkészítette az oltár egész fölszerelését: a fazekakat, a lapátokat, hintőedényeket, villákat és szenesserpenyőket. Az egész fölszerelést rézből készítette el.</span> <span class="verse"><a name="4">4</a>Készített az oltárhoz hálószerű rézrácsozatot a perem alá, amely a közepéig ért le.</span> <span class="verse"><a name="5">5</a>Öntött négy karikát a rézrácsozat négy végére rúdtartókul.</span> <span class="verse"><a name="6">6</a>Elkészítette a rudakat akácfából, és bevonta rézzel.</span> <span class="verse"><a name="7">7</a>Bedugta a rudakat az oltár oldalain levő karikákba, hogy hordozható legyen. Deszkákból készítette azt, belül üresre.</span> <span class="verse"><a name="8">8</a>Elkészítette a rézmedencét is, amelynek az állványa is rézből volt, azoknak az asszonyoknak a fémtükreiből, akik a kijelentés sátrának bejáratánál szolgáltak.</span> <span class="verse"><a name="9">9</a>Elkészítette az udvart is a déli oldalon, dél felé. Az udvar szőnyegfalai száz könyöknyi sodrott lenfonálból készültek.</span> <span class="verse"><a name="10">10</a>Húsz oszlopa és húsz réztalpa volt, de az oszlopok kampói és összekötői ezüstből voltak.</span> <span class="verse"><a name="11">11</a>Az északi oldal is száz könyöknyi volt, húsz oszloppal és húsz réztalppal. Az oszlopok kampói és összekötői ezüstből voltak.</span> <span class="verse"><a name="12">12</a>A nyugati oldalon ötven könyöknyi szőnyegfal volt tíz oszloppal és tíz talppal. Az oszlopok kampói és összekötői ezüstből voltak.</span> <span class="verse"><a name="13">13</a>A keleti oldal ötven könyök volt.</span> <span class="verse"><a name="14">14</a>Tizenöt könyök szőnyegfal volt az egyik oldalon, és annak három oszlopa és három talpa volt.</span> <span class="verse"><a name="15">15</a>A másik oldalon, az udvar kapujától jobbra is, balra is tizenöt könyöknyi szőnyegfal volt. Ennek is három oszlopa és három talpa volt.</span> <span class="verse"><a name="16">16</a>Az udvar minden szőnyegfala körös-körül sodrott lenfonálból készült.</span> <span class="verse"><a name="17">17</a>Az oszlopok talpai rézből, az oszlopok kampói és összekötői pedig ezüstből voltak. Az oszlopfőket is ezüsttel borították be. Az udvar összes oszlopát ezüsthuzal kötötte össze.</span> <span class="verse"><a name="18">18</a>Az udvar kapujának a függönye művészi módon volt kihímezve kék és piros bíborból, karmazsin fonálból és sodrott lenfonálból. A hossza húsz könyök, a magassága, vagyis a szélessége öt könyök volt az udvar szőnyegfalainak megfelelően.</span> <span class="verse"><a name="19">19</a>Négy oszlopuk és négy réztalpuk volt. Ezüstből voltak a kampóik&#59; az oszlopfők és összekötők is ezüstből voltak.</span> <span class="verse"><a name="20">20</a>A hajlék és az udvar összes cöveke körös-körül rézből volt.</span> <span class="verse"><a name="21">21</a>Így vették számba a hajlékhoz, a bizonyság hajlékához felhasznált dolgokat, amelyeket Mózes parancsára számba kellett venni. A léviták feladata volt ez, Ítámárnak, Áron főpap fiának vezetésével.</span> <span class="verse"><a name="22">22</a>Becalél, Húr fiának, Úrínak a fia Júda törzséből, elkészítette mindazt, amit Mózesnek parancsolt meg az ÚR.</span> <span class="verse"><a name="23">23</a>Vele együtt dolgozott a Dán törzséből való Oholíáb, Ahíszámák fia, aki mesteri tervező és művész volt a kék és piros bíbor, a karmazsin és lenfonál feldolgozásában.</span> <span class="verse"><a name="24">24</a>A munkálatokhoz, a szentély egész munkálatához felhasznált összes arany ajándékul hozott arany volt: huszonkilenc talentum és hétszázharminc sekel, a szent sekel szerint.</span> <span class="verse"><a name="25">25</a>Az ezüst pedig, amelyet a közösség számba vett tagjai adtak: száz talentum és ezerhétszázhetvenöt sekel volt, a szent sekel szerint.</span> <span class="verse"><a name="26">26</a>Fejenként egy beka vagyis fél sekel, a szent sekel szerint, mind a hatszázháromezer-ötszázötven személytől, akik átestek a számba vételen húszévestől fölfelé.</span> <span class="verse"><a name="27">27</a>A száz talentum ezüstből megöntötték a szentély és a kárpit talpait, száz talpat száz talentumból, vagyis egy talentumból egy talpat.</span> <span class="verse"><a name="28">28</a>Az ezerhétszázhetvenöt sekelből készítették el az oszlopok kampóit, beborították az oszlopfőket, és összekötötték azokat.</span> <span class="verse"><a name="29">29</a>Az ajándékul hozott réz hetven talentum és kétezer-négyszáz sekel volt.</span> <span class="verse"><a name="30">30</a>Ebből készítették a kijelentés sátra bejáratának talpait, a rézoltárt a hozzá való rézrácsozattal, és az oltár egész fölszerelését,</span> <span class="verse"><a name="31">31</a>meg az udvar talpait körös-körül, az udvar kapujának talpait, a hajlék összes cövekét és az udvar összes cövekét körös-körül.</span> </p></div</div></div></body></html>