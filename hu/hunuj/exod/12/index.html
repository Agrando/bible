<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/exod/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/exod">Exodus</a> &gt <strong>Chapter 12</strong></div><p><span class="verse"><a name="1">1</a>Azután ezt mondta az ÚR Mózesnek és Áronnak Egyiptom földjén:</span> <span class="verse"><a name="2">2</a>Ez a hónap lesz az első hónapotok. Ez lesz az első az év hónapjai között.</span> <span class="verse"><a name="3">3</a>Mondjátok meg Izráel egész közösségének: Ennek a hónapnak a tizedikén vegyen magának mindenki egy bárányt, családonként és házanként egy bárányt.</span> <span class="verse"><a name="4">4</a>Ha kevés a ház népe az egy bárányhoz, akkor a legközelebbi szomszédjával együtt vegyen a lélekszámnak megfelelően. Vegyétek számításba, hogy ki mennyit tud megenni a bárányból.</span> <span class="verse"><a name="5">5</a>Legyen a bárány hibátlan, hím és egyéves. Juhot vegyetek, de vehettek kecskét is.</span> <span class="verse"><a name="6">6</a>Ennek a hónapnak a tizennegyedik napjáig tartsátok magatoknál, azután estefelé vágja le Izráel egész gyülekezeti közössége.</span> <span class="verse"><a name="7">7</a>Vegyenek a vérből, és kenjék a két ajtófélfára és a szemöldökfára azokban a házakban, ahol megeszik.</span> <span class="verse"><a name="8">8</a>Ugyanazon az éjszakán egyék meg a tűzön sült húst, és egyenek hozzá kovásztalan kenyeret keserű füvekkel.</span> <span class="verse"><a name="9">9</a>Ne egyétek nyersen, se vízben főzve, csak tűzön megsütve, és a feje, a lábszárai és a belső részei együtt legyenek.</span> <span class="verse"><a name="10">10</a>Ne hagyjatok belőle reggelre. Ha mégis marad belőle reggelre, azt égessétek el.</span> <span class="verse"><a name="11">11</a>Így egyétek meg: legyen a derekatok felövezve, sarutok a lábatokon, bototok a kezetekben, és sietve egyétek: az ÚR páskája ez.</span> <span class="verse"><a name="12">12</a>Mert átvonulok ezen az éjszakán Egyiptom földjén, és megölök minden elsőszülöttet Egyiptom földjén, akár ember, akár állat az. Ítéletet tartok Egyiptom minden istene fölött - én, az ÚR.</span> <span class="verse"><a name="13">13</a>De az a vér jel lesz házaitokon, amelyekben ti laktok. Ha meglátom a vért, akkor kihagylak benneteket, és tirajtatok nem lesz pusztító csapás, amikor megverem Egyiptom földjét.</span> <span class="verse"><a name="14">14</a>Tartsátok emlékezetben ezt a napot, és ünnepeljétek meg az ÚRnak nemzedékről nemzedékre. Örök rendelkezés ez, hogy megünnepeljétek!</span> <span class="verse"><a name="15">15</a>Hét napig kovásztalan kenyeret egyetek. Még az első napon távolítsátok el a kovászt a házatokból! Ki kell irtani Izráelből mindenkit, aki kovászosat eszik az első naptól a hetedik napig.</span> <span class="verse"><a name="16">16</a>Az első napon tartsatok szent gyülekezést, és a hetedik napon is tartsatok szent gyülekezést. Semmiféle munkát ne végezzetek azokon&#59; mindenkinek csak annyi munkát szabad végeznie, amennyi az étkezéshez szükséges.</span> <span class="verse"><a name="17">17</a>Tartsátok meg a kovásztalan kenyér ünnepét, mert éppen ezen a napon hoztam ki seregeiteket Egyiptomból. Tartsátok meg tehát ezt a napot nemzedékről nemzedékre örök rendelkezés szerint.</span> <span class="verse"><a name="18">18</a>Az első hónap tizennegyedik napjának estéjétől kezdve egyetek kovásztalan kenyeret a hónap huszonegyedik napjának estéjéig.</span> <span class="verse"><a name="19">19</a>Hét napon át ne lehessen kovászt találni a házatokban&#59; ki kell irtani Izráel közösségéből mindenkit, akár jövevény, akár az ország szülötte, aki kovászosat eszik.</span> <span class="verse"><a name="20">20</a>Semmiféle kovászosat ne egyetek. Kovásztalan kenyeret egyetek bárhol laktok!</span> <span class="verse"><a name="21">21</a>Azután összehívta Mózes Izráel összes véneit, és azt mondta nekik: Fogjatok hozzá, vegyetek magatoknak juhokat nemzetségenként, és vágjátok le a páskát.</span> <span class="verse"><a name="22">22</a>Vegyetek egy köteg izsópot, és mártsátok az edényben levő vérbe, azután érintsétek meg az edényben levő vérrel a szemöldökfát és a két ajtófélfát. Senki se menjen ki közületek reggelig a háza ajtaján.</span> <span class="verse"><a name="23">23</a>Amikor átvonul az ÚR, hogy megverje Egyiptomot, és meglátja a vért a szemöldökfán és a két ajtófélfán, akkor kihagyja az ÚR azt az ajtót, és nem engedi, hogy bemenjen a pusztító a ti házatokba, és titeket is csapással sújtson.</span> <span class="verse"><a name="24">24</a>Őrizzétek meg ezt az igét. Örökre szóló rendelkezés ez nektek és fiaitoknak.</span> <span class="verse"><a name="25">25</a>Amikor bementek arra a földre, amelyet az ÚR ad nektek, ahogyan megígérte, akkor is tartsátok meg ezt a szertartást.</span> <span class="verse"><a name="26">26</a>És ha majd megkérdezik tőletek a fiaitok, hogy mit jelent ez a szertartás,</span> <span class="verse"><a name="27">27</a>akkor így feleljetek: Az ÚR páskaáldozata ez, mert kihagyta Izráel fiainak a házait Egyiptomban, amikor megverte Egyiptomot, de a mi házainkat megkímélte. Ekkor mélyen meghajolt a nép, és leborult.</span> <span class="verse"><a name="28">28</a>Azután elmentek, és úgy cselekedtek Izráel fiai, ahogyan az ÚR parancsolta Mózesnek és Áronnak: úgy jártak el.</span> <span class="verse"><a name="29">29</a>Történt azután éjfélkor, hogy megölt az ÚR minden elsőszülöttet Egyiptom földjén, a trónján ülő fáraó elsőszülöttjét csakúgy, mint a tömlöcben levő foglyok elsőszülöttjét, és az állatok minden elsőszülöttjét.</span> <span class="verse"><a name="30">30</a>Azon az éjszakán fölkelt a fáraó és összes szolgája, meg valamennyi egyiptomi, és nagy jajveszékelés támadt Egyiptomban, hiszen nem volt ház, ahol ne lett volna halott.</span> <span class="verse"><a name="31">31</a>A fáraó még éjszaka hívatta Mózest és Áront, és ezt mondta: Induljatok, menjetek ki az én népem közül Izráel fiaival együtt, menjetek és tiszteljétek az URat, ahogyan kívántátok.</span> <span class="verse"><a name="32">32</a>Vigyétek juhaitokat és marháitokat is, ahogyan kívántátok, csak menjetek! Kérjetek áldást rám is!</span> <span class="verse"><a name="33">33</a>Az egyiptomiak is erőltették, hogy sürgősen bocsássa el a népet az országból, mert ezt mondták: Így mindnyájan meghalunk!</span> <span class="verse"><a name="34">34</a>A nép köntösébe kötve, teknőstül vette vállára a kovásztalan tésztát,</span> <span class="verse"><a name="35">35</a>és Izráel fiai Mózes beszéde szerint cselekedtek, mert ezüst és arany ékszereket, meg ruhákat is kértek az egyiptomiaktól.</span> <span class="verse"><a name="36">36</a>Az ÚR ugyanis jóindulatot támasztott a nép iránt az egyiptomiakban, s ezért hajlottak a kérésre. Így menekültek el Egyiptomból.</span> <span class="verse"><a name="37">37</a>Útnak indultak tehát Izráel fiai Ramszeszből Szukkót felé, mintegy hatszázezer gyalogos férfi a családtagokon kívül.</span> <span class="verse"><a name="38">38</a>Sok keverék nép is ment velük, meg juhok, marhák, igen nagyszámú jószág.</span> <span class="verse"><a name="39">39</a>Az Egyiptomból magukkal hozott tésztából kovásztalan lepényeket sütöttek, hiszen nem volt benne kovász, mivel az egyiptomiak kergették őket. Nem késlekedhettek tehát, és útravalót sem tudtak készíteni maguknak.</span> <span class="verse"><a name="40">40</a>Izráel fiai négyszázharminc esztendeig laktak Egyiptomban.</span> <span class="verse"><a name="41">41</a>A négyszázharmincadik esztendő végén, éppen ezen a napon vonult ki az ÚR egész serege Egyiptomból.</span> <span class="verse"><a name="42">42</a>Virrasztott az ÚR azon az éjszakán, amikor kihozta őket Egyiptomból. Ez az éjszaka az ÚRé volt. Virrasszon ezen Izráel minden fia nemzedékről nemzedékre!</span> <span class="verse"><a name="43">43</a>Ezt mondta az ÚR Mózesnek és Áronnak: Ez a páskára vonatkozó rendelkezés: Az idegenek közül senki sem ehet belőle.</span> <span class="verse"><a name="44">44</a>De bárki pénzen vásárolt szolgája ehet abból, ha körülmetélték.</span> <span class="verse"><a name="45">45</a>Zsellér és napszámos nem ehet belőle.</span> <span class="verse"><a name="46">46</a>Abban a házban kell megenni, a házból nem szabad kivinni a húst, és a csontját sem szabad eltörni.</span> <span class="verse"><a name="47">47</a>Izráel egész közössége készítse el ezt.</span> <span class="verse"><a name="48">48</a>Ha jövevény tartózkodik nálad, és el akarja készíteni az ÚR páskáját, metéltesse körül magát minden férfi, és csak akkor foghat hozzá annak elkészítéséhez. Így olyan lesz, mint az ország szülöttje. A körülmetéletlenek közül azonban senki sem ehet belőle.</span> <span class="verse"><a name="49">49</a>Ez a törvény egyformán vonatkozik bennszülöttre és jövevényre, aki közöttetek tartózkodik.</span> <span class="verse"><a name="50">50</a>Izráel fiai mindnyájan úgy cselekedtek, ahogyan megparancsolta az ÚR Mózesnek és Áronnak: úgy jártak el.</span> <span class="verse"><a name="51">51</a>Ugyanazon a napon ki is hozta az ÚR Egyiptom földjéről Izráel fiait seregestől.</span> </p></div</div></div></body></html>