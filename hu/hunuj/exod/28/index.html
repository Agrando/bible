<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/exod/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/exod">Exodus</a> &gt <strong>Chapter 28</strong></div><p><span class="verse"><a name="1">1</a>Te pedig hívasd magadhoz Izráel fiai közül testvéredet, Áront, fiaival együtt! Ők legyenek a papjaim: Áron, valamint Nádáb, Abíhú, Eleázár és Ítámár, Áron fiai!</span> <span class="verse"><a name="2">2</a>Csináltass szent ruhákat testvérednek, Áronnak, hogy méltóságteljes és ékes legyen!</span> <span class="verse"><a name="3">3</a>Beszélj minden hozzáértő emberrel, akinek művészi képességet adtam, és készítsék el Áron ruháját, hogy papommá szentelhető legyen!</span> <span class="verse"><a name="4">4</a>Ezeket a ruhákat kell elkészíteniük: a hósent, éfódot, palástot, mintás köntöst, süveget és övet. Készítsenek szent ruhákat testvérednek, Áronnak és fiainak a papi szolgálathoz.</span> <span class="verse"><a name="5">5</a>Aranyat, kék és piros bíbort, karmazsin fonalat és lenfonalat használjanak hozzá.</span> <span class="verse"><a name="6">6</a>Az éfódot aranyból, kék és piros bíborból, karmazsin fonálból és sodrott lenfonálból művészi szövéssel készítsétek!</span> <span class="verse"><a name="7">7</a>Két egymáshoz érő vállrésze legyen a két végén, hogy összekapcsolható legyen.</span> <span class="verse"><a name="8">8</a>A rajta levő övet, amellyel megkötik, ugyanúgy, ugyanabból készítsék: aranyból, kék és piros bíborból, karmazsin fonálból és sodrott lenfonálból.</span> <span class="verse"><a name="9">9</a>Azután fogj két ónixkövet és vésd rájuk Izráel fiainak a nevét.</span> <span class="verse"><a name="10">10</a>Hatnak a nevét az egyik kőre, a másik hatnak a nevét a másik kőre, születésük szerint.</span> <span class="verse"><a name="11">11</a>Vésnöki munkával, ahogyan a pecsétgyűrűt vésik, úgy vésesd a két kőre Izráel fiainak a nevét. Körös-körül aranyfoglalattal készíttesd azokat!</span> <span class="verse"><a name="12">12</a>Azután tedd a két követ az éfód vállrészeire, az Izráel fiaira emlékeztető kövekül. Hordozza Áron a nevüket a két vállrészen emlékeztetőül az ÚR előtt.</span> <span class="verse"><a name="13">13</a>Készíttess aranyfoglalatokat is,</span> <span class="verse"><a name="14">14</a>és két színarany láncot. Fonottan készíttesd azokat zsinór módjára, és illeszd rá a sodrott láncokat a foglalatokra!</span> <span class="verse"><a name="15">15</a>Azután készíttess hósent művészi munkával a döntések közlésére! Úgy készíttesd, ahogyan az éfódot készítették: aranyból, kék és piros bíborból, karmazsin fonálból és sodrott lenfonálból készíttesd el!</span> <span class="verse"><a name="16">16</a>Négyzet alakú legyen, kétrét hajtva, egy arasz hosszú és egy arasz széles legyen.</span> <span class="verse"><a name="17">17</a>Foglalj abba foglalatba illő drágaköveket, négy sor követ ebben a sorrendben: rubin, topáz és smaragd, ez az első sor.</span> <span class="verse"><a name="18">18</a>A második sor: karbunkulus, zafír és jáspis.</span> <span class="verse"><a name="19">19</a>A harmadik sor: opál, agát és ametiszt.</span> <span class="verse"><a name="20">20</a>A negyedik sor: krizolit, ónix és nefrit. Aranyfoglalatokba legyenek erősítve.</span> <span class="verse"><a name="21">21</a>A köveken tehát Izráel fiainak a nevei legyenek, a tizenkét névnek megfelelően. Pecsétgyűrű módjára legyen vésve, és mind a tizenkét törzsnek a neve rajta legyen.</span> <span class="verse"><a name="22">22</a>Készíttess a hósenra zsinór módjára font láncokat színaranyból!</span> <span class="verse"><a name="23">23</a>Készíttess a hósenra két aranykarikát is, és illeszd a két karikát a hósen két végére!</span> <span class="verse"><a name="24">24</a>A két aranyzsinórt fűzd a két aranykarikába a hósen két végén!</span> <span class="verse"><a name="25">25</a>A két zsinór végét erősítsd a két foglalatra, és erősítsd az éfód vállrészének az elejére!</span> <span class="verse"><a name="26">26</a>Készíttess még két aranykarikát, és erősítsd azokat is a hósen két végére azon a szélén, amely az éfód felé eső részen belül van.</span> <span class="verse"><a name="27">27</a>Azután készíttess még két aranykarikát, és illeszd azokat az éfód két vállrészére elöl, kissé lejjebb, közel az egybefűzéshez az éfód öve fölött.</span> <span class="verse"><a name="28">28</a>Csatolják a hósent karikáinál fogva az éfód karikáihoz kék bíbor zsinórral, hogy az éfód öve fölött legyen, és ne csússzék el a hósen az éfódról!</span> <span class="verse"><a name="29">29</a>Hordozza Áron Izráel fiainak a neveit a szíve fölött a döntések közlésére való hósenen, amikor bemegy a szentélybe. Állandó emlékeztető legyen ez az ÚR színe előtt!</span> <span class="verse"><a name="30">30</a>Azután tedd a döntések közlésére való hósenba az úrímot és tummímot! Legyenek azok Áron szíve fölött, amikor bemegy az ÚR elé. Hordozza Áron mindig a szíve fölött a döntéseket, amelyeket Isten színe előtt fog adni Izráel fiainak!</span> <span class="verse"><a name="31">31</a>Azután készíttesd el az éfód palástját, az egészet kék bíborból!</span> <span class="verse"><a name="32">32</a>Legyen a közepén nyakkivágás, és a kivágáson körös-körül szövött szegélye legyen, mint a mellvért nyílásának, hogy ne szakadjon be.</span> <span class="verse"><a name="33">33</a>Készíttess a szegélyre gránátalmákat kék és piros bíborból, karmazsin fonálból körös-körül a szegélyére, közéjük pedig aranycsengettyűket körös-körül.</span> <span class="verse"><a name="34">34</a>Aranycsengettyű meg gránátalma váltakozzék a palást szegélyén körös-körül.</span> <span class="verse"><a name="35">35</a>Ezt viselje Áron szolgálat közben, hogy hallható legyen a csengés, amikor bemegy a szentélybe az ÚR színe elé, és amikor kijön onnan, hogy meg ne haljon.</span> <span class="verse"><a name="36">36</a>Készíttess homlokdíszt színaranyból, és vésesd rá úgy, ahogyan a pecsétgyűrűbe szoktak vésni: Az ÚRnak szentelt!</span> <span class="verse"><a name="37">37</a>Fűzd ezt kék bíbor-zsinórra és legyen a süvegen, a süveg elején.</span> <span class="verse"><a name="38">38</a>Legyen Áron homlokán és hordozza Áron a szent dolgokban elkövetett bűnök terhét, amelyeket Izráel fiai a különféle szent ajándékokkal kapcsolatban követnek el. Legyen mindig a homlokán, hogy kedvesek legyenek ők az ÚR előtt.</span> <span class="verse"><a name="39">39</a>A köntöst lenből szövesd meg mintásra, és a süveget is lenből készíttesd! Az övet pedig művészi hímzéssel készíttesd!</span> <span class="verse"><a name="40">40</a>Áron fiainak is készíttess köntösöket, nekik is készíttess öveket, ékes és díszes papi süvegeket is készíttess nekik.</span> <span class="verse"><a name="41">41</a>Öltöztesd föl azokba testvéredet, Áront, meg a fiait. Majd kend föl őket, avasd fel tisztükbe, és szenteld föl őket, hogy papjaimmá legyenek.</span> <span class="verse"><a name="42">42</a>Készíttess nekik gyolcsnadrágot, hogy eltakarják mezítelenségüket: csípőtől a combig érjenek.</span> <span class="verse"><a name="43">43</a>Legyenek ezek Áronon és fiain, hogy bűnbe ne essenek és meg ne haljanak, amikor bemennek a kijelentés sátrába, vagy, amikor az oltárhoz mennek és szolgálnak a szentélyben. Örök rendelkezés ez neki és utódainak.</span> </p></div</div></div></body></html>