<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/exod/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/exod">Exodus</a> &gt <strong>Chapter 24</strong></div><p><span class="verse"><a name="1">1</a>Azután így szólt Mózeshez: Jöjj fel az ÚRhoz te és Áron, Nádáb és Abíhú, meg Izráel vénei közül hetvenen, és boruljatok le tőle távol!</span> <span class="verse"><a name="2">2</a>Csak Mózes közeledjék az ÚRhoz, azok ne közeledjenek, a nép se jöjjön fel vele!</span> <span class="verse"><a name="3">3</a>Akkor elment Mózes, és elmondta a népnek az ÚR minden igéjét és rendelkezését. Az egész nép pedig egyhangúlag így felelt: Megtesszük mindazt, amit elrendelt az ÚR.</span> <span class="verse"><a name="4">4</a>Akkor leírta Mózes az ÚR összes igéjét, és korán reggel oltárt épített a hegy lábánál, és tizenkét szent oszlopot állított fel Izráel tizenkét törzse szerint.</span> <span class="verse"><a name="5">5</a>Azután odarendelt néhány izráeli ifjút, hogy mutassanak be égőáldozatot, és vágjanak le bikákat békeáldozatul az ÚRnak.</span> <span class="verse"><a name="6">6</a>Mózes pedig fogta a vér felét, tálakba töltötte, a vér másik felét pedig az oltárra hintette.</span> <span class="verse"><a name="7">7</a>Majd fogta a szövetség könyvét, és felolvasta a nép előtt. Azok ezt mondták: Engedelmesen megtesszük mindazt, amit az ÚR rendelt.</span> <span class="verse"><a name="8">8</a>Azután fogta Mózes a vért, ráhintette a népre, és ezt mondta: Annak a szövetségnek a vére ez, amelyet az ÚR kötött veletek mindezeknek az igéknek az alapján.</span> <span class="verse"><a name="9">9</a>Majd fölment Mózes és Áron, Nádáb és Abíhú, meg Izráel vénei közül hetvenen.</span> <span class="verse"><a name="10">10</a>Látták Izráel Istenét: Lába alatt zafírkőféle volt, olyan tiszta, mint maga az ég.</span> <span class="verse"><a name="11">11</a>Izráel fiainak ezekre a vezetőire nem emelt kezet. Bár látták az Istent, ettek és ittak.</span> <span class="verse"><a name="12">12</a>Azután azt mondta az ÚR Mózesnek: Jöjj fel hozzám a hegyre és maradj itt, mert át akarom adni neked a kőtáblákra írt törvényt és parancsolatokat, amelyeket azért írtam le, hogy tanítani lehessen azokat.</span> <span class="verse"><a name="13">13</a>Elindult tehát Mózes és szolgája, Józsué. Mielőtt fölment Mózes az Isten hegyére,</span> <span class="verse"><a name="14">14</a>ezt mondta a véneknek: Maradjatok itt, amíg visszatérünk hozzátok! Áron és Húr itt lesz veletek. Akinek vitás ügye lesz, forduljon hozzájuk.</span> <span class="verse"><a name="15">15</a>Amikor fölment Mózes a hegyre, felhő borította be a hegyet,</span> <span class="verse"><a name="16">16</a>mert az ÚR dicsősége ereszkedett rá a Sínai-hegyre. Már hat napja borította be azt a felhő, és a hetedik napon kiáltott Isten Mózesnek a felhő közepéből.</span> <span class="verse"><a name="17">17</a>Az ÚR dicsőségének látványa olyannak tűnt Izráel fiai szemében, mintha emésztő tűz lett volna a hegy csúcsán.</span> <span class="verse"><a name="18">18</a>Mózes azonban bement a felhő közepébe, egészen fölment a hegyre, és ott maradt Mózes a hegyen negyven nap és negyven éjjel.</span> </p></div</div></div></body></html>