<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/exod/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/exod">Exodus</a> &gt <strong>Chapter 39</strong></div><p><span class="verse"><a name="1">1</a>Elkészítették a díszes ruhákat a szentélyben végzendő szolgálathoz kék és piros bíborból meg karmazsin fonálból. Elkészítették Áron szent ruháit is, ahogyan megparancsolta Mózesnek az ÚR.</span> <span class="verse"><a name="2">2</a>Elkészítették az éfódot aranyból, kék és piros bíborból, karmazsin fonálból és sodrott lenfonálból.</span> <span class="verse"><a name="3">3</a>Aranyból vékony lapokat vertek, és fonalakká metélték, hogy beledolgozhassák a kék és piros bíborba, a karmazsinba és lenbe, művészi munkával.</span> <span class="verse"><a name="4">4</a>Készítettek hozzá összekapcsolható vállrészeket, amelyek a két végükön kapcsolódtak össze.</span> <span class="verse"><a name="5">5</a>A rajta levő övet, amellyel megkötötték, ugyanúgy és ugyanabból készítették: aranyból, kék és piros bíborból, karmazsin fonálból és sodrott lenfonálból, ahogyan megparancsolta Mózesnek az ÚR.</span> <span class="verse"><a name="6">6</a>Azután megmunkálták az aranyfoglalatba való ónixköveket, és rávésték Izráel fiainak a nevét, ahogyan a pecsétgyűrűt vésik.</span> <span class="verse"><a name="7">7</a>És rátették azokat az éfód vállrészeire, Izráel fiaira emlékeztető kövekül, ahogyan megparancsolta Mózesnek az ÚR.</span> <span class="verse"><a name="8">8</a>Azután elkészítették a hósent művészi munkával, ahogyan az éfódot készítették: aranyból, kék és piros bíborból, karmazsin fonálból és sodrott lenfonálból.</span> <span class="verse"><a name="9">9</a>Négyzet alakú volt, és kétrét hajtva készítették a hósent. Egy arasz hosszú és egy arasz széles volt kétrét hajtva.</span> <span class="verse"><a name="10">10</a>És négy sor követ foglaltak bele ebben a sorrendben: rubin, topáz és smaragd&#59; ez volt az első sor.</span> <span class="verse"><a name="11">11</a>A második sor: karbunkulus, zafír és jáspis.</span> <span class="verse"><a name="12">12</a>A harmadik sor: opál, agát és ametiszt.</span> <span class="verse"><a name="13">13</a>A negyedik sor: krizolit, ónix és nefrit. Bele voltak erősítve aranyfoglalatokba.</span> <span class="verse"><a name="14">14</a>A köveken Izráel fiainak a nevei voltak, a tizenkét névnek megfelelően. A pecsétgyűrűhöz hasonlóan voltak vésve, és mind a tizenkét törzsnek a neve rajta volt.</span> <span class="verse"><a name="15">15</a>Készítettek a hósenra zsinór módjára font láncokat színaranyból.</span> <span class="verse"><a name="16">16</a>Azután készítettek két aranyfoglalatot és két aranykarikát, és ráillesztették a két karikát a hósen két végére.</span> <span class="verse"><a name="17">17</a>A két aranyzsinórt belefűzték a két karikába a hósen két végén.</span> <span class="verse"><a name="18">18</a>A két zsinór két végét ráerősítették a két foglalatra, és ráerősítették az éfód vállrészének az elejére.</span> <span class="verse"><a name="19">19</a>Készítettek két aranykarikát is, és ráerősítették azokat a hósen két végére, azon a szélén, amely az éfód felé eső részen belül volt.</span> <span class="verse"><a name="20">20</a>Készítettek még két aranykarikát, és ráillesztették az éfód két vállrészére, elöl kissé lejjebb, közel az összefűzéshez az éfód öve felett.</span> <span class="verse"><a name="21">21</a>Kék bíborzsinórral csatolták a hósent karikáinál fogva az éfód karikáihoz, úgyhogy az éfód öve felett volt, és nem csúszott el a hósen az éfódról. Így parancsolta meg az ÚR Mózesnek.</span> <span class="verse"><a name="22">22</a>Elkészítették az éfód palástját is, az egészet kék bíborból, takácsmunkával.</span> <span class="verse"><a name="23">23</a>A palást nyakkivágása középen volt, mint a mellvért nyakkivágása. A kivágáson körös-körül szegély volt, hogy be ne szakadjon.</span> <span class="verse"><a name="24">24</a>A palást szegélyére gránátalmákat készítettek kék és piros bíborból és sodrott karmazsin fonálból.</span> <span class="verse"><a name="25">25</a>Készítettek csengettyűket színaranyból, és odaerősítették a csengettyűket a gránátalmák közé a palást szegélyére körös-körül, vagyis a gránátalmák közé.</span> <span class="verse"><a name="26">26</a>Csengettyű meg gránátalma váltakozott a palást szegélyén körös-körül. Ebben szolgált a főpap, ahogyan megparancsolta az ÚR Mózesnek.</span> <span class="verse"><a name="27">27</a>Elkészítették Áronnak és fiainak a köntöseit lenből, takácsmunkával.</span> <span class="verse"><a name="28">28</a>A főpapi süveget és a papi süvegek kendőit lenből készítették, a gyolcsnadrágot pedig sodrott lenfonálból.</span> <span class="verse"><a name="29">29</a>Az övet is sodrott lenfonálból, kék és piros bíborból meg karmazsin fonálból készítették művészi hímzéssel, ahogyan megparancsolta az ÚR Mózesnek.</span> <span class="verse"><a name="30">30</a>Azután a homlokdíszt készítették el, a szent fejdíszt színaranyból, és felírták rá pecsétgyűrű vésésének a módján: Az ÚRnak szentelt!</span> <span class="verse"><a name="31">31</a>Ezt kék bíbor zsinórra fűzték, és rákötötték a süveg elejére, ahogyan megparancsolta Mózesnek az ÚR.</span> <span class="verse"><a name="32">32</a>Így végezték el a hajléknak, a kijelentés sátrának összes munkálatait. Egészen úgy készítették el Izráel fiai, ahogyan megparancsolta az ÚR Mózesnek, úgy készítették el.</span> <span class="verse"><a name="33">33</a>És bemutatták Mózesnek a hajlékot, a sátrat és egész fölszerelését: a kapcsokat, deszkákat és reteszeket, az oszlopokat és talpakat,</span> <span class="verse"><a name="34">34</a>a vörösre festett kosbőrtakarót és a delfinbőr takarót, a kárpitot és a függönyt,</span> <span class="verse"><a name="35">35</a>a bizonyság ládáját, annak rúdjait és fedelét,</span> <span class="verse"><a name="36">36</a>az asztalt, annak egész fölszerelését és a szent kenyereket,</span> <span class="verse"><a name="37">37</a>a színarany lámpatartót mécseseivel, a mécseseket sorjában, a teljes fölszerelést, meg a lámpaolajat,</span> <span class="verse"><a name="38">38</a>az aranyoltárt, a felkenéshez való olajat, a jó illatú füstölőszereket és a sátor bejáratának függönyét,</span> <span class="verse"><a name="39">39</a>a rézoltárt, annak rézrácsozatát, rúdjait és egész fölszerelését, a medencét és állványát,</span> <span class="verse"><a name="40">40</a>az udvar szőnyegfalait, oszlopait és talpait, az udvar kapujára való függönyt, annak köteleit és cövekeit, a hajléknak, vagyis a kijelentés sátrának egész istentiszteleti fölszerelését,</span> <span class="verse"><a name="41">41</a>a díszes ruhákat a szentélyben végzendő szolgálathoz, Áron főpap szent ruháit és fiainak papi ruháit.</span> <span class="verse"><a name="42">42</a>Úgy készítettek el minden munkálatot Izráel fiai, ahogyan megparancsolta az ÚR Mózesnek.</span> <span class="verse"><a name="43">43</a>Mózes megtekintette az egész munkálatot, és megállapította, hogy elkészült&#59; egészen úgy készítették el, ahogyan az ÚR megparancsolta. És megáldotta őket Mózes.</span> </p></div</div></div></body></html>