<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/exod/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/exod">Exodus</a> &gt <strong>Chapter 4</strong></div><p><span class="verse"><a name="1">1</a>Mózes ekkor így felelt: Hátha nem hisznek nekem, és nem hallgatnak a szavamra, hanem azt mondják, hogy nem jelent meg neked az ÚR?!</span> <span class="verse"><a name="2">2</a>De az ÚR erre azt mondta neki: Mi van a kezedben? Egy bot - felelte ő.</span> <span class="verse"><a name="3">3</a>Dobd a földre! - mondta az ÚR. Amikor a földre dobta, kígyóvá vált, és Mózes elfutott előle.</span> <span class="verse"><a name="4">4</a>Azután ezt mondta az ÚR Mózesnek: Nyújtsd ki a kezedet, és ragadd meg a farkánál! Mózes kinyújtotta a kezét, és megmarkolta, az pedig bottá vált a markában.</span> <span class="verse"><a name="5">5</a>Így majd elhiszik, hogy megjelent neked az ÚR, atyáik Istene: Ábrahám Istene, Izsák Istene és Jákób Istene.</span> <span class="verse"><a name="6">6</a>Majd pedig ezt mondta neki az ÚR: Dugd be a kezedet a kebledbe! Bedugta a kezét a keblébe, és amikor kihúzta, hófehér volt a keze a poklosságtól.</span> <span class="verse"><a name="7">7</a>Ezután pedig azt mondta: Dugd vissza a kezedet a kebledbe! Visszadugta a kezét a keblébe, és amikor kihúzta a kebléből, ismét olyan volt, mint testének többi része.</span> <span class="verse"><a name="8">8</a>Ha tehát nem hisznek neked, és nem hallgatnak a szóra az első jelnél, majd hisznek a szónak a következő jelnél.</span> <span class="verse"><a name="9">9</a>De ha még erre a két jelre sem hisznek, és nem hallgatnak a szavadra, akkor végy a Nílus vizéből, öntsd a szárazra, és a Nílusból vett víz vérré válik a szárazon.</span> <span class="verse"><a name="10">10</a>Akkor ezt mondta Mózes az ÚRnak: Kérlek, Uram, nem vagyok én ékesen szóló. Ezelőtt sem voltam az, de azóta sem vagyok, hogy szolgáddal beszélsz. Sőt nehéz ajkú és nehéz nyelvű vagyok én.</span> <span class="verse"><a name="11">11</a>De az ÚR ezt mondta neki: Ki adott szájat az embernek? Ki tesz némává vagy süketté, látóvá vagy vakká? Talán nem én, az ÚR?!</span> <span class="verse"><a name="12">12</a>Most azért menj! Én leszek a te száddal, és megtanítalak arra, hogy mit beszélj!</span> <span class="verse"><a name="13">13</a>De ő azt felelte: Kérlek, Uram! Küldj mást, akit küldeni tudsz!</span> <span class="verse"><a name="14">14</a>Ekkor az ÚR haragra gerjedt Mózes ellen, és azt mondta: Van neked egy testvéred, a lévita Áron. Tudom, hogy ő jól tud beszélni. Sőt jön is már eléd, és ha meglát, szívből fog örülni.</span> <span class="verse"><a name="15">15</a>Beszélj azért vele, és add szájába a szavakat! Én pedig a te száddal és az ő szájával leszek, és megtanítalak benneteket arra, hogy mit cselekedjetek.</span> <span class="verse"><a name="16">16</a>Ő majd beszél helyetted a néppel. Ő lesz a te szád, te pedig istenként állsz mellette.</span> <span class="verse"><a name="17">17</a>Vedd a kezedbe ezt a botot is, és tégy vele jeleket!</span> <span class="verse"><a name="18">18</a>Ekkor visszament Mózes Jetróhoz, az apósához, és így szólt hozzá: Szeretnék visszamenni testvéreimhez Egyiptomba, hadd lássam, élnek-e még? Jetró így felelt Mózesnek: Menj el békességgel!</span> <span class="verse"><a name="19">19</a>Az ÚR ugyanis azt mondta Mózesnek Midjánban: Menj vissza Egyiptomba, mert meghaltak mindazok az emberek, akik halálra kerestek téged.</span> <span class="verse"><a name="20">20</a>Ekkor fogta Mózes a feleségét és fiait, szamárra ültette őket, hogy visszatérjen Egyiptom földjére. Isten botját is kezébe vette Mózes.</span> <span class="verse"><a name="21">21</a>Mert ezt mondta az ÚR Mózesnek: Amikor visszamégy Egyiptomba, ügyelj arra, hogy megtedd a fáraó előtt mindazokat a csodákat, amelyekre képessé tettelek. Én ugyan megkeményítem a szívét, és nem akarja majd elbocsátani a népet,</span> <span class="verse"><a name="22">22</a>de te ezt mondd a fáraónak: Így szól az ÚR: Izráel az én elsőszülött fiam.</span> <span class="verse"><a name="23">23</a>Azért azt mondom neked, hogy bocsásd el az én fiamat, hadd szolgáljon nekem! Ha te vonakodsz elbocsátani, akkor én megölöm a te elsőszülött fiadat.</span> <span class="verse"><a name="24">24</a>Útközben történt az éjjeli szálláson, hogy rátámadt az ÚR, és meg akarta ölni.</span> <span class="verse"><a name="25">25</a>De Cippóra fogott egy éles követ, levágta fiának az előbőrét, lába elé vetette, és így szólt: Véren szerzett vőlegényem vagy!</span> <span class="verse"><a name="26">26</a>Akkor békét hagyott neki az ÚR. Cippóra pedig ezt mondta: Véren szerzett vőlegény vagy, mert körül vagy metélve.</span> <span class="verse"><a name="27">27</a>Áronnak pedig ezt mondta az ÚR: Menj Mózes elé a pusztába! Ő elment, és találkozott vele az Isten hegyénél, és megcsókolta őt.</span> <span class="verse"><a name="28">28</a>Mózes elmondta Áronnak az ÚR minden igéjét, amellyel őt elküldte, és mindazokat a jeleket, amelyekre nézve parancsot adott neki.</span> <span class="verse"><a name="29">29</a>Azután elment Mózes és Áron, és összegyűjtötte Izráel fiai közül az összes véneket.</span> <span class="verse"><a name="30">30</a>Áron elmondta mindazt, amiről az ÚR beszélt Mózessel, aki bemutatta a jeleket a nép előtt.</span> <span class="verse"><a name="31">31</a>A nép pedig hitt. Amikor meghallották, hogy az ÚR gondjaiba vette Izráel fiait, és hogy meglátta nyomorúságukat, meghajoltak, és leborultak.</span> </p></div</div></div></body></html>