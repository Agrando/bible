<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/exod/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/exod">Exodus</a> &gt <strong>Chapter 9</strong></div><p><span class="verse"><a name="1">1</a>Azután azt mondta az ÚR Mózesnek, hogy menjen be a fáraóhoz, és így beszéljen vele: Így szól az ÚR, a héberek Istene: Bocsásd el népemet, hogy szolgáljon nekem!</span> <span class="verse"><a name="2">2</a>Mert ha nem akarod elbocsátani, és még mindig visszatartod őket,</span> <span class="verse"><a name="3">3</a>akkor megveri az ÚR a mezőn levő jószágodat, a lovakat, szamarakat, tevéket, marhákat és juhokat: igen nagy dögvész lesz.</span> <span class="verse"><a name="4">4</a>De különbséget tesz az ÚR Izráel jószága és az egyiptomiak jószága között, és egy sem pusztul el abból, ami Izráel fiaié.</span> <span class="verse"><a name="5">5</a>Határidőt is szabott az ÚR: Holnap cselekszi meg az ÚR mindezt az országban.</span> <span class="verse"><a name="6">6</a>Másnap meg is cselekedte ezt az ÚR, és elhullott az egyiptomiak összes jószága. De Izráel fiainak jószágából egy sem hullott el.</span> <span class="verse"><a name="7">7</a>A fáraó oda is küldött, és kitűnt, hogy Izráel fiainak a jószágából egy sem hullott el. De a fáraó szíve konok maradt, és nem bocsátotta el a népet.</span> <span class="verse"><a name="8">8</a>Ekkor azt mondta az ÚR Mózesnek és Áronnak: Vegyetek egy tele marok kemencekormot, és szórja azt Mózes az ég felé a fáraó szeme láttára!</span> <span class="verse"><a name="9">9</a>Porfelhővé válik az egész Egyiptom fölött, és hólyagos fekélyeket támaszt az embereken és állatokon egész Egyiptomban.</span> <span class="verse"><a name="10">10</a>Vették azért a kemencekormot, odaálltak a fáraó elé, és Mózes az ég felé szórta azt. Ekkor hólyagos fekélyek támadtak az embereken és állatokon.</span> <span class="verse"><a name="11">11</a>A mágusok már oda sem tudtak állni Mózes elé a fekélyek miatt, mert fekélyek keletkeztek a mágusokon is és minden egyiptomin.</span> <span class="verse"><a name="12">12</a>De megkeményítette az ÚR a fáraó szívét, és nem hallgatott rájuk - ahogyan megmondta az ÚR Mózesnek.</span> <span class="verse"><a name="13">13</a>Ezután azt mondta az ÚR Mózesnek, hogy álljon oda korán reggel a fáraó elé, és ezt mondja neki: Így szól az ÚR, a héberek Istene: Bocsásd el népemet, hogy szolgálhassanak nekem!</span> <span class="verse"><a name="14">14</a>Mert ezúttal minden csapásomat rád bocsátom, meg szolgáidra és népedre, hogy megtudd: Nincs hozzám hasonló az egész földön!</span> <span class="verse"><a name="15">15</a>Mert már kinyújtottam a kezemet, és megvertelek téged és népedet dögvésszel úgy, hogy kipusztulhattál volna a földről.</span> <span class="verse"><a name="16">16</a>De mégis megtartottalak, hogy megmutassam neked az erőmet, és hirdessék nevemet az egész földön.</span> <span class="verse"><a name="17">17</a>Ha továbbra is gátolod népemet, és nem bocsátod el,</span> <span class="verse"><a name="18">18</a>akkor én holnap ilyenkor olyan nagy jégesőt zúdítok le, melyhez hasonló nem volt Egyiptomban alapítása napjától fogva mostanáig.</span> <span class="verse"><a name="19">19</a>Most azért küldj el, hajtasd be jószágodat és mindenedet, ami a mezőn van, mert olyan jégeső szakad minden emberre és állatra, hogy ami a mezőn marad és nem hajtják haza, elpusztul.</span> <span class="verse"><a name="20">20</a>Aki megijedt az ÚR kijelentésétől a fáraó szolgái közül, hazamentette a szolgáit és jószágát.</span> <span class="verse"><a name="21">21</a>Aki azonban nem szívlelte meg az ÚR kijelentését, az a mezőn hagyta szolgáit és jószágát.</span> <span class="verse"><a name="22">22</a>Ekkor azt mondta az ÚR Mózesnek: Nyújtsd ki kezedet az ég felé, hogy essen jégeső egész Egyiptomban emberre, állatra és a mező minden füvére Egyiptom földjén.</span> <span class="verse"><a name="23">23</a>Mózes kinyújtotta a botját az ég felé, az ÚR pedig mennydörgést és jégesőt támasztott&#59; villámok csaptak a földre, és jégesőt zúdított az ÚR Egyiptom földjére.</span> <span class="verse"><a name="24">24</a>Esett a jégeső, és egymást érte a villámlás a jégesőben. Olyan hatalmas volt, amilyen nem volt még Egyiptomban, amióta emberek lakják.</span> <span class="verse"><a name="25">25</a>Elverte a jégeső egész Egyiptomban mindazt, ami a mezőn volt: embert és állatot, a mező minden füvét is elverte a jég, és összetördelte a mező minden fáját.</span> <span class="verse"><a name="26">26</a>Csak Gósen földjén nem volt jégeső, ahol Izráel fiai laktak.</span> <span class="verse"><a name="27">27</a>Ekkor hívatta a fáraó Mózest és Áront, és ezt mondta nekik: Ezúttal vétkeztem! Az ÚR az igaz, én és a népem pedig bűnösök vagyunk.</span> <span class="verse"><a name="28">28</a>Könyörögjetek az ÚRhoz, mert elég volt már a mennydörgésből és a jégesőből. Elbocsátalak benneteket, nem kell tovább itt maradnotok.</span> <span class="verse"><a name="29">29</a>Mózes így felelt neki: Mihelyt kimegyek a városból, fölemelem kezemet az ÚRhoz. Megszűnik a mennydörgés, és nem lesz több jégeső, hogy megtudd: az ÚRé a föld.</span> <span class="verse"><a name="30">30</a>Tudom ugyan, hogy te és szolgáid még mindig nem féltek az ÚRistentől.</span> <span class="verse"><a name="31">31</a>A lent és az árpát elverte a jég, mert az árpa kalászban volt, a len pedig virágzott.</span> <span class="verse"><a name="32">32</a>De a búzát és a tönkölyt nem verte el, mert azok később érnek.</span> <span class="verse"><a name="33">33</a>Amikor eltávozott Mózes a fáraótól, és kiment a városból, fölemelte kezét az ÚRhoz, és megszűnt a mennydörgés meg a jégeső, és eső sem ömlött a földre.</span> <span class="verse"><a name="34">34</a>Látva a fáraó, hogy megszűnt az eső, a jég és a mennydörgés, visszaesett vétkébe, és konok maradt a szíve neki is, meg szolgáinak is.</span> <span class="verse"><a name="35">35</a>Megkeményedett a fáraó szíve, és nem bocsátotta el Izráel fiait - ahogyan megmondta az ÚR Mózes által.</span> </p></div</div></div></body></html>