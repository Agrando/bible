<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/exod/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/exod">Exodus</a> &gt <strong>Chapter 25</strong></div><p><span class="verse"><a name="1">1</a>Ekkor így szólt az ÚR Mózeshez:</span> <span class="verse"><a name="2">2</a>Mondd meg Izráel fiainak, hogy gyűjtsenek részemre felajánlást minden embertől, akit arra indít a szíve. Gyűjtsétek össze a nekem szánt felajánlásokat!</span> <span class="verse"><a name="3">3</a>Ilyen felajánlást gyűjtsetek össze tőlük: Aranyat, ezüstöt és rezet,</span> <span class="verse"><a name="4">4</a>kék és piros bíbort, karmazsin fonalat, lenvásznat és kecskeszőrt,</span> <span class="verse"><a name="5">5</a>vörösre festett kosbőrt, delfinbőrt és akácfát,</span> <span class="verse"><a name="6">6</a>lámpaolajat, balzsamot a felkenéshez való olajhoz és a jó illatú füstöléshez&#59;</span> <span class="verse"><a name="7">7</a>ónixköveket és foglalatba való drágaköveket az éfódhoz és hósenhez.</span> <span class="verse"><a name="8">8</a>Készítsenek nekem szentélyt, hogy köztük lakjam!</span> <span class="verse"><a name="9">9</a>Egészen úgy készítsétek el, ahogyan megmutatom neked a hajlék mintáját és az egész fölszerelés mintáját!</span> <span class="verse"><a name="10">10</a>Készítsenek egy két és fél könyök hosszú, másfél könyök széles és másfél könyök magas ládát akácfából!</span> <span class="verse"><a name="11">11</a>Vond be színarannyal, kívül-belül vond be, és készíts rá körös-körül aranyszegélyt!</span> <span class="verse"><a name="12">12</a>Önts négy aranykarikát és erősítsd azokat a négy alsó sarkára! Két karikát az egyik oldalára, és két karikát a másik oldalára!</span> <span class="verse"><a name="13">13</a>Készíts rudakat is akácfából, és azokat is vond be arannyal!</span> <span class="verse"><a name="14">14</a>Dugd a rudakat a láda oldalain levő karikákba, hogy hordozható legyen a láda azokon!</span> <span class="verse"><a name="15">15</a>Legyenek a rudak a láda karikáiban, ne vegyék ki azokból!</span> <span class="verse"><a name="16">16</a>Tedd a ládába a Bizonyságot, amelyet neked adok!</span> <span class="verse"><a name="17">17</a>Készíts két és fél könyök hosszú, másfél könyök széles fedelet is színaranyból!</span> <span class="verse"><a name="18">18</a>Készíts két kerúbot szintén aranyból! Ötvösmunkával készítsd azokat a födél két végére.</span> <span class="verse"><a name="19">19</a>Az egyik kerúbot az egyik végére készítsd, a másik kerúbot a másik végére, a födél két végére készítsétek a kerúbokat!</span> <span class="verse"><a name="20">20</a>A kerúbok kiterjesztett szárnnyal legyenek rajta, betakarva szárnyukkal a födelet, és egymás felé forduljanak. A kerúbok arca a födél felé forduljon!</span> <span class="verse"><a name="21">21</a>A födelet tedd a ládára, a ládába pedig tedd bele a Bizonyságot, amelyet neked adok.</span> <span class="verse"><a name="22">22</a>Ott jelenek meg neked, és beszélek veled a födélről, a két kerúb közül, amelyek a bizonyság ládáján vannak. Beszélek veled mindarról, amit majd általad parancsolok Izráel fiainak.</span> <span class="verse"><a name="23">23</a>Azután készíttess egy két könyök hosszú, egy könyök széles és másfél könyök magas asztalt akácfából!</span> <span class="verse"><a name="24">24</a>Vond be színarannyal, és készíttess rá körös-körül aranyszegélyt!</span> <span class="verse"><a name="25">25</a>Készíttess rá körös-körül egy tenyérnyi keretet, a keretére pedig készíttess körös-körül aranyszegélyt!</span> <span class="verse"><a name="26">26</a>Készíttess hozzá négy aranykarikát is, és erősítsd a karikákat a négy láb négy felső végére.</span> <span class="verse"><a name="27">27</a>A rúdtartó karikák a keretnél legyenek, hogy hordozható legyen az asztal.</span> <span class="verse"><a name="28">28</a>A rudakat akácfából készíttesd, és vond be arannyal: azokon hordozzák az asztalt!</span> <span class="verse"><a name="29">29</a>Készíttess hozzá tálakat, serpenyőket, korsókat és kelyheket, amelyekkel italáldozatot végeznek! Színaranyból készíttesd azokat!</span> <span class="verse"><a name="30">30</a>Tégy elém az asztalra mindenkor szent kenyeret!</span> <span class="verse"><a name="31">31</a>Azután készíttess lámpatartót színaranyból! Ötvösmunkával készüljön a lámpatartó. Szára, ágai, kelyhei, gombjai és virágai egy darabból legyenek.</span> <span class="verse"><a name="32">32</a>Hat ága nyúljon ki a két oldalából: három ág a lámpatartó egyik oldalából, három ág pedig a lámpatartó másik oldalából.</span> <span class="verse"><a name="33">33</a>Három mandulavirág alakú kehely az egyik ágon gömbbel és virággal, és három mandulavirág alakú kehely gömbbel és virággal a másik ágon. Így legyen mind a hat ágon, amelyek kinyúlnak a lámpatartóból.</span> <span class="verse"><a name="34">34</a>A lámpatartó középső szárán négy mandulavirág alakú kehely legyen gömbbel és virággal.</span> <span class="verse"><a name="35">35</a>Legyen gömb a belőle kinyúló két ág alatt is. Gömb legyen a belőle kinyúló második két ág alatt, és gömb legyen a belőle kinyúló harmadik két ág alatt is, a lámpatartóból kinyúló mind a hat ágnál.</span> <span class="verse"><a name="36">36</a>Gömbjeik és ágaik egy darabból legyenek. Egy darab színarany ötvösmunka legyen az egész.</span> <span class="verse"><a name="37">37</a>Készíttess hozzá hét mécsest is, és rakd fel a mécseseket, hogy bevilágítsák az előttük levő teret.</span> <span class="verse"><a name="38">38</a>Koppantói és hamutartói is színaranyból legyenek.</span> <span class="verse"><a name="39">39</a>Egy talentum színaranyból készüljön el az egész fölszerelés.</span> <span class="verse"><a name="40">40</a>Ügyelj, hogy arra a mintára készíttesd, amit a hegyen láttál!</span> </p></div</div></div></body></html>