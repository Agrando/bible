<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/matt/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/matt">Matthew</a> &gt <strong>Chapter 28</strong></div><p><span class="verse"><a name="1">1</a>Szombat elmúltával, a hét első napjának hajnalán, elment a magdalai Mária és a másik Mária, hogy megnézzék a sírt.</span> <span class="verse"><a name="2">2</a>És íme, nagy földrengés volt, az ÚR angyala leszállt a mennyből, odament, elhengerítette a követ, és leült rá.</span> <span class="verse"><a name="3">3</a>Tekintete olyan volt, mint a villámlás, és ruhája fehér, mint a hó.</span> <span class="verse"><a name="4">4</a>Az őrök a tőle való félelem miatt megrettentek, és szinte holtra váltak.</span> <span class="verse"><a name="5">5</a>Az asszonyokat pedig így szólította meg az angyal: "Ti ne féljetek! Mert tudom, hogy a megfeszített Jézust keresitek.</span> <span class="verse"><a name="6">6</a>Nincsen itt, mert feltámadt, amint megmondta. Jöjjetek, nézzétek meg azt a helyet, ahol feküdt.</span> <span class="verse"><a name="7">7</a>És menjetek el gyorsan, mondjátok meg a tanítványainak, hogy feltámadt a halottak közül, és előttetek megy Galileába: ott meglátjátok őt. Íme, megmondtam nektek!"</span> <span class="verse"><a name="8">8</a>Az asszonyok gyorsan eltávoztak a sírtól, félelemmel és nagy örömmel futottak, hogy megvigyék a hírt tanítványainak.</span> <span class="verse"><a name="9">9</a>És íme, Jézus szembejött velük, és ezt mondta: "Legyetek üdvözölve!" Ők pedig odamentek hozzá, megragadták a lábát, és leborultak előtte.</span> <span class="verse"><a name="10">10</a>Ekkor Jézus így szólt hozzájuk: "Ne féljetek: menjetek el, adjátok hírül atyámfiainak, hogy menjenek Galileába, és ott meglátnak engem."</span> <span class="verse"><a name="11">11</a>Amikor az asszonyok eltávoztak, íme, néhányan az őrségből bementek a városba, és jelentették a főpapoknak mindazt, ami történt.</span> <span class="verse"><a name="12">12</a>Azok pedig összegyűltek a vénekkel, és miután határozatot hoztak, sok ezüstpénzt adtak a katonáknak,</span> <span class="verse"><a name="13">13</a>és így szóltak: "Ezt mondjátok: Tanítványai éjjel odajöttek, és ellopták őt amíg mi aludtunk.</span> <span class="verse"><a name="14">14</a>És ha a helytartó meghallja ezt, majd mi meggyőzzük, és kimentünk benneteket a bajból."</span> <span class="verse"><a name="15">15</a>Azok elfogadták a pénzt, és úgy tettek, ahogyan kioktatták őket. El is terjedt ez a szóbeszéd a zsidók között mind a mai napig.</span> <span class="verse"><a name="16">16</a>A tizenegy tanítvány pedig elment Galileába arra a hegyre, ahova Jézus rendelte őket.</span> <span class="verse"><a name="17">17</a>Amikor meglátták őt, leborultak előtte, pedig kétségek fogták el őket.</span> <span class="verse"><a name="18">18</a>Jézus hozzájuk lépett, és így szólt: "Nekem adatott minden hatalom mennyen és földön.</span> <span class="verse"><a name="19">19</a>Menjetek el tehát, tegyetek tanítvánnyá minden népet, megkeresztelve őket az Atyának, a Fiúnak és a Szentléleknek nevében,</span> <span class="verse"><a name="20">20</a>tanítva őket, hogy megtartsák mindazt, amit én parancsoltam nektek&#59; és íme, én veletek vagyok minden napon a világ végezetéig."</span> </p></div</div></div></body></html>