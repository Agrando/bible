<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/matt/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/matt">Matthew</a> &gt <strong>Chapter 4</strong></div><p><span class="verse"><a name="1">1</a>Akkor elvitte Jézust a Lélek a pusztába, hogy megkísértse az ördög.</span> <span class="verse"><a name="2">2</a>Miután negyven nap és negyven éjjel böjtölt, végül megéhezett.</span> <span class="verse"><a name="3">3</a>Ekkor odament hozzá a kísértő, és ezt mondta: "Ha Isten Fia vagy, mondd, hogy ezek a kövek változzanak kenyérré."</span> <span class="verse"><a name="4">4</a>Ő így válaszolt: "Meg van írva: Nem csak kenyérrel él az ember, hanem minden igével, amely Isten szájából származik."</span> <span class="verse"><a name="5">5</a>Ezután magával vitte őt az ördög a szent városba, a templom párkányára állította,</span> <span class="verse"><a name="6">6</a>és így szólt hozzá: "Ha Isten Fia vagy, vesd le magadat, mert meg van írva: Angyalainak parancsot ad, és azok tenyerükön hordoznak téged, hogy meg ne üsd lábadat a kőbe."</span> <span class="verse"><a name="7">7</a>Jézus ezt mondta neki: "Viszont meg van írva: Ne kísértsd az Urat, a te Istenedet!"</span> <span class="verse"><a name="8">8</a>Majd magával vitte az ördög egy igen magas hegyre, megmutatta neki a világ minden országát és azok dicsőségét,</span> <span class="verse"><a name="9">9</a>és ezt mondta neki: "Mindezt neked adom, ha leborulva imádsz engem."</span> <span class="verse"><a name="10">10</a>Ekkor így szólt hozzá Jézus: "Távozz tőlem, Sátán, mert meg van írva: Az Urat, a te Istenedet imádd, és csak neki szolgálj!"</span> <span class="verse"><a name="11">11</a>Ekkor elhagyta őt az ördög, és íme, angyalok mentek oda, és szolgáltak neki.</span> <span class="verse"><a name="12">12</a>Amikor Jézus meghallotta, hogy Jánost fogságba vetették, visszatért Galileába.</span> <span class="verse"><a name="13">13</a>Majd elhagyta Názáretet, elment, és letelepedett a tengerparti Kapernaumban, Zebulon és Naftáli területén,</span> <span class="verse"><a name="14">14</a>hogy beteljesedjék az, amit Ézsaiás prófétált:</span> <span class="verse"><a name="15">15</a>"Zebulon földje és Naftáli földje, a Tenger melléke, a Jordánon túl, pogányok Galileája!</span> <span class="verse"><a name="16">16</a>A nép, amely a sötétségben lakott, nagy világosságot látott, és akik a halál földjén és árnyékában laktak, azoknak világosság támadt."</span> <span class="verse"><a name="17">17</a>Ettől fogva kezdte Jézus hirdetni: "Térjetek meg, mert elközelített a mennyek országa."</span> <span class="verse"><a name="18">18</a>Amikor a Galileai-tenger partján járt, meglátott két testvért, Simont, akit Péternek hívtak, és testvérét, Andrást, amint hálójukat a tengerbe vetették, mivel halászok voltak.</span> <span class="verse"><a name="19">19</a>Így szólt hozzájuk: "Jöjjetek utánam, és én emberhalászokká teszlek titeket."</span> <span class="verse"><a name="20">20</a>Ők pedig azonnal otthagyták hálóikat, és követték őt.</span> <span class="verse"><a name="21">21</a>Miután tovább ment onnan, meglátott két másik testvért, Jakabot, a Zebedeus fiát és testvérét, Jánost, amint a hajóban atyjukkal, Zebedeussal együtt rendezték hálóikat, és őket is elhívta.</span> <span class="verse"><a name="22">22</a>Ők pedig azonnal otthagyták a hajót és atyjukat, és követték őt.</span> <span class="verse"><a name="23">23</a>Azután bejárta egész Galileát, tanított a zsinagógáikban, hirdette a mennyek országának evangéliumát, és gyógyított mindenféle betegséget és erőtlenséget a nép körében.</span> <span class="verse"><a name="24">24</a>El is terjedt a híre egész Szíriában, és hozzá vitték a sokféle betegségtől és kíntól gyötört szenvedőket, a megszállottakat, holdkórosokat és bénákat, és meggyógyította őket.</span> <span class="verse"><a name="25">25</a>Nagy sokaság követte Galileából, a Tízvárosból, Jeruzsálemből, Júdeából és a Jordánon túlról.</span> </p></div</div></div></body></html>