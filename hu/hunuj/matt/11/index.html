<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/matt/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/matt">Matthew</a> &gt <strong>Chapter 11</strong></div><p><span class="verse"><a name="1">1</a>Amikor Jézus bevégezte a tizenkét tanítvány útbaigazítását, továbbment onnan, hogy tanítson és igét hirdessen a városokban.</span> <span class="verse"><a name="2">2</a>Amikor pedig János a börtönben hallott Krisztus cselekedeteiről, ezt üzente neki tanítványaival:</span> <span class="verse"><a name="3">3</a>"Te vagy-e az Eljövendő, vagy mást várjunk?"</span> <span class="verse"><a name="4">4</a>Jézus így válaszolt nekik: "Menjetek, és mondjátok el Jánosnak, amiket hallotok és láttok:</span> <span class="verse"><a name="5">5</a>vakok látnak, és bénák járnak, leprások tisztulnak meg, és süketek hallanak, halottak támadnak fel, és szegényeknek hirdettetik az evangélium,</span> <span class="verse"><a name="6">6</a>és boldog, aki nem botránkozik meg énbennem."</span> <span class="verse"><a name="7">7</a>Amikor azok elmenőben voltak, elkezdett Jézus beszélni a sokaságnak Jánosról: "Miért mentetek ki a pusztába? Szélingatta nádszálat látni?</span> <span class="verse"><a name="8">8</a>Ugyan miért mentetek ki? Puha ruhákba öltözött embert látni? Hiszen akik puha ruhákat viselnek, a királyok palotáiban vannak.</span> <span class="verse"><a name="9">9</a>De hát miért mentetek ki? Prófétát látni? Azt láttatok, sőt - mondom néktek - prófétánál is nagyobbat.</span> <span class="verse"><a name="10">10</a>Ő az, akiről meg van írva: Íme, én elküldöm előtted követemet, aki elkészíti előtted az utat.</span> <span class="verse"><a name="11">11</a>Bizony, mondom néktek: nem támadt asszonytól születettek között nagyobb Keresztelő Jánosnál&#59; de aki a legkisebb a mennyek országában, nagyobb nála.</span> <span class="verse"><a name="12">12</a>Keresztelő János napjaitól mostanig a mennyek országa erőszakot szenved, és az erőszakosok igyekeznek hatalmukba keríteni.</span> <span class="verse"><a name="13">13</a>Mert minden próféta és a törvény János idejéig prófétált.</span> <span class="verse"><a name="14">14</a>És ha akarjátok, fogadjátok el, ő Illés, aki eljövendő volt.</span> <span class="verse"><a name="15">15</a>Akinek van füle, hallja!"</span> <span class="verse"><a name="16">16</a>"De kihez hasonlítsam ezt a nemzedéket? Hasonlók azokhoz a gyermekekhez, akik a piacon ülnek, és ezt kiáltják a többieknek:</span> <span class="verse"><a name="17">17</a>Furulyáztunk nektek, és nem táncoltatok&#59; siratót énekeltünk, és nem gyászoltatok.</span> <span class="verse"><a name="18">18</a>Mert eljött János, aki nem eszik, és nem is iszik, és ezt mondják: Ördög van benne!</span> <span class="verse"><a name="19">19</a>Eljött az Emberfia, eszik és iszik, és ezt mondják: Íme, falánk és részeges ember, vámszedők és bűnösök barátja! De cselekedetei által nyert igazolást a bölcsesség."</span> <span class="verse"><a name="20">20</a>Akkor azokat a városokat, amelyekben legtöbb csodája történt, feddeni kezdte, mert nem tértek meg:</span> <span class="verse"><a name="21">21</a>"Jaj neked, Korazin! Jaj neked, Bétsaida! Mert ha Tíruszban és Szidónban történtek volna azok a csodák, amelyek nálatok történtek, régen megtértek volna zsákban és hamuban!</span> <span class="verse"><a name="22">22</a>Sőt mondom nektek: Tírusznak és Szidónnak elviselhetőbb sorsa lesz az ítélet napján, mint nektek.</span> <span class="verse"><a name="23">23</a>Te is, Kapernaum, talán az égig emelkedsz? A pokolig fogsz levettetni! Mert ha Sodomában történtek volna azok a csodák, amelyek benned történtek, megmaradt volna a mai napig.</span> <span class="verse"><a name="24">24</a>Sőt mondom nektek, hogy Sodoma földjének elviselhetőbb sorsa lesz az ítélet napján, mint neked."</span> <span class="verse"><a name="25">25</a>Abban az időben megszólalt Jézus, és ezt mondta: "Magasztallak, Atyám, menny és föld Ura, mert elrejtetted ezeket a bölcsek és értelmesek elől, és felfedted a gyermekeknek.</span> <span class="verse"><a name="26">26</a>Igen, Atyám, mert így láttad jónak.</span> <span class="verse"><a name="27">27</a>Az én Atyám mindent átadott nekem, és senki sem ismeri a Fiút, csak az Atya, az Atyát sem ismeri senki, csak a Fiú, és az, akinek a Fiú akarja kijelenteni.</span> <span class="verse"><a name="28">28</a>Jöjjetek énhozzám mindnyájan, akik megfáradtatok, és meg vagytok terhelve, és én megnyugvást adok nektek.</span> <span class="verse"><a name="29">29</a>Vegyétek magatokra az én igámat, és tanuljátok meg tőlem, hogy szelíd vagyok, és alázatos szívű, és megnyugvást találtok lelketeknek.</span> <span class="verse"><a name="30">30</a>Mert az én igám boldogító, és az én terhem könnyű."</span> </p></div</div></div></body></html>