<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/matt/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/matt">Matthew</a> &gt <strong>Chapter 20</strong></div><p><span class="verse"><a name="1">1</a>"Hasonló a mennyek országa a gazdához, aki korán reggel kiment, hogy munkásokat fogadjon a szőlőjébe.</span> <span class="verse"><a name="2">2</a>Miután megegyezett a munkásokkal napi egy dénárban, elküldte őket a szőlőjébe.</span> <span class="verse"><a name="3">3</a>Amikor kiment kilenc óra tájban, látta, hogy mások is állnak a piacon tétlenül,</span> <span class="verse"><a name="4">4</a>és ezt mondta nekik: Menjetek ti is a szőlőbe, és ami jogos, megadom nektek.</span> <span class="verse"><a name="5">5</a>Azok pedig elmentek. Ismét kiment tizenkét óra körül és délután három óra tájban, és ugyanígy tett.</span> <span class="verse"><a name="6">6</a>Amikor pedig késő délután öt óra tájban is kiment, még mindig talált ott álldogálókat, és megkérdezte tőlük: Miért álltok itt egész nap tétlenül?</span> <span class="verse"><a name="7">7</a>Azok pedig így válaszoltak: Mert senki sem fogadott meg bennünket. Erre ezt mondta nekik: Menjetek ti is a szőlőbe!</span> <span class="verse"><a name="8">8</a>Miután pedig beesteledett, ezt mondta a szőlő gazdája a vincellérjének: Hívd elő a munkásokat, és fizesd ki a bért, az utolsókon kezdve az elsőkig.</span> <span class="verse"><a name="9">9</a>Ekkor jöttek azok, akik öt óra tájban álltak munkába, és kaptak egy-egy dénárt.</span> <span class="verse"><a name="10">10</a>Amikor azután az elsők jöttek, azt gondolták, hogy többet kapnak, de ők is csak egy-egy dénárt kaptak.</span> <span class="verse"><a name="11">11</a>Amikor átvették, zúgolódni kezdtek a gazda ellen,</span> <span class="verse"><a name="12">12</a>és ezt mondták: Ezek az utolsók egy órát dolgoztak, és egyenlővé tetted őket velünk, akik az egész nap terhét hordoztuk, és szenvedtünk a hőségtől.</span> <span class="verse"><a name="13">13</a>Ő pedig így felelt egyiküknek: Barátom, nem bánok veled igazságtalanul: Nem egy dénárban egyeztél-e meg velem?</span> <span class="verse"><a name="14">14</a>Vedd, ami a tied, és menj el. Én pedig az utolsónak is annyit akarok adni, mint neked.</span> <span class="verse"><a name="15">15</a>Hát nem szabad-e nekem azt tennem a javaimmal, amit akarok? Vagy a te szemed azért gonosz, mert én jó vagyok?</span> <span class="verse"><a name="16">16</a>Így lesznek az utolsókból elsők, és az elsőkből utolsók."</span> <span class="verse"><a name="17">17</a>Amikor Jézus Jeruzsálembe készült felmenni, maga mellé vette külön a tizenkét tanítványt, és útközben ezt mondta nekik:</span> <span class="verse"><a name="18">18</a>"Íme, felmegyünk Jeruzsálembe, és az Emberfia átadatik a főpapoknak és az írástudóknak. Halálra ítélik,</span> <span class="verse"><a name="19">19</a>és átadják a pogányoknak, hogy kigúnyolják, megkorbácsolják és keresztre feszítsék, de harmadnapon feltámad."</span> <span class="verse"><a name="20">20</a>Akkor odament hozzá a Zebedeus fiainak anyja fiaival együtt, leborult előtte, és kérni akart tőle valamit.</span> <span class="verse"><a name="21">21</a>Jézus megkérdezte tőle: "Mit akarsz?" Ő így felelt: "Mondd, hogy az én két fiam közül az egyik jobb kezed, a másik bal kezed felől üljön a te országodban."</span> <span class="verse"><a name="22">22</a>Jézus így válaszolt: "Nem tudjátok, mit kértek. Ki tudjátok-e inni azt a poharat, amelyet én fogok kiinni?" Ők így feleltek: "Ki tudjuk."</span> <span class="verse"><a name="23">23</a>Erre ő ezt mondta nekik: "Az én poharamat kiisszátok ugyan, de hogy ki üljön jobb és bal kezem felől, azt nem az én dolgom megadni. Azok fogják megkapni, akiknek az én Atyám elkészítette."</span> <span class="verse"><a name="24">24</a>Amikor ezt meghallotta a többi tíz, megharagudott a két testvérre.</span> <span class="verse"><a name="25">25</a>De Jézus magához hívta őket, és ezt mondta: "Tudjátok, hogy a népek fejedelmei uralkodnak rajtuk, és a nagyok hatalmaskodnak rajtuk.</span> <span class="verse"><a name="26">26</a>De közöttetek ne így legyen: hanem aki naggyá akar lenni közöttetek, az legyen a szolgátok,</span> <span class="verse"><a name="27">27</a>és aki közöttetek első akar lenni, az legyen a rabszolgátok.</span> <span class="verse"><a name="28">28</a>Mint ahogy az Emberfia sem azért jött, hogy neki szolgáljanak, hanem hogy ő szolgáljon, és életét adja váltságul sokakért."</span> <span class="verse"><a name="29">29</a>Amikor elindultak Jerikóból, nagy sokaság követte őt.</span> <span class="verse"><a name="30">30</a>És íme, két vak ült az út mellett, és amikor hallották, hogy Jézus arra megy, felkiáltottak: "Uram, Dávid Fia, könyörülj rajtunk!"</span> <span class="verse"><a name="31">31</a>A sokaság azonban rájuk szólt, hogy hallgassanak el, de ők még hangosabban kiáltották: "Uram, Dávid Fia, könyörülj rajtunk!"</span> <span class="verse"><a name="32">32</a>Jézus megállt, megszólította őket, és ezt kérdezte: "Mit akartok, mit tegyek veletek?"</span> <span class="verse"><a name="33">33</a>Ők így feleltek: "Azt, Uram, hogy megnyíljék a szemünk."</span> <span class="verse"><a name="34">34</a>Jézus megszánta őket, megérintette szemüket, és azonnal visszanyerték látásukat, és követték őt.</span> </p></div</div></div></body></html>