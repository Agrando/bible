<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/matt/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/matt">Matthew</a> &gt <strong>Chapter 3</strong></div><p><span class="verse"><a name="1">1</a>Azokban a napokban megjelent Keresztelő János, és ezt hirdette Júdea pusztájában:</span> <span class="verse"><a name="2">2</a>"Térjetek meg, mert elközelített a mennyek országa!"</span> <span class="verse"><a name="3">3</a>Mert ő volt az, akiről Ézsaiás így prófétált: "Kiáltó hangja szól a pusztában: Készítsétek az Úr útját, tegyétek egyenessé ösvényeit!"</span> <span class="verse"><a name="4">4</a>Maga János teveszőr ruhát, és dereka körül bőrövet viselt, tápláléka pedig sáska és erdei méz volt.</span> <span class="verse"><a name="5">5</a>Akkor kiment hozzá Jeruzsálem, egész Júdea és a Jordán egész környéke&#59;</span> <span class="verse"><a name="6">6</a>és amikor megvallották bűneiket, megkeresztelte őket a Jordán folyóban.</span> <span class="verse"><a name="7">7</a>Amikor pedig látta, hogy a farizeusok és szadduceusok közül sokan jönnek megkeresztelkedni, így szólt hozzájuk: "Viperák fajzata! Ki figyelmeztetett titeket, hogy meneküljetek az eljövendő harag elől?</span> <span class="verse"><a name="8">8</a>Teremjetek hát megtéréshez illő gyümölcsöt,</span> <span class="verse"><a name="9">9</a>és ne gondoljátok, hogy ezt mondhatjátok magatokban: A mi atyánk Ábrahám! Mert mondom nektek, hogy az Isten ezekből a kövekből is tud fiakat támasztani Ábrahámnak.</span> <span class="verse"><a name="10">10</a>A fejsze pedig ott van már a fák gyökerén: ezért minden fa, amely nem terem jó gyümölcsöt, kivágatik, és tűzre vettetik.</span> <span class="verse"><a name="11">11</a>Én vízzel keresztellek titeket, hogy megtérjetek, de aki utánam jön, erősebb nálam: arra sem vagyok méltó, hogy a saruját vigyem. Ő majd Szentlélekkel és tűzzel keresztel titeket.</span> <span class="verse"><a name="12">12</a>Kezében szórólapát van, és megtisztítja szérűjét: a gabonáját csűrbe takarítja, a pelyvát pedig megégeti olthatatlan tűzzel."</span> <span class="verse"><a name="13">13</a>Akkor eljött Jézus Galileából a Jordán mellé Jánoshoz, hogy keresztelje meg őt.</span> <span class="verse"><a name="14">14</a>János azonban megpróbálta visszatartani őt, és ezt mondta: "Nekem volna szükségem arra, hogy megkeresztelj, és te jössz hozzám?"</span> <span class="verse"><a name="15">15</a>Jézus így válaszolt: "Engedj most, mert az illik hozzánk, hogy így töltsünk be minden igazságot." Akkor engedett neki.</span> <span class="verse"><a name="16">16</a>Amikor pedig Jézus megkeresztelkedett, azonnal kijött a vízből, és íme, megnyílt a menny, és látta, hogy Isten Lelke galamb formájában aláereszkedik, és őreá száll.</span> <span class="verse"><a name="17">17</a>És hang hallatszott a mennyből: "Ez az én szeretett Fiam, akiben gyönyörködöm."</span> </p></div</div></div></body></html>