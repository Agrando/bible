<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/matt/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/matt">Matthew</a> &gt <strong>Chapter 9</strong></div><p><span class="verse"><a name="1">1</a>Jézus hajóra szállva átkelt, és elment a maga városába.</span> <span class="verse"><a name="2">2</a>És íme, vittek hozzá egy bénát, aki ágyban feküdt. Amikor Jézus látta hitüket, így szólt a bénához: "Bízzál, fiam, megbocsáttattak bűneid."</span> <span class="verse"><a name="3">3</a>Ekkor néhány írástudó így szólt magában: "Ez Istent káromolja."</span> <span class="verse"><a name="4">4</a>Jézus pedig, mivel ismerte gondolataikat, ezt mondta: "Miért gondoltok gonoszt szívetekben?</span> <span class="verse"><a name="5">5</a>Ugyan mi könnyebb, ezt mondani: Megbocsáttattak bűneid! - vagy ezt mondani: Kelj fel, és járj!?</span> <span class="verse"><a name="6">6</a>Hogy pedig megtudjátok, hogy van hatalma az Emberfiának megbocsátani a bűnöket a földön: Kelj fel - így szólt ekkor a bénához -, vedd az ágyadat, és menj haza!"</span> <span class="verse"><a name="7">7</a>Az pedig felkelt, és hazament.</span> <span class="verse"><a name="8">8</a>Amikor a sokaság ezt meglátta, félelem fogta el őket&#59; és dicsőítették az Istent, aki ilyen hatalmat adott az embereknek.</span> <span class="verse"><a name="9">9</a>Amikor Jézus továbbment onnan, meglátott egy embert ülni a vámnál, akit Máténak hívtak, és így szólt hozzá: "Kövess engem!" Az felkelt, és követte őt.</span> <span class="verse"><a name="10">10</a>És történt, amikor Jézus asztalhoz telepedett a házban, sok vámszedő és bűnös jött oda, és letelepedtek Jézussal és az ő tanítványaival együtt.</span> <span class="verse"><a name="11">11</a>Meglátták ezt a farizeusok, és szóltak tanítványainak: "Miért eszik a ti mesteretek vámszedőkkel és bűnösökkel együtt?"</span> <span class="verse"><a name="12">12</a>Ő pedig, amikor ezt meghallotta, így szólt: "Nem az egészségeseknek van szükségük orvosra, hanem a betegeknek.</span> <span class="verse"><a name="13">13</a>Menjetek, és tanuljátok meg, mit jelent ez: Irgalmasságot akarok, és nem áldozatot. Mert nem azért jöttem, hogy az igazakat hívjam, hanem a bűnösöket."</span> <span class="verse"><a name="14">14</a>Akkor odamentek hozzá János tanítványai, és megkérdezték: "Miért van az, hogy mi és a farizeusok sokat böjtölünk, a te tanítványaid pedig nem böjtölnek?"</span> <span class="verse"><a name="15">15</a>Jézus ezt mondta nekik: "Gyászolhat-e a násznép, amíg velük van a vőlegény? De jönnek olyan napok, amikor elvétetik tőlük a vőlegény, és akkor böjtölni fognak.</span> <span class="verse"><a name="16">16</a>Senki sem tesz foltot új posztóból régi ruhára, mert a toldás kitép a ruhából, és még csúnyább szakadás támad.</span> <span class="verse"><a name="17">17</a>Új bort sem töltenek régi tömlőbe, mert a tömlő szétreped: a bor is kiömlik, a tömlő is elpusztul&#59; hanem az új bort új tömlőbe töltik, és akkor mindkettő megmarad."</span> <span class="verse"><a name="18">18</a>Miközben ezeket mondta nekik, íme, egy zsinagógai elöljáró ment hozzá, leborult előtte, és így szólt: "A leányom most halt meg, de jöjj, tedd rá a kezed, és élni fog."</span> <span class="verse"><a name="19">19</a>Jézus felkelt, és követte őt tanítványaival együtt.</span> <span class="verse"><a name="20">20</a>És íme, egy tizenkét éve vérfolyásos asszony hátulról hozzáférkőzve megérintette ruhája szegélyét,</span> <span class="verse"><a name="21">21</a>mert ezt mondta magában: "Ha csak megérinthetem ruháját, meggyógyulok."</span> <span class="verse"><a name="22">22</a>Amikor Jézus megfordult, és meglátta őt, így szólt: "Bízzál, leányom, hited megtartott téged." És meggyógyult az asszony abban az órában.</span> <span class="verse"><a name="23">23</a>Amikor Jézus bement az elöljáró házába, és meglátta a fuvolásokat meg a zajongó sokaságot,</span> <span class="verse"><a name="24">24</a>így szólt: "Menjetek innen, mert a leányka nem halt meg, csak alszik." Azok pedig kinevették őt.</span> <span class="verse"><a name="25">25</a>Amikor aztán kiküldték onnan a sokaságot, bement, megfogta a leányka kezét, mire az felébredt.</span> <span class="verse"><a name="26">26</a>És híre ment ennek az egész vidéken.</span> <span class="verse"><a name="27">27</a>Amikor Jézus továbbment onnan, csatlakozott hozzá két vak, és ezt kiáltotta: "Könyörülj rajtunk, Dávid Fia!"</span> <span class="verse"><a name="28">28</a>Amikor pedig bement a házba, odamentek hozzá a vakok&#59; Jézus megkérdezte tőlük: "Hiszitek-e, hogy meg tudom ezt tenni?" Ezt felelték: "Igen, Uram!"</span> <span class="verse"><a name="29">29</a>Ekkor megérintette a szemüket, és ezt mondta: "Legyen a ti hitetek szerint!"</span> <span class="verse"><a name="30">30</a>Erre megnyílt a szemük. Jézus pedig erélyesen rájuk parancsolt: "Vigyázzatok, meg ne tudja senki!"</span> <span class="verse"><a name="31">31</a>De azok elmentek, és elvitték hírét az egész vidéken.</span> <span class="verse"><a name="32">32</a>Amikor ezek mentek kifelé, íme, odavittek hozzá egy megszállott némát.</span> <span class="verse"><a name="33">33</a>Miután kiűzte belőle az ördögöt, megszólalt a néma, a sokaság pedig elcsodálkozott, és ezt mondta: "Sohasem láttak még ilyet Izráelben!"</span> <span class="verse"><a name="34">34</a>A farizeusok viszont ezt mondották: "Az ördögök fejedelmének a segítségével űzi ki az ördögöket."</span> <span class="verse"><a name="35">35</a>Jézus bejárta a városokat és a falvakat mind, tanított a zsinagógáikban, hirdette a mennyek országának evangéliumát, gyógyított mindenféle betegséget és erőtlenséget.</span> <span class="verse"><a name="36">36</a>Amikor látta a sokaságot, megszánta őket, mert elgyötörtek és elesettek voltak, mint a juhok pásztor nélkül.</span> <span class="verse"><a name="37">37</a>Ekkor így szólt tanítványaihoz: "Az aratnivaló sok, de a munkás kevés:</span> <span class="verse"><a name="38">38</a>kérjétek tehát az aratás Urát, hogy küldjön munkásokat az aratásába."</span> </p></div</div></div></body></html>