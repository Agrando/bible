<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/dan/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/dan">Daniel</a> &gt <strong>Chapter 7</strong></div><p><span class="verse"><a name="1">1</a>Babilónia királyának, Bélsaccarnak uralkodása első évében álmot látott Dániel, és látomásai támadtak fekvőhelyén. Az álmot leírta, és a főbb dolgokat elmondta.</span> <span class="verse"><a name="2">2</a>Ezeket mondta el Dániel: Éjszakai látomásomban azt láttam, hogy az ég négy szele felkorbácsolta a nagy tengert.</span> <span class="verse"><a name="3">3</a>Négy igen nagy vadállat emelkedett ki a tengerből, mindegyik különbözött a többitől.</span> <span class="verse"><a name="4">4</a>Az első olyan volt, mint az oroszlán, de sasszárnyai voltak. Láttam, hogy kitépték a szárnyait, és fölemelték a földről, két lábra állították, mint egy embert, és emberi értelmet adtak neki.</span> <span class="verse"><a name="5">5</a>A következő, a második vadállat, medvéhez hasonlított. Félig már fölkelt, és három borda volt a szájában, a fogai között. Ezt mondták neki: Kelj föl, egyél igen sok húst!</span> <span class="verse"><a name="6">6</a>Azután láttam a következőt, amely olyan volt, mint egy párduc, de négy madárszárny volt a hátán. Négy feje is volt a vadállatnak, és hatalmat adtak neki.</span> <span class="verse"><a name="7">7</a>Ezután egy negyedik vadállatot láttam az éjszakai látomásban: ijesztő, rémületes és rendkívül erős volt. Igen nagy vasfogai voltak&#59; evett, rágott, és a maradékot összetaposta lábaival. Ez egészen más volt, mint az előző vadállatok, és tíz szarva volt.</span> <span class="verse"><a name="8">8</a>Figyeltem a szarvakat: egyszerre csak egy másik kis szarv emelkedett ki közülük, az előző szarvak közül pedig három letört előtte. Olyan szemei voltak ennek a szarvnak, mint az embereknek, és nagyokat mondó szája volt.</span> <span class="verse"><a name="9">9</a>Azután ezt láttam: Trónokat állítottak föl, és egy öregkorú helyet foglalt, ruhája fehér volt, mint a hó, fején a haj, mint a tiszta gyapjú. Trónja olyan volt, mint a lángoló tűz, s annak kerekei, mint az égő tűz.</span> <span class="verse"><a name="10">10</a>Tűzfolyam fakadt és áradt ki előle. Ezerszer ezren szolgáltak neki, tízezerszer tízezren álltak előtte. Összeült a törvényszék, és könyveket nyitottak fel.</span> <span class="verse"><a name="11">11</a>Akkor láttam, hogy a nagyhangú beszédek miatt, amelyeket az a szarv beszélt, megölték a vadállatot. Láttam, hogy a teste elpusztult, és a tűzbe vetették, hogy elégjen.</span> <span class="verse"><a name="12">12</a>A többi vadállattól is elvették a hatalmat, de ideig-óráig életben hagyták őket.</span> <span class="verse"><a name="13">13</a>Láttam az éjszakai látomásban: Jött valaki az ég felhőin, aki emberfiához hasonló volt&#59; az öregkorú felé tartott, és odavezették hozzá.</span> <span class="verse"><a name="14">14</a>Hatalom, dicsőség és királyi uralom adatott neki, hogy mindenféle nyelvű nép és nemzet őt tisztelje. Hatalma az örök hatalom, amely nem múlik el, és királyi uralma nem semmisül meg.</span> <span class="verse"><a name="15">15</a>Én, Dániel, megdöbbentem emiatt, és látomásaim megrettentettek engem.</span> <span class="verse"><a name="16">16</a>Odamentem az ott állók egyikéhez, és felvilágosítást kértem tőle mindezekről. Az pedig felelt nekem, és megmagyarázta ezt a dolgot:</span> <span class="verse"><a name="17">17</a>Ez a négy hatalmas vadállat négy királyságot jelent, amelyek létrejönnek a földön.</span> <span class="verse"><a name="18">18</a>De a Felségesnek a szentjei foglalják el majd a királyságot, és örökre birtokolják azt, mindörökre.</span> <span class="verse"><a name="19">19</a>Ezután közelebbi felvilágosítást kértem a negyedik vadállatról, amely más volt, mint a többiek: roppant ijesztő volt, vasfogai és rézkarmai voltak&#59; evett, rágott, és a maradékot összetaposta lábaival.</span> <span class="verse"><a name="20">20</a>Tíz szarv volt a fején, majd még egy másik is nőtt ki, három pedig letört előtte. Ennek a szarvnak szemei voltak, nagyokat mondó szája volt, és nagyobbra nőtt a többinél.</span> <span class="verse"><a name="21">21</a>Láttam, hogy ez a szarv hadakozott a szentek ellen, és föléjük kerekedett,</span> <span class="verse"><a name="22">22</a>míg el nem jött az öregkorú, és igazságot nem szolgáltatott a Felséges szentjeinek. És akkor bekövetkezett az az idő, amikor a szentek foglalták el a királyságot.</span> <span class="verse"><a name="23">23</a>A válasz így szólt a negyedik vadállatról: Lesz egy negyedik királyság a földön, egészen más lesz, mint a többi királyság volt. Az egész földet bekebelezi, eltapossa és összezúzza.</span> <span class="verse"><a name="24">24</a>A tíz szarv ezt jelenti: Ebben az országban tíz király uralkodik, majd még egy másik is következik utánuk&#59; ez más lesz, mint az előzők, és három királyt fog leverni.</span> <span class="verse"><a name="25">25</a>Sokat beszél majd a Felséges ellen, és gyötörni fogja a Felségesnek a szentjeit. Arra törekszik, hogy megváltoztassa az ünnepeket és a törvényt. Hatalmába kerülnek a szentek egy időszakra, meg két időszakra és egy fél időszakra.</span> <span class="verse"><a name="26">26</a>De majd összeül a törvényszék, és elveszik hatalmát&#59; megsemmisül, és végleg elpusztul.</span> <span class="verse"><a name="27">27</a>A Felséges szentjeinek a népéé lesz az ég alatt minden ország királyi uralma, hatalma és nagysága. Ez a királyi uralom örök uralom lesz, neki szolgál majd, és neki engedelmeskedik minden hatalom.</span> <span class="verse"><a name="28">28</a>Így végződött a beszéd. Engem, Dánielt, gondolataim nagyon megrémítettek, még az arcom is belesápadt. De a mondottakat eszemben tartottam.</span> </p></div</div></div></body></html>