<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/song/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/song">Song of Solomon</a> &gt <strong>Chapter 5</strong></div><p><span class="verse"><a name="1">1</a>Bejöttem kertembe, húgom, menyasszonyom! Szedem mirhámat és balzsamomat, eszem lépes mézemet, színmézemet, iszom boromat és tejemet. Egyetek, igyatok, barátaim, részegedjetek meg a szerelemtől!</span> <span class="verse"><a name="2">2</a>Aludtam, de ébren volt szívem. Hallga, szerelmesem kopogtat! - Nyiss ajtót, húgom, kedvesem, galambom, gyönyörűségem! Mert fejem belepte a harmat, fürtjeimet az éjszaka cseppjei.</span> <span class="verse"><a name="3">3</a>- Levettem alsóruhámat, hogyan ölthetném fel? Megmostam lábaimat, hogyan piszkolhatnám be?</span> <span class="verse"><a name="4">4</a>Szerelmesem benyújtotta kezét a résen, és szívem felindult iránta.</span> <span class="verse"><a name="5">5</a>Fölkeltem, hogy ajtót nyissak szerelmesemnek, és kezemről mirha csepegett, ujjaimról mirha folyt a kilincsre.</span> <span class="verse"><a name="6">6</a>Ajtót nyitottam szerelmesemnek, de szerelmesem már megfordult, elment. Lelkem megindult beszédétől, azért kerestem őt, de nem találtam, kiáltottam, de nem válaszolt.</span> <span class="verse"><a name="7">7</a>Rám találtak az őrök, akik járják a várost. Megvertek, megsebeztek, letépték rólam kendőmet a várfalak őrei.</span> <span class="verse"><a name="8">8</a>Esdekelve kérlek, Jeruzsálem lányai! Ha megtaláljátok szerelmesemet, mondjátok meg neki, hogy a szerelem betege vagyok!</span> <span class="verse"><a name="9">9</a>- Mivel különb szerelmesed a másokénál, ó asszonyok szépe? Mivel különb szerelmesed a másokénál, hogy így esdekelsz hozzánk?</span> <span class="verse"><a name="10">10</a>- Szerelmesem ragyogó és piros, tízezer közül is kitűnik.</span> <span class="verse"><a name="11">11</a>Feje színtiszta arany, hajfürtjei hullámosak és hollófeketék.</span> <span class="verse"><a name="12">12</a>Szemei, mint galambok a folyóvíz mellett, tejben fürödnek, bő víz mellett ülnek.</span> <span class="verse"><a name="13">13</a>Arca, mint a balzsamillatú virágágy, melyben illatos növények nőnek. Ajkai liliomok, melyekről csepegő mirha folyik.</span> <span class="verse"><a name="14">14</a>Kezei aranyhengerek topázzal borítva, dereka elefántcsont-szobor zafírokkal rakva.</span> <span class="verse"><a name="15">15</a>Combjai márványoszlopok színarany talapzaton. Termete olyan, mint a Libánon, pompás, mint a cédrusok.</span> <span class="verse"><a name="16">16</a>Ínye csupa édesség, és rajta minden oly kívánatos. Ilyen a szerelmesem, ilyen a kedvesem, Jeruzsálem lányai!</span> </p></div</div></div></body></html>