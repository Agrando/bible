<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/song/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/song">Song of Solomon</a> &gt <strong>Chapter 2</strong></div><p><span class="verse"><a name="1">1</a>Sárón nárcisza vagyok én, a völgyek lilioma.</span> <span class="verse"><a name="2">2</a>Mint liliom a tövisek közt, olyan kedvesem a lányok közt.</span> <span class="verse"><a name="3">3</a>Mint almafa az erdő fái közt, olyan szerelmesem a legények közt. Árnyékában vágyom ülni, gyümölcse édes ínyemnek.</span> <span class="verse"><a name="4">4</a>Elvitt engem a borozóhelyre, melynek jelvénye a szerelem.</span> <span class="verse"><a name="5">5</a>Erősítsetek aszú szőlővel, üdítsetek fel almával, mert a szerelem betege vagyok!</span> <span class="verse"><a name="6">6</a>Bal karja a fejem alatt, jobbjával átölel engem.</span> <span class="verse"><a name="7">7</a>Kérve kérlek titeket, Jeruzsálem lányai, a gazellákra és a mező szarvasaira: Ne keltsétek, ne ébresszétek föl a szerelmet, amíg nem akarja!</span> <span class="verse"><a name="8">8</a>Szerelmesem hangját hallom! Jön már, ugrálva a hegyeken, szökdelve a halmokon.</span> <span class="verse"><a name="9">9</a>Mert olyan szerelmesem, mint a gazella, mint a fiatal szarvas. Itt áll már falaink mellett, benéz az ablakon, betekint a rácsozaton.</span> <span class="verse"><a name="10">10</a>Szerelmesem így szólított meg: Kelj föl, kedvesem, szépségem, jöjj már!</span> <span class="verse"><a name="11">11</a>Nézd, vége van a télnek, elmúlt az esőzés, elment.</span> <span class="verse"><a name="12">12</a>Megjelentek a virágok a földön, itt az éneklés ideje, gerlebúgás hangzik földünkön.</span> <span class="verse"><a name="13">13</a>Érleli első gyümölcsét a fügefa, és a virágzó szőlők illatoznak. Kelj föl, kedvesem, szépségem, jöjj már!</span> <span class="verse"><a name="14">14</a>Galambom, a sziklahasadékban, a magas kőszál rejtekében! Mutasd meg arcodat, hallasd a hangodat, mert kellemes a hangod, és bájos az arcod!</span> <span class="verse"><a name="15">15</a>Fogjátok meg a rókákat, a kölyökrókákat, mert pusztítják szőlőinket, virágzó szőlőinket!</span> <span class="verse"><a name="16">16</a>Szerelmesem enyém, s én az övé vagyok, övé, ki a liliomok közt legeltet.</span> <span class="verse"><a name="17">17</a>Ha hűs szél támad, és megnyúlnak az árnyak, jöjj vissza, szerelmesem, a hegyszakadékokon át, gazellához vagy fiatal szarvashoz hasonlóan!</span> </p></div</div></div></body></html>