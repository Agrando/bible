<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/phil/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/phil">Philippians</a> &gt <strong>Chapter 1</strong></div><p><span class="verse"><a name="1">1</a>Pál és Timóteus, Krisztus Jézus szolgái, mindazoknak a Krisztus Jézusban hívő szenteknek, akik Filippiben vannak, püspökeikkel és diakónusaikkal együtt:</span> <span class="verse"><a name="2">2</a>kegyelem néktek és békesség Istentől, a mi Atyánktól és az Úr Jézus Krisztustól.</span> <span class="verse"><a name="3">3</a>Hálát adok az én Istenemnek, valahányszor megemlékezem rólatok,</span> <span class="verse"><a name="4">4</a>és mindenkor minden könyörgésemben örömmel imádkozom mindnyájatokért,</span> <span class="verse"><a name="5">5</a>mert közösséget vállaltatok az evangéliummal az első naptól fogva mind a mai napig.</span> <span class="verse"><a name="6">6</a>Éppen ezért meg vagyok győződve arról, hogy aki elkezdte bennetek a jó munkát, elvégzi a Krisztus Jézus napjára.</span> <span class="verse"><a name="7">7</a>Így kell gondolkoznom mindnyájatokról, mert szívemben hordozlak titeket, mivel fogságomban is, az evangélium védelme és megerősítése közben is mindnyájan együtt részesültök velem a kegyelemben.</span> <span class="verse"><a name="8">8</a>Mert tanúm az Isten, mennyire vágyódom mindnyájatok után a Krisztus Jézus szeretetével&#59;</span> <span class="verse"><a name="9">9</a>és imádkozom azért, hogy a szeretet egyre inkább gazdagodjék bennetek ismerettel és igazi megértéssel&#59;</span> <span class="verse"><a name="10">10</a>hogy megítélhessétek, mi a helyes, hogy tiszták és kifogástalanok legyetek a Krisztus napjára,</span> <span class="verse"><a name="11">11</a>és gazdagon teremjétek az igazság gyümölcseit Jézus Krisztus által Isten dicsőségére és magasztalására.</span> <span class="verse"><a name="12">12</a>Szeretném, ha tudnátok, testvéreim, hogy az én helyzetem inkább az evangélium terjedését szolgálja,</span> <span class="verse"><a name="13">13</a>mert ismertté lett az egész testőrségben, és mindenki más előtt is, hogy Krisztusért viselem bilincseimet,</span> <span class="verse"><a name="14">14</a>úgyhogy az Úrban testvéreink többsége fogságom körülményeiből bizalmat merítve félelem nélkül, bátran szólják Isten igéjét.</span> <span class="verse"><a name="15">15</a>Némelyek ugyan irigységből és versengésből, de mások jóakaratból hirdetik a Krisztust:</span> <span class="verse"><a name="16">16</a>ezek szeretetből, mert tudják, hogy az evangélium védelmére rendeltettem,</span> <span class="verse"><a name="17">17</a>azok pedig számításból, nem tiszta lélekkel hirdetik a Krisztust, mert azt hiszik, hogy gyötrelmet okoznak nekem fogságomban.</span> <span class="verse"><a name="18">18</a>Mert miről is van szó? Egyedül arról, hogy bármelyik módon, akár színlelésből, akár meggyőződésből: Krisztust hirdetik, és én ennek örülök. Sőt még inkább örülni fogok.</span> <span class="verse"><a name="19">19</a>Mert tudom, hogy ez üdvösségemre válik a ti könyörgésetek és Jézus Krisztus Lelkének segítsége által.</span> <span class="verse"><a name="20">20</a>Ezért várom és remélem, hogy semmiben sem fogok szégyent vallani, hanem mint mindenkor, úgy most is Krisztust egészen nyíltan fogják magasztalni énértem, akár életben maradok, akár meghalok.</span> <span class="verse"><a name="21">21</a>Mert nekem az élet Krisztus, és a meghalás nyereség!</span> <span class="verse"><a name="22">22</a>Ha pedig az életben maradás az eredményes munkát jelenti számomra, akkor, hogy melyiket válasszam: nem tudom.</span> <span class="verse"><a name="23">23</a>Szorongat ez a kettő: vágyódom elköltözni és Krisztussal lenni, mert ez sokkal jobb mindennél&#59;</span> <span class="verse"><a name="24">24</a>de miattatok nagyobb szükség van arra, hogy életben maradjak.</span> <span class="verse"><a name="25">25</a>Erről meggyőződve tudom is, hogy életben maradok, és együtt maradok mindnyájatokkal, a hitben való növekedésetekre és örömötökre&#59;</span> <span class="verse"><a name="26">26</a>így méginkább dicsekedtek majd velem Krisztus Jézusban, amikor ismét megjelenek nálatok.</span> <span class="verse"><a name="27">27</a>Csakhogy a Krisztus evangéliumához méltóan viselkedjetek, hogy akár odamegyek és látlak titeket, akár távol vagyok, azt halljam rólatok, hogy megálltok egy Lélekben, egy szívvel, együtt küzdve az evangélium hitéért,</span> <span class="verse"><a name="28">28</a>és hogy semmiképpen meg nem rémültök az ellenfelektől. Ez nekik a kárhozat, nektek pedig az üdvösség jele lesz: mégpedig az Istentől.</span> <span class="verse"><a name="29">29</a>Mert nektek nemcsak az adatott meg a Krisztusért, hogy higgyetek benne, hanem az is, hogy szenvedjetek érte,</span> <span class="verse"><a name="30">30</a>és hogy ugyanabban a küzdelemben álljatok, amelyet tőlem láttatok, és amelyet most rólam hallotok.</span> </p></div</div></div></body></html>