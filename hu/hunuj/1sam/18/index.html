<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/1sam/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/1sam">1 Samuel</a> &gt <strong>Chapter 18</strong></div><p><span class="verse"><a name="1">1</a>Miután véget ért a beszélgetés Saullal, Jónátán lelke összeforrt Dávid lelkével. Úgy megszerette őt Jónátán, mint önmagát.</span> <span class="verse"><a name="2">2</a>Saul pedig magához vette őt azon a napon, és nem engedte, hogy visszatérjen apja házába.</span> <span class="verse"><a name="3">3</a>És szövetséget kötött Jónátán Dáviddal, mert úgy szerette őt, mint önmagát.</span> <span class="verse"><a name="4">4</a>Levette Jónátán a köpenyét, és Dávidnak adta, sőt a ruháját meg a kardját, az íját és az övét is.</span> <span class="verse"><a name="5">5</a>És ha Dávid harcba indult, sikerrel járt mindenütt, bárhová küldte Saul. Ezért a harcosok élére állította őt Saul. Tetszett ez az egész népnek, még Saul udvari embereinek is.</span> <span class="verse"><a name="6">6</a>Egyszer amint hazajöttek, amikor Dávid a filiszteusok leveréséből tért vissza, kivonultak az asszonyok Saul király elé Izráel városaiból énekszóval, körtáncot lejtve, dobolva, vígan, és három húrú hangszeren játszva.</span> <span class="verse"><a name="7">7</a>A táncoló asszonyok így énekeltek: Megölt Saul ezer embert, Dávid meg tízezer embert!</span> <span class="verse"><a name="8">8</a>Erre igen megharagudott Saul, és nem tetszett neki ez a dolog, mert ezt gondolta: Dávidnak tízezret tulajdonítanak, nekem meg csak ezret tulajdonítanak! Még majd a királyság is az övé lesz!</span> <span class="verse"><a name="9">9</a>Ettől fogva állandóan rossz szemmel nézett Saul Dávidra.</span> <span class="verse"><a name="10">10</a>Másnap megszállta Sault Istennek az a rossz szelleme, és révületbe esett a házában. Dávid pedig a lantot pengette, ahogyan mindennap szokta. Saul kezében lándzsa volt.</span> <span class="verse"><a name="11">11</a>Saul feléje dobta a lándzsát, mert azt gondolta, hogy a falhoz szegezi Dávidot. De Dávid két ízben is kitért előle.</span> <span class="verse"><a name="12">12</a>És félni kezdett Saul Dávidtól, mert vele volt az ÚR, Saultól pedig eltávozott.</span> <span class="verse"><a name="13">13</a>Ezért eltávolította őt Saul maga mellől, és ezredessé tette, hogy ki- és bevonuljon a hadinép élén.</span> <span class="verse"><a name="14">14</a>Dávid minden útján sikerrel járt, mert vele volt az ÚR.</span> <span class="verse"><a name="15">15</a>Amikor látta Saul, hogy milyen nagy sikereket ér el, rettegni kezdett tőle.</span> <span class="verse"><a name="16">16</a>De egész Izráel és Júda szerette Dávidot, mert ő vonult az élükön ki és be.</span> <span class="verse"><a name="17">17</a>Egyszer így szólt Saul Dávidhoz: Nézd, neked adom feleségül idősebb lányomat, Mérabot, csak légy az én vitézem, és harcold az ÚR harcait! Mert így gondolkozott Saul: ne én pusztítsam el, hanem a filiszteusok.</span> <span class="verse"><a name="18">18</a>Dávid ezt felelte Saulnak: Ki vagyok én, mi az én életem és apám családja Izráelben, hogy veje legyek a királynak?</span> <span class="verse"><a name="19">19</a>De amikor hozzá kellett volna adni Dávidhoz Saul leányát, Mérabot, mégis a mehólai Adriélhez adták feleségül.</span> <span class="verse"><a name="20">20</a>Saul leánya Míkal azonban megszerette Dávidot. Megmondták ezt Saulnak, és ő helyeselte a dolgot.</span> <span class="verse"><a name="21">21</a>Ezt gondolta ugyanis Saul: Neki adom őt, mert ez lesz a csapda, és elpusztítják a filiszteusok. Ezért másodszor is ezt mondta Saul Dávidnak: Ezúttal a vőm leszel.</span> <span class="verse"><a name="22">22</a>És megparancsolta Saul az udvari embereknek, hogy így beszéljenek Dáviddal bizalmasan: Nézd, a király kedvel téged, és az udvari emberek is mind szeretnek. Légy tehát a király veje!</span> <span class="verse"><a name="23">23</a>Saul udvari emberei el is mondták Dávidnak ezeket a dolgokat, de Dávid így felelt: Olyan csekélységnek látjátok, hogy valaki a király veje legyen? Hiszen én szegény és jelentéktelen ember vagyok.</span> <span class="verse"><a name="24">24</a>És jelentették az udvari emberek Saulnak, hogy miket mondott Dávid.</span> <span class="verse"><a name="25">25</a>Akkor ezt mondta Saul: Mondjátok meg Dávidnak, hogy nem kíván a király mátkapénzt, csak száz filiszteusnak az előbőrét. Így állj bosszút a király ellenségein! Saul ugyanis azt gondolta, hogy a filiszteusok által ejti el Dávidot.</span> <span class="verse"><a name="26">26</a>Amikor aztán az udvari emberek elmondták Dávidnak ezeket, Dávid is helyeselte a dolgot, hogy a király veje legyen. Még mielőtt letelt volna a kitűzött idő,</span> <span class="verse"><a name="27">27</a>elindult és elment Dávid az embereivel együtt, és levágott kétszáz embert a filiszteusok közül. Elhozta Dávid az előbőrüket, és odaadta az összeset a királynak, hogy a király veje lehessen. Ekkor hozzá adta Saul a leányát, Míkalt feleségül.</span> <span class="verse"><a name="28">28</a>Saul azonban látta, és tudta, hogy az ÚR Dáviddal van, és Míkal, Saul leánya szereti őt.</span> <span class="verse"><a name="29">29</a>Ezért még jobban félt Saul Dávidtól, és ellensége lett Dávidnak egész életére.</span> <span class="verse"><a name="30">30</a>A filiszteusok vezérei kivonultak harcolni. Valahányszor kivonultak, Dávid mindig nagyobb sikert ért el, mint Saul többi szolgája, ezért igen híressé lett a neve.</span> </p></div</div></div></body></html>