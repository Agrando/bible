<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/num/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/num">Numbers</a> &gt <strong>Chapter 14</strong></div><p><span class="verse"><a name="1">1</a>Ekkor az egész közösség elkezdett hangosan jajveszékelni, és sírt a nép egész éjjel.</span> <span class="verse"><a name="2">2</a>Izráel fiai mindnyájan zúgolódtak Mózes és Áron ellen. Ezt mondta nekik az egész közösség: Bárcsak meghaltunk volna Egyiptomban, vagy halnánk meg itt a pusztában!</span> <span class="verse"><a name="3">3</a>Miért akar bevinni minket az ÚR arra a földre? Azért, hogy fegyvertől hulljunk el, asszonyaink és gyermekeink pedig prédára jussanak? Nem volna jobb visszatérnünk Egyiptomba?</span> <span class="verse"><a name="4">4</a>Majd ezt mondták egymásnak: Válasszunk vezetőt, és térjünk vissza Egyiptomba!</span> <span class="verse"><a name="5">5</a>Ekkor Mózes és Áron arcra borult Izráel közösségének egész gyülekezete előtt.</span> <span class="verse"><a name="6">6</a>De Józsué, Nún fia és Káléb, Jefunne fia, akik a föld kikémlelői között voltak, megszaggatták ruhájukat,</span> <span class="verse"><a name="7">7</a>és ezt mondták Izráel fiai egész közösségének: A föld, amelyet bejártunk és kikémleltünk, igen-igen jó föld.</span> <span class="verse"><a name="8">8</a>Ha az ÚR kedvel bennünket, akkor bevisz arra a földre, és nekünk adja a tejjel és mézzel folyó földet.</span> <span class="verse"><a name="9">9</a>Csak az ÚR ellen ne lázadjatok, és ne féljetek a föld népétől, mert megesszük őket. Tőlük eltávozott oltalmuk, de az ÚR velünk van! Ne féljetek tőlük!</span> <span class="verse"><a name="10">10</a>De az egész közösség azt mondta, hogy meg kell őket kövezni. Akkor megjelent az ÚR dicsősége a kijelentés sátra fölött egész Izráelnek,</span> <span class="verse"><a name="11">11</a>és ezt mondta az ÚR Mózesnek: Meddig utál engem ez a nép, és meddig nem hisz bennem a sok jel ellenére sem, amelyeket közöttük tettem?!</span> <span class="verse"><a name="12">12</a>Megverem dögvésszel, és elűzöm őket, de téged náluk nagyobb és erősebb nemzetté teszlek.</span> <span class="verse"><a name="13">13</a>Mózes azonban azt mondta az ÚRnak: Hallották az egyiptomiak, hogy te hoztad ki közülük hatalmaddal ezt a népet,</span> <span class="verse"><a name="14">14</a>és elmondták a föld lakosságának. Hallották, hogy te, URam, e nép között vagy&#59; hogy te, URam, szemtől szembe megjelentél, és hogy a te felhőd áll fölöttük, és felhőoszlopban jársz előttük nappal, éjjel pedig tűzoszlopban.</span> <span class="verse"><a name="15">15</a>Ha most mind egy szálig megölöd ezt a népet, akkor ezt fogják mondani azok a nemzetek, amelyek hallották a híredet:</span> <span class="verse"><a name="16">16</a>Mivel nem tudta az ÚR bevinni ezt a népet arra a földre, amelyet esküvel ígért nekik, azért mészárolta le őket a pusztában.</span> <span class="verse"><a name="17">17</a>Most azért mutasd meg, URam, hogy nagy a te hatalmad, ahogyan megmondtad:</span> <span class="verse"><a name="18">18</a>Az ÚR türelme hosszú, szeretete nagy, megbocsátja a bűnt és hitszegést&#59; bár nem hagyja egészen büntetés nélkül, hanem megbünteti az atyák bűnéért a fiakat harmad- és negyedízig.</span> <span class="verse"><a name="19">19</a>Bocsásd meg ennek a népnek a bűnét nagy szereteteddel, ahogyan megbocsátottál ennek a népnek Egyiptomtól fogva mindeddig!</span> <span class="verse"><a name="20">20</a>Akkor az ÚR ezt mondta: Megbocsátok a te beszéded szerint.</span> <span class="verse"><a name="21">21</a>De életemre mondom és az ÚR dicsőségére, amely betölti az egész földet,</span> <span class="verse"><a name="22">22</a>hogy azok közül az emberek közül, akik látták dicsőségemet és a jeleket, amelyeket Egyiptomban és a pusztában tettem, mégis megkísértettek engem tízszer is, és nem hallgattak szavamra,</span> <span class="verse"><a name="23">23</a>senki sem fogja meglátni azt a földet, amelyet esküvel ígértem atyáiknak. Senki sem látja meg azt azok közül, akik engem megutáltak.</span> <span class="verse"><a name="24">24</a>De szolgámat, Kálébot, mivel más lélek volt benne, és tökéletesen követett engem, beviszem arra a földre, ahol járt, és az ő utódai birtokolni fogják azt.</span> <span class="verse"><a name="25">25</a>A völgyekben azonban az amálékiek és a kánaániak laknak. Holnap forduljatok meg, és induljatok el a pusztába a Vörös-tenger felé!</span> <span class="verse"><a name="26">26</a>Az ÚR így beszélt Mózeshez és Áronhoz:</span> <span class="verse"><a name="27">27</a>Meddig zúgolódik ellenem ez a gonosz közösség? Meghallottam Izráel fiainak zúgolódását, mert sokat zúgolódtak ellenem.</span> <span class="verse"><a name="28">28</a>Mondd meg nekik: Életemre mondom - így szól az ÚR -, hogy úgy fogok veletek bánni, ahogyan ti beszéltetek ellenem!</span> <span class="verse"><a name="29">29</a>Itt a pusztában fogtok holtan elhullani, a számba vettek mind, ahányan csak vagytok, húszévestől fölfelé, mert zúgolódtatok ellenem.</span> <span class="verse"><a name="30">30</a>Nem mentek be arra a földre, amelyről esküvel ígértem, hogy ott fogtok lakni, csak Káléb, Jefunne fia és Józsué, Nún fia.</span> <span class="verse"><a name="31">31</a>De gyermekeiteket, akikről azt mondtátok, hogy prédává lesznek, azokat beviszem, és megismerik azt a földet, amelyet ti megvetettetek.</span> <span class="verse"><a name="32">32</a>De ti holtan hullotok el itt a pusztában.</span> <span class="verse"><a name="33">33</a>Fiaitok pásztorok lesznek a pusztában negyven esztendeig, és bűnhődnek a ti hűtlenségetekért, míg holttesteitek az utolsóig a pusztában nem lesznek.</span> <span class="verse"><a name="34">34</a>Negyven napig kémleltétek ki azt a földet, most negyven évig bűnhődjetek, egy-egy napért egy-egy esztendőt számítva, hogy megtudjátok, mi az, ha én ellenkezem veletek.</span> <span class="verse"><a name="35">35</a>Én, az ÚR, megmondtam, hogy ezt teszem ezzel az egész gonosz közösséggel, amely összefogott ellenem: az utolsóig itt halnak meg a pusztában!</span> <span class="verse"><a name="36">36</a>Azok a férfiak, akiket Mózes elküldött az ország kikémlelésére, és akik visszatérve föllázították ellene az egész közösséget, mert rossz hírét terjesztették annak a földnek,</span> <span class="verse"><a name="37">37</a>meghaltak azok a férfiak, akik az ország rossz hírét terjesztették, az ÚR csapásától.</span> <span class="verse"><a name="38">38</a>Csak Józsué, Nún fia és Káléb, Jefunne fia maradt életben azok közül a férfiak közül, akik elmentek az országot kikémlelni.</span> <span class="verse"><a name="39">39</a>Amikor elbeszélte Mózes ezeket a dolgokat egész Izráelnek, a nép nagyon megszomorodott.</span> <span class="verse"><a name="40">40</a>Korán reggel fölkeltek, hogy fölmenjenek a hegység tetejére. Ezt mondták: Itt vagyunk, menjünk hát arra a helyre, amelyről az ÚR beszélt. Bizony, vétkeztünk!</span> <span class="verse"><a name="41">41</a>Mózes azonban ezt mondta: Miért akarjátok áthágni az ÚR parancsát? Nem fog az sikerülni!</span> <span class="verse"><a name="42">42</a>Ne menjetek, mert nem lesz köztetek az ÚR! Vereséget fogtok szenvedni ellenségeitektől!</span> <span class="verse"><a name="43">43</a>Hiszen az amálékiek és kánaániak ott vannak veletek szemben, és elhullotok fegyvereiktől! Mivel elfordultatok az ÚRtól, az ÚR sem lesz veletek!</span> <span class="verse"><a name="44">44</a>De ők vakmerően fölmentek a hegy tetejére, bár az ÚR szövetségének a ládája és Mózes ki sem mozdultak a táborból.</span> <span class="verse"><a name="45">45</a>Az amálékiek és kánaániak pedig, akik azon a hegységen laktak, lerohantak, verték és kergették őket egészen Hormáig.</span> </p></div</div></div></body></html>