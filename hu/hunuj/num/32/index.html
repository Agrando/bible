<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/num/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/num">Numbers</a> &gt <strong>Chapter 32</strong></div><p><span class="verse"><a name="1">1</a>Rúben és Gád fiainak igen sok jószága volt. Amikor látták, hogy Jazér és Gileád földje mennyire jószágtartásra való hely,</span> <span class="verse"><a name="2">2</a>akkor Gád és Rúben fiai odamentek Mózeshez és Eleázár paphoz, meg a közösség vezető embereihez, és ezt mondták:</span> <span class="verse"><a name="3">3</a>Atárót, Díbón, Jazér, Nimrá, Hesbón, Elálé, Szebám, Nebó és Beón,</span> <span class="verse"><a name="4">4</a>az a föld, amelyet megvert az ÚR Izráel közössége előtt, jószágtartásra való föld, szolgáidnak pedig van jószáguk.</span> <span class="verse"><a name="5">5</a>Ha jóindulattal vagy hozzánk - mondták -, hadd kapják meg szolgáid ezt a földet örökségül, és ne vigyél át bennünket a Jordánon!</span> <span class="verse"><a name="6">6</a>Mózes ezt felelte Gád és Rúben fiainak: Ti itt akartok maradni, amikor testvéreitek harcba vonulnak?!</span> <span class="verse"><a name="7">7</a>Miért akarjátok elvenni Izráel fiainak a bátorságát attól, hogy átkeljenek arra a földre, amelyet az ÚR adott nekik?</span> <span class="verse"><a name="8">8</a>Atyáitok is így cselekedtek, amikor elküldtem őket Kádés-Barneából, hogy megtekintsék az országot.</span> <span class="verse"><a name="9">9</a>Fölmentek az Eskól-völgyig, és megnézték az országot, de elvették Izráel fiainak a bátorságát attól, hogy bemenjenek abba az országba, amelyet nekik adott az ÚR.</span> <span class="verse"><a name="10">10</a>Ezért fellángolt az ÚR haragja azon a napon, és így esküdött meg:</span> <span class="verse"><a name="11">11</a>Az Egyiptomból feljött férfiak, húszévestől fölfelé, nem látják meg azt a földet, amelyet esküvel ígértem oda Ábrahámnak, Izsáknak és Jákóbnak, mivel nem követtek engem tökéletesen,</span> <span class="verse"><a name="12">12</a>kivéve Kálébot, a kenizzi Jefunne fiát és Józsuét, Nún fiát, mivel ők tökéletesen követték az URat.</span> <span class="verse"><a name="13">13</a>Fellángolt az ÚR haragja Izráel ellen, hagyta őket bolyongani a pusztában negyven évig, míg ki nem pusztult az az egész nemzedék, amely olyat követett el, ami nem tetszett az ÚRnak.</span> <span class="verse"><a name="14">14</a>És most ti, vétkes emberek fajzata, atyáitok nyomdokába léptek, hogy még növeljétek az ÚR Izráel ellen fellángolt haragját?!</span> <span class="verse"><a name="15">15</a>Ha elfordultok tőle, még tovább hagyja népét bolyongani a pusztában, és az egész népnek vesztét okozzátok.</span> <span class="verse"><a name="16">16</a>Ekkor közelebb léptek hozzá, és ezt mondták: Csak juhaklokat építünk itt a jószágnak, meg városokat a családunknak,</span> <span class="verse"><a name="17">17</a>de mi magunk hamarosan fölfegyverkezünk, és megyünk Izráel fiai előtt, míg be nem visszük őket a területükre. Csak a családunk lakjék megerősített városokban az ország lakosai miatt.</span> <span class="verse"><a name="18">18</a>Nem térünk vissza házainkba, amíg meg nem kapja minden izráeli a maga örökségét.</span> <span class="verse"><a name="19">19</a>Hiszen mi nem akarunk velük együtt örökséget kapni ott a Jordánon túl, mert már jutott nekünk örökség a Jordánon innen, keleten.</span> <span class="verse"><a name="20">20</a>Mózes így felelt nekik: Ha így cselekesztek, ha fölfegyverkeztek a harcra az ÚR színe előtt,</span> <span class="verse"><a name="21">21</a>és átkel a Jordánon minden fegyveres ember az ÚR színe előtt, amíg ő ki nem űzi ellenségeit maga elől,</span> <span class="verse"><a name="22">22</a>és ha akkor tértek vissza, amikor meghódol az a föld az ÚR előtt, akkor ártatlanok lesztek az ÚR és Izráel szemében, és örökségül kapjátok ezt a földet az ÚRtól.</span> <span class="verse"><a name="23">23</a>De ha nem így cselekesztek, vétkeztek az ÚR ellen. Tudjátok meg, hogy utolér benneteket vétketek büntetése.</span> <span class="verse"><a name="24">24</a>Építsetek városokat családotoknak és aklokat nyájaitoknak, de amit kimondtatok, azt tegyétek meg!</span> <span class="verse"><a name="25">25</a>Akkor ezt mondták Gád és Rúben fiai Mózesnek: Úgy cselekszenek szolgáid, ahogyan te parancsolod, urunk!</span> <span class="verse"><a name="26">26</a>Családunk, asszonyaink, jószágunk és mindenféle állatunk ott marad Gileád városaiban.</span> <span class="verse"><a name="27">27</a>Szolgáid pedig mindnyájan fegyveresen hadba vonulnak az ÚR előtt, ahogyan te, uram, kívánod.</span> <span class="verse"><a name="28">28</a>Mózes parancsot adott Eleázár papnak és Józsuénak, Nún fiának, meg az izráeli törzsek családfőinek,</span> <span class="verse"><a name="29">29</a>és ezt mondta nekik: Ha Gád és Rúben fiai átkelnek veletek a Jordánon, mindnyájan fölfegyverkezve a harcra az ÚR színe előtt, és ha majd meghódol az a föld előttetek, akkor adjátok nekik Gileád földjét örökségül.</span> <span class="verse"><a name="30">30</a>Ha azonban nem kelnek át veletek fegyveresen, akkor köztetek kapjanak örökséget Kánaán földjén.</span> <span class="verse"><a name="31">31</a>Gád és Rúben fiai így válaszoltak: Úgy cselekszünk, ahogyan az ÚR meghagyta szolgáidnak.</span> <span class="verse"><a name="32">32</a>Mi átkelünk fegyveresen az ÚR színe előtt Kánaán földjére, de birtokunk legyen itt, a Jordánon innen.</span> <span class="verse"><a name="33">33</a>Mózes tehát Gád és Rúben fiainak, meg József fiai közül Manassé törzse felének adta Szíhónnak, az emóriak királyának országát és Ógnak, Básán királyának országát, azt a földet a területén lévő városokkal együtt, az országban mindenfelé levő városokkal.</span> <span class="verse"><a name="34">34</a>Ott építették föl Gád fiai Díbónt, Atárótot és Aróért,</span> <span class="verse"><a name="35">35</a>Atrót-Sófánt, Jazért és Jogbohát,</span> <span class="verse"><a name="36">36</a>Bét-Nimrát és Bét-Háránt, ezeket az erős városokat és juhaklokat.</span> <span class="verse"><a name="37">37</a>Rúben fiai pedig fölépítették Hesbónt, Elálét és Kirjátaimot,</span> <span class="verse"><a name="38">38</a>Nebót, Baal-Meónt, amelyeknek megváltoztatták a nevét, továbbá Szibmát. Így nevezték el azokat a városokat, amelyeket fölépítettek.</span> <span class="verse"><a name="39">39</a>Manassé fiának, Mákírnak a fiai pedig Gileádba vonultak, és elfoglalták azt. Kiűzték az ott lakó emóriakat.</span> <span class="verse"><a name="40">40</a>Mózes Manassé fiának, Mákírnak adta Gileádot, és az ott telepedett le.</span> <span class="verse"><a name="41">41</a>Manassé másik fia, Jáír fölvonult, és elfoglalta azoknak a sátorfalvait. Elnevezte azokat Jáír sátorfalvainak.</span> <span class="verse"><a name="42">42</a>Nóbah is fölvonult, elfoglalta Kenátot és falvait, és a maga nevéről Nóbahnak nevezte el.</span> </p></div</div></div></body></html>