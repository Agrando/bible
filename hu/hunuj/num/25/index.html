<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/num/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/num">Numbers</a> &gt <strong>Chapter 25</strong></div><p><span class="verse"><a name="1">1</a>Amikor Izráel Sittimben tartózkodott, elkezdett a nép paráználkodni Móáb leányaival,</span> <span class="verse"><a name="2">2</a>mert ezek meghívták a népet isteneik áldozatára. A nép ott evett, leborult azoknak az istenei előtt,</span> <span class="verse"><a name="3">3</a>és odaszegődött Izráel Baal-Peórhoz. De haragra gerjedt az ÚR Izráel ellen,</span> <span class="verse"><a name="4">4</a>és ezt mondta az ÚR Mózesnek: Fogasd el a nép minden főemberét, és akasztasd fel őket fényes nappal az ÚR előtt, hogy elforduljon az ÚR fölgerjedt haragja Izráeltől.</span> <span class="verse"><a name="5">5</a>Mózes tehát ezt mondta Izráel bíráinak: Gyilkolja le mindenki a maga emberei közül azokat, akik Baal-Peórhoz szegődtek!</span> <span class="verse"><a name="6">6</a>Éppen akkor jött egy izráeli ember, aki egy midjáni nőt hozott testvéreihez Mózes szeme láttára, meg Izráel egész közösségének a szeme láttára. Azok pedig sírtak a kijelentés sátrának a bejárata előtt.</span> <span class="verse"><a name="7">7</a>Amikor meglátta ezt Fineás, Áron főpap fiának, Eleázárnak a fia, kilépett a közösség közül, dárdát fogott a kezébe,</span> <span class="verse"><a name="8">8</a>bement az izráeli ember után a sátor belsejébe, és hason szúrta mindkettőjüket, az izráeli embert és azt a nőt is. Ezzel elhárult a csapás Izráel fiairól.</span> <span class="verse"><a name="9">9</a>Huszonnégyezer halottja lett a csapásnak.</span> <span class="verse"><a name="10">10</a>Azután így beszélt az ÚR Mózeshez:</span> <span class="verse"><a name="11">11</a>Fineás, Áron főpap fiának, Eleázárnak a fia elfordította haragomat Izráel fiairól, amikor felindulásomnak megfelelően bánt velük. Ezért nem semmisítem meg Izráel fiait felindulásomban.</span> <span class="verse"><a name="12">12</a>Mondd meg tehát: Íme, én békességem szövetségével ajándékozom meg.</span> <span class="verse"><a name="13">13</a>Övé és utódaié lesz a papság szövetsége örökre, mivel haragra indult Istenéért, és engesztelést végzett Izráel fiaiért.</span> <span class="verse"><a name="14">14</a>Annak a megölt izráeli embernek a neve, akit a midjáni nővel együtt öltek meg, Zimri volt, annak a Szálúnak a fia, aki Simeon egyik nagycsaládjának a vezető embere volt.</span> <span class="verse"><a name="15">15</a>A megölt midjáni nő neve pedig Kozbi volt, annak a Cúrnak a leánya, aki Midján törzsei egyik nagycsaládjának a feje volt.</span> <span class="verse"><a name="16">16</a>Azután így beszélt Mózeshez az ÚR:</span> <span class="verse"><a name="17">17</a>Támadjátok meg a midjániakat, és verjétek le őket,</span> <span class="verse"><a name="18">18</a>mert ők is ellenetek támadtak, amikor cselt szőttek ellenetek Peór révén és Kozbi révén, aki midjáni fejedelem leánya, az ő húguk volt, de megölték a Peór miatt támadt csapás napján.</span> </p></div</div></div></body></html>