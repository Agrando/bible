<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/1cor/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/1cor">1 Corinthians</a> &gt <strong>Chapter 14</strong></div><p><span class="verse"><a name="1">1</a>Törekedjetek a szeretetre, buzgón kérjétek a lelki ajándékokat, de leginkább azt, hogy prófétáljatok.</span> <span class="verse"><a name="2">2</a>Mert aki nyelveken szól, nem emberekhez szól, hanem Istenhez. Nem is érti meg őt senki, mert a Lélek által szól titkokat.</span> <span class="verse"><a name="3">3</a>Aki pedig prófétál, emberekhez szól, és ezzel épít, bátorít, vigasztal.</span> <span class="verse"><a name="4">4</a>Aki nyelveken szól, önmagát építi, aki pedig prófétál, a gyülekezetet építi.</span> <span class="verse"><a name="5">5</a>Szeretném ugyan, ha mindnyájan szólnátok nyelveken, de még inkább, ha prófétálnátok&#59; mert nagyobb az, aki prófétál, mint az, aki nyelveken szól, kivéve, ha meg is magyarázza, hogy a gyülekezet is épüljön belőle.</span> <span class="verse"><a name="6">6</a>Ha pedig, testvéreim, elmegyek hozzátok, és nyelveken szólok, mit használok nektek, ha nem szólok hozzátok egyúttal kinyilatkoztatásban vagy ismeretben, prófétálásban vagy tanításban?</span> <span class="verse"><a name="7">7</a>Az élettelen hangszerek, akár fuvola, akár lant, ha nem adnak különböző hangokat, hogyan ismerjük fel, amit a fuvolán vagy a lanton játszanak?</span> <span class="verse"><a name="8">8</a>Ha pedig a trombita bizonytalan hangot ad, ki fog a harcra készülni?</span> <span class="verse"><a name="9">9</a>Így van veletek is, amikor nyelveken szóltok: ha nem szóltok világosan, hogyan fogják megérteni, amit beszéltek? Csak a levegőbe fogtok beszélni.</span> <span class="verse"><a name="10">10</a>Ki tudja, hányféle nyelv van ezen a világon, és egyik sem értelmetlen.</span> <span class="verse"><a name="11">11</a>Ha tehát nem ismerem a nyelvet, a beszélőnek idegen maradok, és a beszélő is idegen lesz nekem.</span> <span class="verse"><a name="12">12</a>Ezért ti is, mivel rajongtok a lelki ajándékokért, arra igyekezzetek, hogy gazdagodásotok a gyülekezet építését szolgálja.</span> <span class="verse"><a name="13">13</a>Ezért aki nyelveken szól, imádkozzék azért, hogy magyarázatot is tudjon adni.</span> <span class="verse"><a name="14">14</a>Mert ha nyelveken szólva imádkozom, a lelkem ugyan imádkozik, de az értelmemet nem használom.</span> <span class="verse"><a name="15">15</a>Hogyan is van tehát ez a dolog? Imádkozom lélekkel, de imádkozom értelemmel is, dicséretet éneklek lélekkel, de dicséretet éneklek értelemmel is.</span> <span class="verse"><a name="16">16</a>Mert ha csak lélekkel mondasz dicséretet, akkor aki az avatatlanok helyét foglalja el, hogyan fog áment mondani a te hálaadásodra, amikor nem is tudja, mit beszélsz?</span> <span class="verse"><a name="17">17</a>Mert te ugyan szépen adsz hálát, de a másik nem épül belőle.</span> <span class="verse"><a name="18">18</a>Hálát adok az Istennek, hogy mindnyájatoknál jobban tudok nyelveken szólni,</span> <span class="verse"><a name="19">19</a>de a gyülekezetben inkább akarok öt szót kimondani értelemmel, hogy másokat is tanítsak, mintsem tízezer szót nyelveken.</span> <span class="verse"><a name="20">20</a>Testvéreim, ne legyetek gyermekek a gondolkozásban, hanem a rosszban legyetek kiskorúak, a gondolkozásban ellenben érettek legyetek.</span> <span class="verse"><a name="21">21</a>A törvényben meg van írva: "Idegen nyelveken és idegenek ajkával fogok szólni ehhez a néphez, és így sem hallgatnak rám", ezt mondja az Úr.</span> <span class="verse"><a name="22">22</a>Úgyhogy a nyelveken való szólás jel, de nem a hivőknek, hanem a hitetleneknek, a prófétálás pedig nem a hitetleneknek, hanem a hivőknek szól.</span> <span class="verse"><a name="23">23</a>Ha tehát összejön az egész gyülekezet, és mindnyájan nyelveken szólnak, és közben bemennek oda az avatatlanok vagy a hitetlenek, nem azt fogják-e mondani, hogy őrjöngtök?</span> <span class="verse"><a name="24">24</a>De ha valamennyien prófétálnak, és bemegy egy hitetlen vagy be nem avatott, annak mindenki a lelkére beszél, azt mindenki megvizsgálja,</span> <span class="verse"><a name="25">25</a>és így szívének titkai nyilvánvalóvá lesznek, úgyhogy arcra borulva imádja az Istent, és hirdeti, hogy az Isten valóban közöttetek van.</span> <span class="verse"><a name="26">26</a>Mi következik mindezekből, testvéreim? Amikor összejöttök, kinek-kinek van zsoltára, tanítása, kinyilatkoztatása, nyelveken szólása, magyarázata: minden épüléseteket szolgálja!</span> <span class="verse"><a name="27">27</a>Ha nyelveken szól is valaki, ketten vagy legfeljebb hárman szóljanak, mégpedig egymás után&#59; egy valaki pedig magyarázza meg.</span> <span class="verse"><a name="28">28</a>Ha pedig nincs magyarázó, hallgasson a gyülekezetben, csak önmagához szóljon és az Istenhez.</span> <span class="verse"><a name="29">29</a>A próféták pedig ketten vagy hárman szóljanak, a többiek pedig ítéljék meg.</span> <span class="verse"><a name="30">30</a>De ha közben az ott ülők közül egy másik kap kinyilatkoztatást, az előző hallgasson el.</span> <span class="verse"><a name="31">31</a>Mert egyenként mindnyájan prófétálhattok, hogy mindenki tanuljon, és mindenki bátorítást kapjon.</span> <span class="verse"><a name="32">32</a>A prófétákban lévő lélek pedig alárendeli magát a prófétáknak.</span> <span class="verse"><a name="33">33</a>Mert Isten nem a zűrzavarnak, hanem a békességnek Istene. Mint ahogyan ez a szentek valamennyi gyülekezetében történik,</span> <span class="verse"><a name="34">34</a>az asszonyok hallgassanak a gyülekezetekben, mert nincs megengedve nekik, hogy beszéljenek, hanem engedelmeskedjenek, ahogyan a törvény is mondja.</span> <span class="verse"><a name="35">35</a>Ha pedig meg akarnak tudni valamit, otthon kérdezzék meg a férjüket, mert illetlen az asszonynak a gyülekezetben beszélnie.</span> <span class="verse"><a name="36">36</a>Vajon tőletek indult ki az Isten igéje, vagy egyedül hozzátok jutott el?</span> <span class="verse"><a name="37">37</a>Ha valaki azt tartja magáról, hogy próféta vagy Lélektől megragadott ember, tudja meg, hogy amit nektek írok, az az Úr parancsolata.</span> <span class="verse"><a name="38">38</a>És ha valaki ezt nem ismeri el, ne ismertessék el.</span> <span class="verse"><a name="39">39</a>Ezért, testvéreim, törekedjetek a prófétálásra, de a nyelveken való szólást se akadályozzátok.</span> <span class="verse"><a name="40">40</a>Azonban minden illendően és rendben történjék.</span> </p></div</div></div></body></html>