<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/1cor/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/1cor">1 Corinthians</a> &gt <strong>Chapter 7</strong></div><p><span class="verse"><a name="1">1</a>Amikről pedig írtatok, azokra ezt válaszolom: jó a férfinak asszonyt nem érinteni.</span> <span class="verse"><a name="2">2</a>A paráznaság miatt azonban mindenkinek legyen saját felesége, és minden asszonynak saját férje.</span> <span class="verse"><a name="3">3</a>A férj teljesítse kötelességét felesége iránt, hasonlóan a feleség is a férje iránt.</span> <span class="verse"><a name="4">4</a>A feleség nem ura a maga testének, hanem a férje&#59; s ugyanúgy a férj sem ura a maga testének, hanem a felesége.</span> <span class="verse"><a name="5">5</a>Ne fosszátok meg egymást magatoktól, legfeljebb közös megegyezéssel egy időre, hogy szabaddá legyetek az imádkozásra, de azután legyetek ismét együtt, nehogy megkísértsen a Sátán titeket azáltal, hogy képtelenek vagytok magatokon uralkodni.</span> <span class="verse"><a name="6">6</a>Ezt pedig kedvezésképpen mondom, nem parancsként.</span> <span class="verse"><a name="7">7</a>Szeretném ugyanis, ha minden ember úgy volna, mint én magam is&#59; viszont mindenkinek saját kegyelmi ajándéka van Istentől: kinek így, kinek amúgy.</span> <span class="verse"><a name="8">8</a>A nem házasoknak és az özvegyeknek pedig ezt mondom: jó nekik, ha úgy maradnak, mint én is.</span> <span class="verse"><a name="9">9</a>Ha azonban nem tudják magukat megtartóztatni, házasodjanak meg, mert jobb házasságban élni, mint égni.</span> <span class="verse"><a name="10">10</a>A házasoknak pedig nem én parancsolom, hanem az Úr, hogy az asszony ne váljon el a férjétől.</span> <span class="verse"><a name="11">11</a>Ha azonban elválik, maradjon házasság nélkül, vagy béküljön ki a férjével. A férfi se bocsássa el a feleségét.</span> <span class="verse"><a name="12">12</a>A többieknek pedig én mondom, nem az Úr: ha egy testvérnek hitetlen felesége van, aki kész vele élni, ne bocsással el.</span> <span class="verse"><a name="13">13</a>És ha egy asszonynak hitetlen férje van, és ez kész vele élni, ne hagyja el a férjét.</span> <span class="verse"><a name="14">14</a>Mert a hitetlen férj meg van szentelve hívő felesége által, a hitetlen feleség pedig hívő férje által&#59; különben gyermekeitek is tisztátalanok volnának, így azonban szentek.</span> <span class="verse"><a name="15">15</a>Ha pedig a hitetlen házastárs válni akar, váljék el, nincs szolgaság alá vetve a hívő férj vagy a hívő feleség az ilyen esetekben. Mert arra hívott el minket az Isten, hogy békességben éljünk.</span> <span class="verse"><a name="16">16</a>Mert mit tudod te, asszony, vajon megmentheted-e a férjedet? Vagy mit tudod te, férfi, vajon megmentheted-e a feleségedet?</span> <span class="verse"><a name="17">17</a>Egyébként mindenki éljen úgy, ahogy az Úr adta neki, ahogy az Isten elhívta: így rendelkezem minden más gyülekezetben is.</span> <span class="verse"><a name="18">18</a>Körülmetélten hívatott el valaki? Ne tüntesse el. Körülmetéletlenül hívatott el valaki? Ne metélkedjék körül.</span> <span class="verse"><a name="19">19</a>A körülmetélkedés semmi, a körülmetéletlenség is semmi, egyedül Isten parancsolatainak a megtartása fontos.</span> <span class="verse"><a name="20">20</a>Mindenki maradjon abban a hivatásban, amelyben elhívatott.</span> <span class="verse"><a name="21">21</a>Rabszolgaként hívattál el? Ne törődj vele. Ha viszont szabaddá lehetsz, inkább élj azzal!</span> <span class="verse"><a name="22">22</a>Mert az Úrban elhívott rabszolga az Úr felszabadítottja, hasonlóan a szabadként elhívott a Krisztus rabszolgája.</span> <span class="verse"><a name="23">23</a>Áron vétettetek meg: ne legyetek emberek rabszolgái.</span> <span class="verse"><a name="24">24</a>Mindenki abban maradjon meg Isten előtt, testvéreim, amiben elhívatott.</span> <span class="verse"><a name="25">25</a>A hajadonokról ugyan nincs rendelkezésem az Úrtól, de tanácsot adok úgy, mint aki az Úr irgalma folytán hitelt érdemel.</span> <span class="verse"><a name="26">26</a>Azt tartom tehát jónak a küszöbön álló megpróbáltatások miatt, hogy jó az embernek úgy maradnia, amint van.</span> <span class="verse"><a name="27">27</a>Feleséghez vagy kötve? Ne keress válást. Feleség nélkül vagy? Ne keress feleséget.</span> <span class="verse"><a name="28">28</a>De ha megnősülsz, nem vétkezel, és ha férjhez megy a hajadon, nem vétkezik. Az ilyeneknek azonban gyötrelmük lesz a testben, én pedig szeretnélek ettől megkímélni titeket.</span> <span class="verse"><a name="29">29</a>Ezt pedig azért mondom, testvéreim, mert a hátralevő idő rövidre szabott. Ezután tehát azok is, akiknek van feleségük, úgy éljenek, mintha nem volna,</span> <span class="verse"><a name="30">30</a>és akik sírnak, mintha nem sírnának, akik pedig örülnek, mintha nem örülnének, akik vásárolnak valamit, mintha nem volna az az övék,</span> <span class="verse"><a name="31">31</a>és akik a világ javaival élnek, mintha nem élnének vele, mert e világ ábrázata elmúlik.</span> <span class="verse"><a name="32">32</a>Azt szeretném, hogy gond ne terheljen titeket. Aki nőtlen, az az Úr dolgaival törődik: hogyan legyen tetszésére az Úrnak.</span> <span class="verse"><a name="33">33</a>Aki viszont megházasodott, az a világi dolgokkal törődik: hogyan legyen tetszésére a feleségének&#59;</span> <span class="verse"><a name="34">34</a>ezért élete megosztott. A nem férjes asszony és a hajadon az Úr dolgaival törődik, hogy szent legyen testében is, lelkében is, aki pedig férjhez ment, a világi dolgokkal törődik: hogyan legyen tetszésére a férjének.</span> <span class="verse"><a name="35">35</a>Ezt pedig éppen a ti javatokra mondom, nem azért, hogy tőrbe csaljalak, hanem hogy feddhetetlenül élhessetek, és osztatlan szívvel ragaszkodjatok az Úrhoz.</span> <span class="verse"><a name="36">36</a>Ha pedig valaki azt gondolja, hogy tisztességtelenül bánik hajadon leányával, ha eljár felette az idő, és mégis hajadon marad, tegye meg, amit akar, nem vétkezik: adja férjhez.</span> <span class="verse"><a name="37">37</a>Aki azonban szilárd elhatározásra jutott, és a szükség nem kényszeríti, mert hatalma van saját kívánsága felett, és úgy döntött szívében, hogy jegyesét megőrzi: jól teszi.</span> <span class="verse"><a name="38">38</a>Azért, aki feleségül veszi jegyesét, az is jól teszi, de aki nem veszi feleségül, még jobban teszi.</span> <span class="verse"><a name="39">39</a>Az asszonyt törvény köti, amíg él a férje, de ha a férje meghal, szabadon férjhez mehet ahhoz, akihez akar, de csak az Úrban.</span> <span class="verse"><a name="40">40</a>Az én véleményem szerint azonban boldogabb lesz, ha úgy marad. Hiszem pedig, hogy bennem is az Isten Lelke van.</span> </p></div</div></div></body></html>