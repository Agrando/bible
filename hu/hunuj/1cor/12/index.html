<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/1cor/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/1cor">1 Corinthians</a> &gt <strong>Chapter 12</strong></div><p><span class="verse"><a name="1">1</a>A lelki ajándékokra nézve pedig, testvéreim, nem szeretném, ha tudatlanok lennétek.</span> <span class="verse"><a name="2">2</a>Tudjátok, hogy amikor pogányok voltatok, ellenállhatatlanul vitt és sodort valami benneteket a néma bálványokhoz.</span> <span class="verse"><a name="3">3</a>Ezért tudtotokra adom, hogy senki sem mondja: "Jézus átkozott", aki Isten Lelke által szól&#59; és senki sem mondhatja: "Jézus Úr", csakis a Szentlélek által.</span> <span class="verse"><a name="4">4</a>A kegyelmi ajándékok között ugyan különbségek vannak, de a Lélek ugyanaz.</span> <span class="verse"><a name="5">5</a>Különbségek vannak a szolgálatokban is, de az Úr ugyanaz.</span> <span class="verse"><a name="6">6</a>És különbségek vannak az isteni erő megnyilvánulásaiban is, de Isten, aki mindezt véghezviszi mindenkiben, ugyanaz.</span> <span class="verse"><a name="7">7</a>A Lélek megnyilvánulása pedig mindenkinek azért adatik, hogy használjon vele.</span> <span class="verse"><a name="8">8</a>Mert némelyik a Lélek által a bölcsesség igéjét kapta, a másik az ismeret igéjét, ugyanazon Lélek által.</span> <span class="verse"><a name="9">9</a>Egyik ugyanattól a Lélektől a hitet, a másik ugyanazon Lélek által a gyógyítások kegyelmi ajándékait.</span> <span class="verse"><a name="10">10</a>Van, aki az isteni erők munkáit vagy a prófétálást kapta&#59; van, aki lelkek megkülönböztetését, a nyelveken való szólást, vagy pedig a nyelveken való szólás magyarázását kapta.</span> <span class="verse"><a name="11">11</a>De mindezt egy és ugyanaz a Lélek munkálja, aki úgy osztja szét kinek-kinek ajándékát, amint akarja.</span> <span class="verse"><a name="12">12</a>Mert ahogyan a test egy, bár sok tagja van, de a test valamennyi tagja, noha sokan vannak, mégis egy test, ugyanúgy a Krisztus is.</span> <span class="verse"><a name="13">13</a>Hiszen egy Lélek által mi is mindnyájan egy testté kereszteltettünk, akár zsidók, akár görögök, akár rabszolgák, akár szabadok, és mindnyájan egy Lélekkel itattattunk meg.</span> <span class="verse"><a name="14">14</a>Mert a test sem egy tagból áll, hanem sokból.</span> <span class="verse"><a name="15">15</a>Ha ezt mondaná a láb: "Mivel nem vagyok kéz, nem vagyok a test része", vajon azért nem a test része-e?</span> <span class="verse"><a name="16">16</a>És ha ezt mondaná a fül: "Mivel nem vagyok szem, nem vagyok a test része", vajon azért nem a test része-e?</span> <span class="verse"><a name="17">17</a>Ha a test csupa szem, hol lenne a hallás? Ha az egész test hallás, hol lenne a szaglás?</span> <span class="verse"><a name="18">18</a>Márpedig az Isten rendezte el a tagokat a testben, egyenként mindegyiket, ahogyan akarta.</span> <span class="verse"><a name="19">19</a>Ha pedig valamennyi egy tag volna, hol volna a test?</span> <span class="verse"><a name="20">20</a>Így bár sok a tag, mégis egy a test.</span> <span class="verse"><a name="21">21</a>Nem mondhatja a szem a kéznek: "Nincs rád szükségem", vagy a fej a lábaknak: "Nincs rátok szükségem!"</span> <span class="verse"><a name="22">22</a>Ellenkezőleg: a test gyengébbnek látszó részei nagyon is szükségesek,</span> <span class="verse"><a name="23">23</a>és amelyeket a test tisztességtelen részeinek tartunk, azokat nagyobb tisztességgel vesszük körül, és amelyek ékesség nélkül valók, azok nagyobb megbecsülésben részesülnek:</span> <span class="verse"><a name="24">24</a>az ékeseknek azonban nincs erre szükségük. Isten szerkesztette így a testet egybe: az alacsonyabb rendűnek nagyobb tisztességet adva,</span> <span class="verse"><a name="25">25</a>hogy ne legyen meghasonlás a testben, hanem kölcsönösen gondoskodjanak egymásról a tagok.</span> <span class="verse"><a name="26">26</a>És így ha szenved az egyik tag, vele együtt szenved valamennyi, ha dicsőségben részesül az egyik tag, vele együtt örül valamennyi.</span> <span class="verse"><a name="27">27</a>Ti pedig Krisztus teste vagytok, és egyenként annak tagjai.</span> <span class="verse"><a name="28">28</a>Ezek közül pedig némelyeket először apostolokká rendelt az Isten az egyházban, másodszor prófétákká, harmadszor tanítókká. Azután adott csodatevő erőket, kegyelmi ajándékokat: gyógyításra, gyámolításra, vezetésre, különféle nyelveken szólásra.</span> <span class="verse"><a name="29">29</a>Mindnyájan apostolok? Mindnyájan próféták? Mindnyájan tanítók? Mindenkiben van csodatevő erő?</span> <span class="verse"><a name="30">30</a>Mindenki rendelkezik a gyógyítás kegyelmi ajándékával? Mindnyájan szólnak nyelveken? Mindnyájan meg tudják azt magyarázni?</span> <span class="verse"><a name="31">31</a>De törekedjetek a fontosabb kegyelmi ajándékokra. Ezen felül megmutatom nektek a legkiválóbb utat.</span> </p></div</div></div></body></html>