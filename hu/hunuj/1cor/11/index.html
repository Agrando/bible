<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/1cor/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/1cor">1 Corinthians</a> &gt <strong>Chapter 11</strong></div><p><span class="verse"><a name="1">1</a>Legyetek a követőim, mint én is követője vagyok a Krisztusnak.</span> <span class="verse"><a name="2">2</a>Dicsérlek titeket, hogy emlékeztek minden tanításomra, és úgy tartjátok meg a hagyományokat, ahogyan átadtam nektek.</span> <span class="verse"><a name="3">3</a>Szeretném, ha tudnátok, hogy minden férfinak feje a Krisztus, az asszony feje a férfi, a Krisztus feje pedig az Isten.</span> <span class="verse"><a name="4">4</a>Minden férfi, aki fedett fővel imádkozik vagy prófétál, szégyent hoz a fejére.</span> <span class="verse"><a name="5">5</a>De minden asszony, aki fedetlen fővel imádkozik vagy prófétál, szintén szégyent hoz a fejére, mert ugyanolyan, mintha megnyírták volna.</span> <span class="verse"><a name="6">6</a>Mert ha az asszony nem fedi be a fejét, akkor vágassa le a haját, ha pedig szégyen az asszonyra hajának levágása vagy leborotválása, akkor fedje be a fejét.</span> <span class="verse"><a name="7">7</a>Mert a férfinak nem kell befednie a fejét, mivel ő az Isten képe és dicsősége, az asszony ellenben a férfi dicsősége.</span> <span class="verse"><a name="8">8</a>Mert nem a férfi van az asszonyból, hanem az asszony a férfiból.</span> <span class="verse"><a name="9">9</a>Mert nem is a férfi teremtetett az asszonyért, hanem az asszony a férfiért.</span> <span class="verse"><a name="10">10</a>Ezért tehát kötelessége az asszonynak, hogy méltóságának jelét viselje a fején, az angyalok miatt is.</span> <span class="verse"><a name="11">11</a>De az Úrban nincs asszony férfi nélkül, sem férfi asszony nélkül.</span> <span class="verse"><a name="12">12</a>Mert ahogyan az asszony a férfiból van, úgy a férfi is az asszony által van, mindkettő pedig Istentől van.</span> <span class="verse"><a name="13">13</a>Ítéljétek meg magatokban: illik-e az asszonynak fedetlen fővel imádkozni az Istenhez?</span> <span class="verse"><a name="14">14</a>Vajon maga a természet is nem arra tanít-e titeket, hogy szégyen, ha a férfi megnöveszti a haját,</span> <span class="verse"><a name="15">15</a>az asszonynak ellenben ékesség, ha megnöveszti a haját, mert neki fátyolként adatott a haj.</span> <span class="verse"><a name="16">16</a>Ha pedig valaki ebben a dologban vitatkozni akar: nekünk nincsen ilyen szokásunk, sem Isten gyülekezeteinek.</span> <span class="verse"><a name="17">17</a>Amikor a következőkre rátérek, nem dicsérhetlek titeket, mivel nem javatokra, hanem károtokra jöttök össze.</span> <span class="verse"><a name="18">18</a>Mert először is azt hallom, hogy amikor összejöttök a gyülekezetben, szakadások vannak közöttetek, és ezt részben el is hiszem.</span> <span class="verse"><a name="19">19</a>Mert szükséges, hogy legyen közöttetek szakadás is, hogy a kipróbáltak nyilvánvalókká legyenek közöttetek.</span> <span class="verse"><a name="20">20</a>Amikor tehát összejöttök egy helyre, nem lehet úrvacsorával élni,</span> <span class="verse"><a name="21">21</a>mert az evésnél mindenki a saját vacsoráját veszi elő, és az egyik éhezik, a másik pedig megrészegedik.</span> <span class="verse"><a name="22">22</a>Hát nincsen házatok, hogy ott egyetek és igyatok? Vagy megvetitek az Isten gyülekezetét, és megszégyenítitek azokat, akiknek nincsen? Mit mondjak erre? Dicsérjelek ezért titeket? Nem dicsérlek.</span> <span class="verse"><a name="23">23</a>Mert én az Úrtól vettem, amit át is adtam néktek, hogy az Úr Jézus azon az éjszakán, amelyen elárultatott, vette a kenyeret,</span> <span class="verse"><a name="24">24</a>és hálát adva megtörte, és ezt mondotta: "Vegyétek, egyétek, ez az én testem, amely tiérettetek megtöretik, ezt cselekedjétek az én emlékezetemre."</span> <span class="verse"><a name="25">25</a>Hasonlóképpen vette a poharat is, miután vacsoráltak, és ezt mondta: "E pohár amaz új szövetség az én vérem által, ezt cselekedjétek, valamennyiszer isszátok az én emlékezetemre."</span> <span class="verse"><a name="26">26</a>Mert valamennyiszer eszitek e kenyeret, és isszátok e poharat, az Úrnak halálát hirdessétek, amíg eljön.</span> <span class="verse"><a name="27">27</a>Azért, aki méltatlanul eszi az Úr kenyerét, vagy issza az Úr poharát, vétkezik az Úr teste és vére ellen.</span> <span class="verse"><a name="28">28</a>Vizsgálja meg azért az ember önmagát, és úgy egyék abból a kenyérből, és úgy igyék abból a pohárból.</span> <span class="verse"><a name="29">29</a>Mert aki úgy eszik és iszik, hogy nem becsüli meg az Úrnak testét, ítéletet eszik és iszik önmagának.</span> <span class="verse"><a name="30">30</a>Ezért erőtlenek és betegek közöttetek sokan, és ezért halnak meg számosan.</span> <span class="verse"><a name="31">31</a>Mert ha mi magunk ítélnénk meg önmagunkat, nem esnénk ítélet alá.</span> <span class="verse"><a name="32">32</a>De amikor az Úr ítél minket, akkor nevel, hogy a világgal együtt el ne vesszünk.</span> <span class="verse"><a name="33">33</a>Azért tehát, testvéreim, ha evésre egybegyűltök, várjátok meg egymást.</span> <span class="verse"><a name="34">34</a>És ha valaki éhes, otthon egyék, hogy ne ítéletre jöjjetek össze. A többiről majd akkor rendelkezem, ha hozzátok érkezem.</span> </p></div</div></div></body></html>