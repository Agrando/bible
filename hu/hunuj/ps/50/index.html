<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 50</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/ps/50"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/ps">Psalms</a> &gt <strong>Chapter 50</strong></div><p><span class="verse"><a name="1">1</a>Ászáf zsoltára. A hatalmas Isten, az ÚR szól, és hívja a földet napkelettől napnyugatig.</span> <span class="verse"><a name="2">2</a>A tökéletes szépségű Sionon ragyogva jelenik meg Isten.</span> <span class="verse"><a name="3">3</a>Jön a mi Istenünk, nem hallgat. Előtte emésztő tűz, körülötte hatalmas szélvihar.</span> <span class="verse"><a name="4">4</a>Hívja az eget odafent, és a földet, mert ítélni akarja népét.</span> <span class="verse"><a name="5">5</a>Gyűljetek hozzám, híveim, akik áldozattal kötöttetek szövetséget velem!</span> <span class="verse"><a name="6">6</a>Igazságát hirdesse az ég, mert ítéletet tart az Isten. (Szela.)</span> <span class="verse"><a name="7">7</a>Hallgass, népem, most én beszélek! Izráel, most téged intelek! Isten, a te Istened vagyok én!</span> <span class="verse"><a name="8">8</a>Nem feddelek meg véresáldozataidért, sem állandóan előttem levő égőáldozataidért,</span> <span class="verse"><a name="9">9</a>de nem fogadok el házadból bikát, sem aklaidból bakokat.</span> <span class="verse"><a name="10">10</a>Hiszen enyém az erdő minden vadja, és ezernyi hegynek minden állata.</span> <span class="verse"><a name="11">11</a>Ismerem a hegyek minden madarát, enyém a mező vadja is.</span> <span class="verse"><a name="12">12</a>Ha éhezném, nem szólnék neked, mert enyém a világ és ami betölti.</span> <span class="verse"><a name="13">13</a>Eszem-e a bikák húsát, iszom-e a bakok vérét?</span> <span class="verse"><a name="14">14</a>Hálaadással áldozz Istennek, és teljesítsd a Felségesnek tett fogadalmaidat!</span> <span class="verse"><a name="15">15</a>Hívj segítségül engem a nyomorúság idején! Én megszabadítlak, és te dicsőítesz engem.</span> <span class="verse"><a name="16">16</a>A bűnösnek pedig ezt mondja Isten: Hogy mered emlegetni rendelkezéseimet, és szádra venni szövetségemet?</span> <span class="verse"><a name="17">17</a>Hiszen te gyűlölöd a feddést, és elveted igéimet!</span> <span class="verse"><a name="18">18</a>Ha tolvajt látsz, vele cimborálsz, és a paráznákkal tartasz.</span> <span class="verse"><a name="19">19</a>Szádból gonosz beszéd jön ki, nyelved csalárdságot sző.</span> <span class="verse"><a name="20">20</a>Ahol csak vagy, testvéred ellen beszélsz, anyád fiát is bemocskolod.</span> <span class="verse"><a name="21">21</a>Ilyeneket csinálsz, és én hallgassak? Azt hiszed, én is olyan vagyok, mint te? Megfeddelek, és mindezt szemedre vetem!</span> <span class="verse"><a name="22">22</a>Értsétek meg ezt ti, akik elfeledkeztek Istenről, különben elragad menthetetlenül!</span> <span class="verse"><a name="23">23</a>Aki hálaadással áldozik, az dicsőít engem, és aki ilyen úton jár, annak mutatom meg Isten szabadítását.</span> </p></div</div></div></body></html>