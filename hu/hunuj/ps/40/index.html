<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/ps/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/ps">Psalms</a> &gt <strong>Chapter 40</strong></div><p><span class="verse"><a name="1">1</a>A karmesternek: Dávid zsoltára. Várva vártam az URat, és ő lehajolt hozzám, meghallotta kiáltásomat.</span> <span class="verse"><a name="2">2</a>Kiemelt a pusztulás verméből, a sárból és iszapból. Sziklára állította lábamat, biztossá tette lépteimet.</span> <span class="verse"><a name="3">3</a>Új éneket adott a számba, Istenünknek dicséretét. Sokan látják ezt, félik az URat, és bíznak benne.</span> <span class="verse"><a name="4">4</a>Boldog ember az, aki az ÚRba veti bizodalmát, nem igazodik a kevélyekhez és az elvetemült hazugokhoz.</span> <span class="verse"><a name="5">5</a>URam, Istenem! Sok csodás tervet vittél véghez értünk, nincs hozzád fogható. Szeretném hirdetni és elmondani, de több annál, amit fel tudnék sorolni.</span> <span class="verse"><a name="6">6</a>Véresáldozatban és ételáldozatban nem telik kedved: nyitott fület adtál nekem. Égőáldozatot és vétekáldozatot nem kívánsz.</span> <span class="verse"><a name="7">7</a>Akkor így szóltam: Íme, megjelentem, a könyvtekercsben írva van rólam.</span> <span class="verse"><a name="8">8</a>Abban telik kedvem, Istenem, hogy akaratodat teljesítsem, törvényed szívemben van.</span> <span class="verse"><a name="9">9</a>Hirdetem igazságodat a nagy gyülekezetben, és nem zárom be számat, jól tudod, URam!</span> <span class="verse"><a name="10">10</a>Igazságodat nem rejtegetem szívem mélyén, hanem beszélek hűségedről és szabadításodról. Nem titkolom el szeretetedet és hűségedet a nagy gyülekezet előtt.</span> <span class="verse"><a name="11">11</a>URam, ne vond meg tőlem irgalmadat, szereteted és hűséged őrizzen szüntelen!</span> <span class="verse"><a name="12">12</a>Mert annyi baj vett engem körül, hogy megszámlálni sem lehet. Bűneim büntetése utolért engem, áttekinteni sem tudom őket, számosabbak hajam szálainál, és a szívem is elhagyott engem.</span> <span class="verse"><a name="13">13</a>Légy kegyelmes, URam, és ments meg, URam, siess segítségemre!</span> <span class="verse"><a name="14">14</a>Szégyenkezzen, piruljon mindenki, aki életemet el akarja venni! Riadjanak vissza, és érje gyalázat azokat, akik bajomban gyönyörködnek!</span> <span class="verse"><a name="15">15</a>Rettegjenek szégyenükben, akik hahotázva beszélnek rólam!</span> <span class="verse"><a name="16">16</a>Örüljenek, és örvendezzenek benned mindazok, akik téged keresnek. Akik szabadításodra vágyódnak, hadd mondhassák mindig, hogy nagy az ÚR!</span> <span class="verse"><a name="17">17</a>Én nyomorult és szegény vagyok, de gondol rám az Úr. Te vagy segítségem és megmentőm, Istenem, ne késlekedj!</span> </p></div</div></div></body></html>