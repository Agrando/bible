<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 118</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/ps/118"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/ps">Psalms</a> &gt <strong>Chapter 118</strong></div><p><span class="verse"><a name="1">1</a>Adjatok hálát az ÚRnak, mert jó, mert örökké tart szeretete!</span> <span class="verse"><a name="2">2</a>Mondja hát Izráel, hogy örökké tart szeretete!</span> <span class="verse"><a name="3">3</a>Mondja hát Áron háza, hogy örökké tart szeretete!</span> <span class="verse"><a name="4">4</a>Mondják hát, akik félik az URat, hogy örökké tart szeretete!</span> <span class="verse"><a name="5">5</a>Nyomorúságomban az URat hívtam segítségül. Az ÚR meghallgatott, tágas térre vitt engem.</span> <span class="verse"><a name="6">6</a>Velem van az ÚR, nem félek, ember mit árthat nekem?</span> <span class="verse"><a name="7">7</a>Velem van az ÚR, segít engem, és én megvetéssel nézek gyűlölőimre.</span> <span class="verse"><a name="8">8</a>Jobb az ÚRnál keresni oltalmat, mint emberben bízni.</span> <span class="verse"><a name="9">9</a>Jobb az ÚRnál keresni oltalmat, mint előkelő emberekben bízni.</span> <span class="verse"><a name="10">10</a>Sok nép vett körül engem, de az ÚR nevében szembeszállok velük!</span> <span class="verse"><a name="11">11</a>Körülvettek, be is kerítettek, de az ÚR nevében szembeszállok velük!</span> <span class="verse"><a name="12">12</a>Körülvettek, mint a méhek, de kialszanak, mint az égő bozót. Az ÚR nevében szembeszállok velük!</span> <span class="verse"><a name="13">13</a>Durván eltaszítottak, hogy elessem, de az ÚR megsegített engem.</span> <span class="verse"><a name="14">14</a>Erőm és énekem az ÚR, megszabadított engem.</span> <span class="verse"><a name="15">15</a>Ujjongás és győzelem hangja zeng az igazak sátraiban: az ÚR jobbja hatalmasan munkálkodik!</span> <span class="verse"><a name="16">16</a>Fölemelte jobbját az ÚR, az ÚR jobbja hatalmasan munkálkodik!</span> <span class="verse"><a name="17">17</a>Nem halok meg, hanem élek, és hirdetem az ÚR tetteit!</span> <span class="verse"><a name="18">18</a>Keményen megfeddett engem az ÚR, de nem adott át a halálnak.</span> <span class="verse"><a name="19">19</a>Nyissátok ki előttem az igazság kapuit! Bemegyek, és hálát adok az ÚRnak!</span> <span class="verse"><a name="20">20</a>Ez az ÚR kapuja: igazak mehetnek be rajta.</span> <span class="verse"><a name="21">21</a>Hálát adok neked, hogy meghallgattál, és megszabadítottál.</span> <span class="verse"><a name="22">22</a>Az a kő, amelyet az építők megvetettek, az lett a sarokkő.</span> <span class="verse"><a name="23">23</a>Az ÚRtól lett ez, csodálatos a mi szemünkben.</span> <span class="verse"><a name="24">24</a>Ez az a nap, amelyet az ÚR elrendelt, vigadozzunk és örüljünk ezen!</span> <span class="verse"><a name="25">25</a>Ó URam, segíts meg! Ó URam, adj szerencsét!</span> <span class="verse"><a name="26">26</a>Áldott, aki az ÚR nevében jön! Megáldunk titeket az ÚR házából.</span> <span class="verse"><a name="27">27</a>Az ÚR az Isten, ő adott nekünk világosságot. Kötelekkel kössétek az ünnepi áldozatot az oltár szarvaihoz!</span> <span class="verse"><a name="28">28</a>Istenem vagy, hálát adok neked, Istenem, magasztallak téged!</span> <span class="verse"><a name="29">29</a>Adjatok hálát az ÚRnak, mert jó, mert örökké tart szeretete!</span> </p></div</div></div></body></html>