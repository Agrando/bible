<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 103</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/ps/103"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/ps">Psalms</a> &gt <strong>Chapter 103</strong></div><p><span class="verse"><a name="1">1</a>Dávidé. Áldjad, lelkem, az URat, és egész bensőm az ő szent nevét!</span> <span class="verse"><a name="2">2</a>Áldjad, lelkem, az URat, és ne feledd el, mennyi jót tett veled!</span> <span class="verse"><a name="3">3</a>Ő megbocsátja minden bűnödet, meggyógyítja minden betegségedet,</span> <span class="verse"><a name="4">4</a>megváltja életedet a sírtól, szeretettel és irgalommal koronáz meg.</span> <span class="verse"><a name="5">5</a>Betölti javaival életedet, megújul ifjúságod, mint a sasé.</span> <span class="verse"><a name="6">6</a>Minden elnyomottal törvényesen és igazságosan bánik az ÚR.</span> <span class="verse"><a name="7">7</a>Megismertette útjait Mózessel, cselekedeteit Izráel fiaival.</span> <span class="verse"><a name="8">8</a>Irgalmas és kegyelmes az ÚR, türelme hosszú, szeretete nagy.</span> <span class="verse"><a name="9">9</a>Nem perel mindvégig, nem tart haragja örökké.</span> <span class="verse"><a name="10">10</a>Nem vétkeink szerint bánik velünk, nem bűneink szerint fizet nekünk.</span> <span class="verse"><a name="11">11</a>Mert amilyen magasan van az ég a föld fölött, olyan nagy a szeretete az istenfélők iránt.</span> <span class="verse"><a name="12">12</a>Amilyen messze van napkelet napnyugattól, olyan messzire veti el vétkeinket.</span> <span class="verse"><a name="13">13</a>Amilyen irgalmas az apa fiaihoz, olyan irgalmas az ÚR az istenfélőkhöz.</span> <span class="verse"><a name="14">14</a>Hiszen tudja, hogyan formált, emlékszik rá, hogy porból lettünk.</span> <span class="verse"><a name="15">15</a>Az ember napjai olyanok, mint a fű, úgy virágzik, mint a mező virága.</span> <span class="verse"><a name="16">16</a>Ha végigsöpör rajta a szél, vége van, még a helyét sem lehet felismerni.</span> <span class="verse"><a name="17">17</a>De az ÚR szeretete mindörökké az istenfélőkkel van, és igazsága még az unokáikkal is&#59;</span> <span class="verse"><a name="18">18</a>azokkal, akik megtartják szövetségét, és törődnek rendelkezéseinek teljesítésével.</span> <span class="verse"><a name="19">19</a>Az ÚR a mennyben állította fel trónját, királyi hatalmával mindenen uralkodik.</span> <span class="verse"><a name="20">20</a>Áldjátok az URat, angyalai, ti hatalmas erejűek, akik teljesítitek parancsát, és hallgattok parancsszavára!</span> <span class="verse"><a name="21">21</a>Áldjátok az URat, ti seregei, szolgái, akaratának végrehajtói!</span> <span class="verse"><a name="22">22</a>Áldjátok az URat, ti teremtményei, mindenütt, ahol uralkodik! Áldjad, lelkem, az URat!</span> </p></div</div></div></body></html>