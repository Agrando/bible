<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 106</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/ps/106"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/ps">Psalms</a> &gt <strong>Chapter 106</strong></div><p><span class="verse"><a name="1">1</a>Dicsérjétek az URat! Adjatok hálát az ÚRnak, mert jó, mert örökké tart szeretete!</span> <span class="verse"><a name="2">2</a>Ki tudná elmondani, milyen hatalmas az ÚR, ki beszélhetné el minden dicső tettét?</span> <span class="verse"><a name="3">3</a>Boldogok, akik megtartják a törvényt, akiknek tettei mindenkor igazak.</span> <span class="verse"><a name="4">4</a>Gondolj rám, URam, amikor megkegyelmezel népednek, gondoskodj rólam, amikor megszabadítod!</span> <span class="verse"><a name="5">5</a>Hadd láthassam választottaid jólétét, örülhessek néped örömének, és dicsőíthesselek örökségeddel együtt!</span> <span class="verse"><a name="6">6</a>Vétkeztünk őseinkkel együtt, bűnt, gonoszságot követtünk el.</span> <span class="verse"><a name="7">7</a>Őseink Egyiptomban nem értették meg csodáidat, nem gondoltak nagy szeretetedre, hanem engedetlenek voltak a tengernél, a Vörös-tengernél.</span> <span class="verse"><a name="8">8</a>De az ÚR megszabadította őket nevéért, hogy megismertesse hatalmát.</span> <span class="verse"><a name="9">9</a>Megdorgálta a Vörös-tengert, és az kiszáradt, átvezette őket a mély vizen, akár a pusztában.</span> <span class="verse"><a name="10">10</a>Megszabadította őket gyűlölőik kezéből, megváltotta az ellenség kezéből.</span> <span class="verse"><a name="11">11</a>Üldözőiket víz borította el, egy sem maradt meg közülük.</span> <span class="verse"><a name="12">12</a>Akkor hittek ígéreteiben, és dicséretet énekeltek.</span> <span class="verse"><a name="13">13</a>De csakhamar megfeledkeztek tetteiről, nem bíztak tervében.</span> <span class="verse"><a name="14">14</a>Sóvárgás fogta el őket a pusztában, próbára tették Istent a sivatagban.</span> <span class="verse"><a name="15">15</a>Teljesítette ugyan kérésüket, de csömört támasztott bennük.</span> <span class="verse"><a name="16">16</a>Féltékenyek lettek a táborban Mózesre, és Áronra, az ÚR szent emberére.</span> <span class="verse"><a name="17">17</a>Megnyílt a föld, és elnyelte Dátánt, eltemette Abirám csoportját.</span> <span class="verse"><a name="18">18</a>Tűz gyulladt ki csoportjukban, láng pusztította el a bűnösöket.</span> <span class="verse"><a name="19">19</a>Borjút készítettek a Hóreb-hegynél, leborultak a bálványszobor előtt.</span> <span class="verse"><a name="20">20</a>Fölcserélték dicsőséges Istenüket növényevő bika képmásával.</span> <span class="verse"><a name="21">21</a>Megfeledkeztek szabadító Istenükről, aki hatalmas dolgokat vitt véghez Egyiptomban,</span> <span class="verse"><a name="22">22</a>csodákat Hám földjén, félelmes dolgokat a Vörös-tengernél.</span> <span class="verse"><a name="23">23</a>Elhatározta, hogy elpusztítja őket, de választottja, Mózes, közbelépett nála, és elfordította pusztító haragját.</span> <span class="verse"><a name="24">24</a>Megvetették a kívánatos földet, nem hittek ígéretének,</span> <span class="verse"><a name="25">25</a>hanem zúgolódtak sátraikban, nem hallgattak az ÚR szavára.</span> <span class="verse"><a name="26">26</a>Ezért rájuk emelte kezét, és elhullottak a pusztában,</span> <span class="verse"><a name="27">27</a>utódaikat a pogányok közé juttatta, és szétszórta országaikba.</span> <span class="verse"><a name="28">28</a>Azután odaszegődtek Baal-Peórhoz, és holt bálványoknak szóló áldozatokból ettek.</span> <span class="verse"><a name="29">29</a>Ingerelték tetteikkel az URat, ezért csapás szakadt rájuk.</span> <span class="verse"><a name="30">30</a>De előállt Fineás, végrehajtotta az ítéletet, és megszűnt a csapás.</span> <span class="verse"><a name="31">31</a>Igaz tettnek számít ez neki nemzedékről nemzedékre mindörökké.</span> <span class="verse"><a name="32">32</a>Meríbá vizeinél is felháborították, Mózes is rosszul járt miattuk,</span> <span class="verse"><a name="33">33</a>mert elkeserítették lelkét, és meggondolatlanul beszélt.</span> <span class="verse"><a name="34">34</a>Nem pusztították ki a népeket sem, pedig meghagyta nekik az ÚR.</span> <span class="verse"><a name="35">35</a>Sőt összekeveredtek a pogányokkal, és eltanulták tetteiket.</span> <span class="verse"><a name="36">36</a>Bálványaikat tisztelték, amelyek csapdába ejtették őket.</span> <span class="verse"><a name="37">37</a>Feláldozták fiaikat és leányaikat a szellemeknek.</span> <span class="verse"><a name="38">38</a>Ártatlan vért ontottak, fiaik és leányaik vérét, akiket a kánaáni bálványoknak áldoztak, vérontással gyalázták meg az országot.</span> <span class="verse"><a name="39">39</a>Beszennyezték magukat cselekedeteikkel, erkölcstelen tetteikkel.</span> <span class="verse"><a name="40">40</a>Ezért haragra gerjedt népe ellen az ÚR, és megutálta örökségét.</span> <span class="verse"><a name="41">41</a>Pogányok kezébe adta őket, gyűlölőik uralkodtak rajtuk.</span> <span class="verse"><a name="42">42</a>Sanyargatták őket ellenségeik, és meg kellett alázkodniuk előttük.</span> <span class="verse"><a name="43">43</a>Sokszor megmentette őket, de ők önfejűen engedetlenek maradtak, és mélyre süllyedtek bűneik miatt.</span> <span class="verse"><a name="44">44</a>Mégis rájuk tekintett nyomorúságukban, meghallgatta esedezésüket.</span> <span class="verse"><a name="45">45</a>Visszaemlékezett a velük kötött szövetségre, nagy szeretettel megkönyörült rajtuk.</span> <span class="verse"><a name="46">46</a>Irgalmasságra indította mindazokat, akik fogságba vitték őket.</span> <span class="verse"><a name="47">47</a>Segíts meg minket, URunk, Istenünk, és gyűjts össze a népek közül, hogy hálát adhassunk szent nevednek, és dicsőítve magasztalhassunk téged!</span> <span class="verse"><a name="48">48</a>Áldott az ÚR, Izráel Istene öröktől fogva mindörökké! Az egész nép mondja: Ámen! Dicsérjétek az URat!</span> </p></div</div></div></body></html>