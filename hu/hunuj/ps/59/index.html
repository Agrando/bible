<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 59</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/ps/59"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/ps">Psalms</a> &gt <strong>Chapter 59</strong></div><p><span class="verse"><a name="1">1</a>A karmesternek: A "Ne veszíts el" kezdetű ének dallamára. Dávid bizonyságtétele abból az időből, amikor Saul embereket küldött, hogy tartsák szemmel a házát, és öljék meg. Ments meg ellenségeimtől, Istenem, védj meg támadóimtól!</span> <span class="verse"><a name="2">2</a>Ments meg a gonosztevőktől, szabadíts meg a vérszomjas emberektől!</span> <span class="verse"><a name="3">3</a>Mert ólálkodnak körülöttem, életemre törnek a hatalmasok, pedig se bűnöm, se vétkem, ó URam!</span> <span class="verse"><a name="4">4</a>Bár nincs semmi bűnöm, sietnek, hogy rám rontsanak. Serkenj föl, jöjj ide, láss meg!</span> <span class="verse"><a name="5">5</a>Hiszen te vagy, URam, a Seregek Istene, Izráel Istene! Ébredj föl, büntesd meg e népeket, ne kegyelmezz az alávaló gonoszoknak! (Szela.)</span> <span class="verse"><a name="6">6</a>Esténként visszatérnek, morognak, mint a kutyák, csatangolnak a városban.</span> <span class="verse"><a name="7">7</a>Szájuk tajtékzik, ajkuk között mintha kardok volnának. Azt gondolják, nem hallja őket senki.</span> <span class="verse"><a name="8">8</a>De te, URam, nevetsz rajtuk, csúffá teszed e népeket.</span> <span class="verse"><a name="9">9</a>Te vagy az én erőm, rád figyelek, Isten az én erős váram.</span> <span class="verse"><a name="10">10</a>Szeretetével jön felém Istenem. Még megengedi Isten, hogy lássam ellenségeim vesztét.</span> <span class="verse"><a name="11">11</a>Ne öld meg őket, hogy népem ne felejtsen! Tedd őket bujdosókká hatalmaddal, taszítsd el őket, Uram, mi pajzsunk!</span> <span class="verse"><a name="12">12</a>Ejtse őket csapdába gőgjük, vétkes szájuk és ajkuk beszéde, hiszen csupa átok és hazugság, amit beszélnek!</span> <span class="verse"><a name="13">13</a>Végezz velük haragodban! Végezz velük, hogy ne legyenek! Hadd tudják meg az egész földön, hogy Isten uralkodik Jákóbon! (Szela.)</span> <span class="verse"><a name="14">14</a>Esténként visszatérnek, morognak, mint a kutyák, csatangolnak a városban.</span> <span class="verse"><a name="15">15</a>Ennivaló után kóborolnak, és ha nem laknak jól, vonítanak.</span> <span class="verse"><a name="16">16</a>Én pedig hatalmadról énekelek, magasztalom minden reggel hűségedet. Mert erős váram vagy, menedékem, mikor bajba jutok.</span> <span class="verse"><a name="17">17</a>Te vagy az én erőm, rólad zeng énekem. Erős váram az Isten, az én hűséges Istenem!</span> </p></div</div></div></body></html>