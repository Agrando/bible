<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 147</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/ps/147"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/ps">Psalms</a> &gt <strong>Chapter 147</strong></div><p><span class="verse"><a name="1">1</a>Dicsérjétek az URat! Milyen jó Istenünkről énekelni, milyen gyönyörű a szép dicséret!</span> <span class="verse"><a name="2">2</a>Felépíti Jeruzsálemet az ÚR, összegyűjti a szétszóródott Izráelt.</span> <span class="verse"><a name="3">3</a>Meggyógyítja a megtört szívűeket, és bekötözi sebeiket.</span> <span class="verse"><a name="4">4</a>Megszabja a csillagok számát, nevet ad mindegyiknek.</span> <span class="verse"><a name="5">5</a>Nagy a mi Urunk és igen erős, bölcsessége határtalan.</span> <span class="verse"><a name="6">6</a>Támogatja az ÚR az alázatosokat, de porig alázza a bűnösöket.</span> <span class="verse"><a name="7">7</a>Zengjetek hálaéneket az ÚRnak, énekeljetek hárfakísérettel Istenünknek!</span> <span class="verse"><a name="8">8</a>Ő az, aki beborítja felhőkkel az eget, esőt bocsát a földre, füvet sarjaszt a hegyeken.</span> <span class="verse"><a name="9">9</a>Eledelt ad az állatoknak, a károgó hollóknak is.</span> <span class="verse"><a name="10">10</a>Nem a lovak erejében leli kedvét, nem a férfi izmaiban gyönyörködik.</span> <span class="verse"><a name="11">11</a>Az istenfélőkben gyönyörködik az ÚR, azokban, akik az ő szeretetében bíznak.</span> <span class="verse"><a name="12">12</a>Jeruzsálem, dicsőítsd az URat, Sion, dicsérd Istenedet!</span> <span class="verse"><a name="13">13</a>Mert ő erős zárakat tett kapuidra, megáldotta benned lakó fiaidat.</span> <span class="verse"><a name="14">14</a>Békét szerzett határaidon, a búza legjavával tart jól téged.</span> <span class="verse"><a name="15">15</a>Elküldi parancsát a földre, beszéde gyorsan terjed.</span> <span class="verse"><a name="16">16</a>Olyan havat ad, mint a fehér gyapjú, olyan deret szór szét, amilyen a hamu.</span> <span class="verse"><a name="17">17</a>Darabokban dobálja a jeget, ki állhatja ki hidegét?</span> <span class="verse"><a name="18">18</a>De ha kibocsátja szavát, elolvasztja azokat, és ha szelet támaszt, már víz csörgedezik.</span> <span class="verse"><a name="19">19</a>Kijelentette igéjét Jákóbnak, rendelkezését és törvényeit Izráelnek.</span> <span class="verse"><a name="20">20</a>Egyetlen néppel sem bánt így, a többiek nem ismerik törvényeit. Dicsérjétek az URat!</span> </p></div</div></div></body></html>