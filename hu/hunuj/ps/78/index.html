<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 78</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/ps/78"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/ps">Psalms</a> &gt <strong>Chapter 78</strong></div><p><span class="verse"><a name="1">1</a>Ászáf tanítókölteménye. Figyelj, népem, tanításomra, fordítsátok felém fületeket, amikor beszélek!</span> <span class="verse"><a name="2">2</a>Mert példázatra nyitom számat, ősrégi titkokat akarok hirdetni.</span> <span class="verse"><a name="3">3</a>Amiket hallottunk és tudunk, mert őseink elbeszélték nekünk,</span> <span class="verse"><a name="4">4</a>nem titkoljuk el fiaink elől, elbeszéljük a jövő nemzedéknek: az ÚR dicső tetteit és erejét, csodáit, amelyeket véghezvitt.</span> <span class="verse"><a name="5">5</a>Intelmeket írt Jákób elé, tanítást adott Izráelnek, és megparancsolta őseinknek, hogy adják azokat tovább utódaiknak.</span> <span class="verse"><a name="6">6</a>Tudja meg ezt a jövő nemzedék, a születendő fiak, és ha felnőnek, beszéljék el fiaiknak,</span> <span class="verse"><a name="7">7</a>hogy Istenbe vessék bizalmukat&#59; ne felejtsék el Isten nagy tetteit, és tartsák meg parancsolatait.</span> <span class="verse"><a name="8">8</a>Ne legyenek olyanok, mint őseik, a dacos és lázadó nemzedék, az állhatatlan szívű nemzedék, amelynek lelke nem maradt hű Istenhez:</span> <span class="verse"><a name="9">9</a>mint az íjjal fölfegyverzett efraimiak, akik meghátráltak az ütközet napján.</span> <span class="verse"><a name="10">10</a>Nem tartották meg Isten szövetségét, nem akarták követni tanítását.</span> <span class="verse"><a name="11">11</a>Elfelejtették nagy tetteit, csodáit, amelyeket látniuk engedett.</span> <span class="verse"><a name="12">12</a>Őseik előtt csodákat művelt Egyiptom földjén, Cóan mezején.</span> <span class="verse"><a name="13">13</a>Tengert vágott ketté, s átvezette őket, a víztömeget gátként állította meg.</span> <span class="verse"><a name="14">14</a>Nappal felhővel vezette őket, éjszakánként pedig tűz fényével.</span> <span class="verse"><a name="15">15</a>Sziklákat hasított ketté a pusztában, bőven adott inniuk a mélységből.</span> <span class="verse"><a name="16">16</a>Patakokat fakasztott a sziklából, mint folyamokat zúdította le vizüket.</span> <span class="verse"><a name="17">17</a>De továbbra is vétkeztek ellene, lázongtak a Felséges ellen a pusztában.</span> <span class="verse"><a name="18">18</a>Próbára tették Istent vágyaikkal, ennivalót kérve kívánságuk szerint.</span> <span class="verse"><a name="19">19</a>Isten ellen szóltak, amikor ezt mondták: Tud-e Isten asztalt teríteni a pusztában?</span> <span class="verse"><a name="20">20</a>A sziklára ugyan ráütött, folyt a víz és patakok áradtak, de tud-e kenyeret is adni, és húsról gondoskodni népének?</span> <span class="verse"><a name="21">21</a>Az ÚR ezt hallva megharagudott, és tűz lobbant fel Jákób ellen, haragra gerjedt Izráel ellen,</span> <span class="verse"><a name="22">22</a>mert nem hittek Istenben, és nem bíztak segítségében.</span> <span class="verse"><a name="23">23</a>Parancsot adott a magas fellegeknek, és megnyitotta az égi kapukat.</span> <span class="verse"><a name="24">24</a>Mannaesőt hullatott rájuk eledelül, mennyei gabonát adott nekik.</span> <span class="verse"><a name="25">25</a>Isteni kenyeret evett mindenki, eledelt küldött, hogy jóllakjanak.</span> <span class="verse"><a name="26">26</a>Keleti szelet támasztott az égen, és déli szelet hajtott erejével.</span> <span class="verse"><a name="27">27</a>Annyi húst hullatott rájuk, mint a por, annyi madarat, mint a tenger fövénye.</span> <span class="verse"><a name="28">28</a>Táborukra hullatta azokat, hajlékaik köré.</span> <span class="verse"><a name="29">29</a>Ettek, és igen jóllaktak, amit csak kívántak, megadta nekik.</span> <span class="verse"><a name="30">30</a>De nem hagytak fel kívánságaikkal, bár még szájukban volt az étel.</span> <span class="verse"><a name="31">31</a>Ezért haragra gerjedt ellenük az Isten, megölte legjobbjaikat, leterítette Izráel ifjait.</span> <span class="verse"><a name="32">32</a>Ezek után is csak vétkeztek, és nem hittek csodáiban.</span> <span class="verse"><a name="33">33</a>Ezért hiábavalóságban hagyta telni napjaikat, esztendeiket rémületben.</span> <span class="verse"><a name="34">34</a>Ha öldökölni kezdte őket, hozzá folyamodtak, megtértek, és kívánkoztak Isten után.</span> <span class="verse"><a name="35">35</a>Meggondolták, hogy Isten a kősziklájuk, a felséges Isten a megváltójuk.</span> <span class="verse"><a name="36">36</a>De csak szájukkal hitegették, nyelvükkel hazudoztak neki.</span> <span class="verse"><a name="37">37</a>Szívük azonban nem tartott ki mellette, nem voltak hűségesek szövetségéhez.</span> <span class="verse"><a name="38">38</a>Pedig ő irgalmas, megbocsátja a bűnt, nem akar elpusztítani, sőt sokszor visszafojtja haragját, nem engedi, hogy egészen fellobbanjon indulata.</span> <span class="verse"><a name="39">39</a>Meggondolja, hogy halandók ők, olyanok, mint a tovatűnő szél, amely nem tér vissza.</span> <span class="verse"><a name="40">40</a>Hányszor lázadtak ellene a pusztában, hányszor okoztak neki fájdalmat a sivatagban!</span> <span class="verse"><a name="41">41</a>Sokszor kísértették az Istent, megbántották Izráel Szentjét.</span> <span class="verse"><a name="42">42</a>Nem gondoltak hatalmára és arra a napra, amelyen kiváltotta őket a nyomorúságból,</span> <span class="verse"><a name="43">43</a>amikor jeleket tett Egyiptomban, és csodákat Cóan mezején.</span> <span class="verse"><a name="44">44</a>Vérré változtatta a folyókat, nem ihattak a patakokból.</span> <span class="verse"><a name="45">45</a>Bögölyöket bocsátott rájuk, hogy marják őket, és békákat, hogy romlást hozzanak rájuk.</span> <span class="verse"><a name="46">46</a>Termésüket a cserebogárnak adta, munkájuk gyümölcsét a sáskáknak.</span> <span class="verse"><a name="47">47</a>Szőlőjüket jégesővel pusztította el, fügefáikat felhőszakadással.</span> <span class="verse"><a name="48">48</a>Állataikat jégesővel verette, jószágaikat villámokkal.</span> <span class="verse"><a name="49">49</a>Rájuk zúdította izzó haragját, dühét, háborgását, a nyomorúságot és a pusztító angyalok seregét.</span> <span class="verse"><a name="50">50</a>Utat nyitott haragjának, nem óvta meg őket a haláltól, életüket dögvésszel sújtotta.</span> <span class="verse"><a name="51">51</a>Levágott minden elsőszülöttet Egyiptomban, a férfierő első termését Hám sátraiban.</span> <span class="verse"><a name="52">52</a>Útnak indította népét, mint juhokat, vezette, mint nyájat a pusztában.</span> <span class="verse"><a name="53">53</a>Biztonságban vezette őket, nem rettegtek, de ellenségeiket a tenger borította el.</span> <span class="verse"><a name="54">54</a>Bevitte őket szent területére, erre a hegyre, melyet jobbjával alkotott.</span> <span class="verse"><a name="55">55</a>Népeket űzött ki előlük, nekik osztotta ki azoknak birtokát, Izráel törzseit telepítette sátraikba.</span> <span class="verse"><a name="56">56</a>De ők kísértették a felséges Istent, lázadoztak, és nem tartották meg intelmeit.</span> <span class="verse"><a name="57">57</a>Hűtlenül elpártoltak, mint őseik, csalódást okoztak, mint a meglazult íj.</span> <span class="verse"><a name="58">58</a>Áldozóhalmaikkal haragították, és bálványszobraikkal ingerelték.</span> <span class="verse"><a name="59">59</a>Ezt hallva Isten felháborodott, és nagyon megutálta Izráelt.</span> <span class="verse"><a name="60">60</a>Elvetette silói lakóhelyét, sátrát, amelyben emberek közt lakott.</span> <span class="verse"><a name="61">61</a>Fogságba juttatta hatalma jelét, ékességét ellenség kezébe.</span> <span class="verse"><a name="62">62</a>Népét fegyver martalékává tette, mert megharagudott örökségére.</span> <span class="verse"><a name="63">63</a>Ifjait tűz emésztette meg, szüzeinek nem énekeltek nászdalt.</span> <span class="verse"><a name="64">64</a>Papjai fegyver által estek el, özvegyei nem sírhattak.</span> <span class="verse"><a name="65">65</a>Akkor, mint aki addig aludt, fölébredt az Úr, mint egy bortól ujjongó hős,</span> <span class="verse"><a name="66">66</a>és visszaverte ellenségeit, gyalázatba döntötte őket örökre.</span> <span class="verse"><a name="67">67</a>De József sátrát megvetette, nem Efraim törzsét választotta,</span> <span class="verse"><a name="68">68</a>Júda törzsét választotta ki, a Sion hegyét, mert azt szereti.</span> <span class="verse"><a name="69">69</a>Magasra építette szentélyét, akár az eget, örök alapot vetett neki, akár a földnek.</span> <span class="verse"><a name="70">70</a>Azután kiválasztotta szolgáját, Dávidot, és kivette őt a juhaklok közül.</span> <span class="verse"><a name="71">71</a>A szoptatós juhok mögül hozta el, hogy pásztora legyen népének, Jákóbnak, és örökségének, Izráelnek.</span> <span class="verse"><a name="72">72</a>Pásztorolta is tiszta szívvel, terelgette ügyes kézzel.</span> </p></div</div></div></body></html>