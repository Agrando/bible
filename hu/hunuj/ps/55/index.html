<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 55</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/ps/55"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/ps">Psalms</a> &gt <strong>Chapter 55</strong></div><p><span class="verse"><a name="1">1</a>A karmesternek: Húros hangszerre. Dávid tanítókölteménye. Istenem, figyelj imádságomra, ne zárkózz el könyörgésem elől!</span> <span class="verse"><a name="2">2</a>Figyelj rám, hallgass meg engem! Bánatomban bolyongok, és sóhajtozom</span> <span class="verse"><a name="3">3</a>az ellenség hangoskodása, a bűnösök nyomorgatása miatt. Mert bajt zúdítanak rám, és haraggal támadnak rám.</span> <span class="verse"><a name="4">4</a>Szívem vergődik keblemben, halálos rémület fogott el.</span> <span class="verse"><a name="5">5</a>Félelem és reszketés lepett meg, borzongás járt át.</span> <span class="verse"><a name="6">6</a>Ezért így szóltam: Miért is nincs szárnyam, mint a galambnak, hogy elrepülhetnék, és nyugton lehetnék?</span> <span class="verse"><a name="7">7</a>Messzire bujdosnék, a pusztában laknék. (Szela.)</span> <span class="verse"><a name="8">8</a>Sietve keresnék menedéket a szélvész és a vihar elől.</span> <span class="verse"><a name="9">9</a>Oszlasd szét őket, Uram, zavard össze nyelvüket! Csak erőszakot és viszályt látok a városban&#59;</span> <span class="verse"><a name="10">10</a>ez megy éjjel-nappal falai közt, vész és nyomor van benne.</span> <span class="verse"><a name="11">11</a>Romlás uralkodik benne, nem távozik tereiről a zsarnokság és a csalás.</span> <span class="verse"><a name="12">12</a>Nem az ellenség gyaláz engem, azt elszenvedném. Nem gyűlölőm hatalmaskodik rajtam, előle elrejtőzném.</span> <span class="verse"><a name="13">13</a>Hanem te, magamfajta ember, bizalmas jó barátom,</span> <span class="verse"><a name="14">14</a>akivel meghitt barátságban voltam&#59; az Isten házába együtt jártunk a gyülekezet körében.</span> <span class="verse"><a name="15">15</a>Törjön rájuk a halál! Szálljanak elevenen a holtak hazájába, mert gonoszsággal van tele lakóhelyük.</span> <span class="verse"><a name="16">16</a>Én pedig Istenhez kiáltok, és az ÚR megsegít engem.</span> <span class="verse"><a name="17">17</a>Bár reggel, délben, este gondban vagyok és sóhajtozom, ő meghallja hangomat.</span> <span class="verse"><a name="18">18</a>Megszabadít engem támadóimtól, hogy békességem legyen, bár sokan vannak ellenem.</span> <span class="verse"><a name="19">19</a>Meghallgat Isten, és megalázza őket az, aki ősidők óta trónján ül. (Szela.) Mert nem akarnak megváltozni, és nem félik az Istent.</span> <span class="verse"><a name="20">20</a>Kezet emelt jóbarátjára, és meggyalázta a szövetséget.</span> <span class="verse"><a name="21">21</a>Szája simább a vajnál, de veszekedésen jár az esze. Beszéde lágyabb az olajnál, pedig olyan, mint a kivont kard.</span> <span class="verse"><a name="22">22</a>Vesd az ÚRra terhedet, és ő gondot visel rád! Nem engedi sohasem, hogy ingadozzon az igaz.</span> <span class="verse"><a name="23">23</a>Istenem, te taszítod őket a sírnak mélyére. A véreskezű és álnok emberek az emberélet felét sem érik el. De én benned bízom!</span> </p></div</div></div></body></html>