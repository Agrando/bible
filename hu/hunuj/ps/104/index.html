<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 104</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/ps/104"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/ps">Psalms</a> &gt <strong>Chapter 104</strong></div><p><span class="verse"><a name="1">1</a>Áldjad, lelkem, az URat! URam, Istenem, igen nagy vagy, fenségbe és méltóságba öltöztél,</span> <span class="verse"><a name="2">2</a>világosságot vettél magadra, mint egy köpenyt. Ő az, aki sátorként feszítette ki az eget,</span> <span class="verse"><a name="3">3</a>palotáját a vizek fölé építette, a felhőket tette kocsijává, szelek szárnyán jár.</span> <span class="verse"><a name="4">4</a>A szeleket tette követeivé, a lángoló tüzet szolgájává.</span> <span class="verse"><a name="5">5</a>Szilárd alapokra helyezte a földet, hogy soha meg ne inogjon.</span> <span class="verse"><a name="6">6</a>Mély vizekkel borítottad be, mint valami öltözettel, a hegyeken is állt a víz.</span> <span class="verse"><a name="7">7</a>Dorgálásodra lefutottak, mennydörgő szavadra elszéledtek.</span> <span class="verse"><a name="8">8</a>A hegyek fölemelkedtek, a völgyek lesüllyedtek oda, ahol helyet készítettél nekik.</span> <span class="verse"><a name="9">9</a>Határt szabtál nekik, nem léphetik át, nem önthetik el újból a földet.</span> <span class="verse"><a name="10">10</a>Te fakasztasz forrásokat a völgyekben, hogy folydogáljanak a hegyek között.</span> <span class="verse"><a name="11">11</a>Megitatnak minden mezei vadat, a vadszamarak csillapíthatják szomjukat.</span> <span class="verse"><a name="12">12</a>Fölöttük laknak az égi madarak, sűrű lombok között énekelnek.</span> <span class="verse"><a name="13">13</a>Megöntözöd onnan fentről a hegyeket, alkotásaid gyümölcsével jól tartod a földet.</span> <span class="verse"><a name="14">14</a>Füvet sarjasztasz az állatoknak, növényeket a földművelő embernek, hogy kenyeret termeljen a földből,</span> <span class="verse"><a name="15">15</a>és bort, ami felvidítja az ember szívét, és ragyogóbbá teszi arcát az olajnál, a kenyér pedig erősíti az ember szívét.</span> <span class="verse"><a name="16">16</a>Jóllaknak az ÚR fái is, a Libánon cédrusai, melyeket ő ültetett,</span> <span class="verse"><a name="17">17</a>ahol fészket raknak a madarak, és a ciprusfákon gólya lakik.</span> <span class="verse"><a name="18">18</a>A magas hegyeken a zergék, a sziklákon a mormoták találnak búvóhelyet.</span> <span class="verse"><a name="19">19</a>Te alkottad a holdat, hogy jelezze az ünnepeket, és a napot, amely ismeri pályáját.</span> <span class="verse"><a name="20">20</a>Ha sötétséget támasztasz, éjszaka lesz, amikor nyüzsög az erdő mindenféle vadja,</span> <span class="verse"><a name="21">21</a>az oroszlánok zsákmányért ordítanak, sürgetve Istentől eledelüket.</span> <span class="verse"><a name="22">22</a>Ha felragyog a nap, visszahúzódnak, és tanyáikon heverésznek.</span> <span class="verse"><a name="23">23</a>Az ember munkába indul, és dolgozik egészen estig.</span> <span class="verse"><a name="24">24</a>Milyen nagy alkotásaidnak száma, URam! Valamennyit bölcsen alkottad, tele van a föld teremtményeiddel.</span> <span class="verse"><a name="25">25</a>Ott van a nagy és széles tenger! Számtalan lény nyüzsög benne: kisebb és nagyobb állatok.</span> <span class="verse"><a name="26">26</a>Ott járnak a hajók, és a cethal, amelyet azért formáltál, hogy játszadozzál vele.</span> <span class="verse"><a name="27">27</a>Mindezek arra várnak, hogy idejében adj nekik eledelt.</span> <span class="verse"><a name="28">28</a>Ha adsz nekik, szedegetnek, ha bőkezű vagy, jóllaknak javaiddal.</span> <span class="verse"><a name="29">29</a>Ha elrejted orcádat, megrémülnek, ha elveszed lelküket, kimúlnak, és ismét porrá lesznek.</span> <span class="verse"><a name="30">30</a>Ha kiárasztod lelkedet, új teremtmények keletkeznek, és megújítod a termőföld felszínét.</span> <span class="verse"><a name="31">31</a>Dicsőség legyen az ÚRnak örökké! Örüljön alkotásainak az ÚR!</span> <span class="verse"><a name="32">32</a>Tekintetétől reszket a föld, érintésétől füstölögnek a hegyek.</span> <span class="verse"><a name="33">33</a>Éneklek az ÚRnak, amíg élek, zsoltárt zengek Istenemnek, amíg csak leszek.</span> <span class="verse"><a name="34">34</a>Legyen kedves előtte fohászkodásom! Én örvendezem az ÚR előtt.</span> <span class="verse"><a name="35">35</a>Vesszenek ki a földről a vétkesek, ne legyenek többé bűnösök! Áldjad, én lelkem, az URat! Dicsérjétek az URat!</span> </p></div</div></div></body></html>