<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 94</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/ps/94"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/ps">Psalms</a> &gt <strong>Chapter 94</strong></div><p><span class="verse"><a name="1">1</a>URam, megtorlás Istene, megtorlás Istene, jelenj meg ragyogva!</span> <span class="verse"><a name="2">2</a>Emelkedj fel, földnek bírája, fizess meg a gőgösöknek tetteikért!</span> <span class="verse"><a name="3">3</a>URam, meddig fognak a bűnösök, meddig fognak a bűnösök vigadni?</span> <span class="verse"><a name="4">4</a>Hangoskodnak, kihívóan beszélnek, kérkednek a gonosztevők.</span> <span class="verse"><a name="5">5</a>Tiporják, URam, népedet, nyomorgatják örökségedet.</span> <span class="verse"><a name="6">6</a>Gyilkolják az özvegyet és a jövevényt, megölik az árvákat.</span> <span class="verse"><a name="7">7</a>Azt gondolják, nem látja az ÚR, nem veszi észre Jákób Istene.</span> <span class="verse"><a name="8">8</a>Térjetek észhez, ti ostobák a nép közt! Ti esztelenek, mikor jön meg az eszetek?</span> <span class="verse"><a name="9">9</a>Aki a fület alkotta, az ne hallana? Aki a szemet formálta, az ne látna?</span> <span class="verse"><a name="10">10</a>Aki népeket fenyít meg, az ne büntetne? Hiszen ő tanítja ismeretre az embert!</span> <span class="verse"><a name="11">11</a>Az ÚR tudja, milyen hiábavalók az ember gondolatai.</span> <span class="verse"><a name="12">12</a>Boldog az az ember, akit te megfenyítesz, URam, és megtanítasz törvényedre,</span> <span class="verse"><a name="13">13</a>hogy megóvd a rossz napoktól, míg a bűnösöknek megássák a sírját.</span> <span class="verse"><a name="14">14</a>Nem taszítja el népét az ÚR, nem hagyja el örökségét.</span> <span class="verse"><a name="15">15</a>Mert diadalra jut még a jog, és azt követi minden tiszta szívű ember.</span> <span class="verse"><a name="16">16</a>Ki kel védelmemre a gonoszok ellen? Ki áll mellém a gonosztevőkkel szemben?</span> <span class="verse"><a name="17">17</a>Ha az ÚR nem segített volna rajtam, én már a csend honában laknám.</span> <span class="verse"><a name="18">18</a>Mikor azt gondoltam, hogy roskad a lábam, szereteted, URam, támogatott engem.</span> <span class="verse"><a name="19">19</a>Ha megtelik szívem aggodalommal, vigasztalásod felüdíti lelkemet.</span> <span class="verse"><a name="20">20</a>Vállalhatsz-e közösséget a romlottság ítélőszékével, mely a törvényesség látszatával nyomorúságot idéz elő?</span> <span class="verse"><a name="21">21</a>Az igaz embernek életére törnek, az ártatlan embert elítélik.</span> <span class="verse"><a name="22">22</a>De nekem az ÚR a váram, Istenem az oltalmam és kősziklám.</span> <span class="verse"><a name="23">23</a>Ellenük fordítja saját gazságukat, megsemmisíti őket saját gonoszságuk által, megsemmisíti őket Istenünk, az ÚR.</span> </p></div</div></div></body></html>