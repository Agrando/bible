<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/ps/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/ps">Psalms</a> &gt <strong>Chapter 35</strong></div><p><span class="verse"><a name="1">1</a>Dávidé. Perelj, URam, a velem perlőkkel, harcolj az ellenem harcolókkal!</span> <span class="verse"><a name="2">2</a>Ragadj pajzsot, vértet, és siess segítségemre!</span> <span class="verse"><a name="3">3</a>Végy elő lándzsát, csatabárdot üldözőim ellen! Szólj így hozzám: Én megsegítlek téged!</span> <span class="verse"><a name="4">4</a>Érje szégyen és gyalázat azokat, akik életemre törnek! Hátráljanak meg, és piruljanak, akik rosszat terveznek ellenem!</span> <span class="verse"><a name="5">5</a>Legyenek olyanok, mint a szélhordta polyva. Az ÚR angyala szórja szét őket!</span> <span class="verse"><a name="6">6</a>Legyen útjuk sötét és síkos, az ÚR angyala üldözze őket!</span> <span class="verse"><a name="7">7</a>Mert ok nélkül vetették ki rám hálójukat, ok nélkül ástak vermet nekem.</span> <span class="verse"><a name="8">8</a>Érje őket váratlan veszedelem, fogja meg őket a háló, amelyet kivetettek, ők maguk essenek gödörbe!</span> <span class="verse"><a name="9">9</a>Én pedig ujjongok az ÚRnak, és örvendezek szabadításának.</span> <span class="verse"><a name="10">10</a>Minden porcikám ezt mondja: Ki volna hozzád fogható, URam? Mert megmented a nyomorultat az erőszakostól, a nyomorultat és szegényt a fosztogatótól.</span> <span class="verse"><a name="11">11</a>Hamis tanúk állnak elő, olyanról faggatnak, amiről nem tudok.</span> <span class="verse"><a name="12">12</a>Rosszal fizetnek a jóért, életemre törnek.</span> <span class="verse"><a name="13">13</a>Pedig ha ők betegek voltak, én zsákruhát öltöttem, böjttel gyötörtem magamat, újra meg újra szívből imádkoztam.</span> <span class="verse"><a name="14">14</a>Úgy jártam-keltem, mintha barátomról, testvéremről lett volna szó, mély bánatba merültem, mint aki anyját gyászolja.</span> <span class="verse"><a name="15">15</a>De mikor én meginogtam, örömükben összegyűltek. Összegyűltek körülöttem mint idegenek és ismeretlenek, szitkozódnak szünet nélkül.</span> <span class="verse"><a name="16">16</a>Elvetemülten gúnyolódnak, acsarkodnak ellenem.</span> <span class="verse"><a name="17">17</a>Uram, meddig nézed el ezt? Ments meg engem az ordítozóktól, életemet az oroszlánoktól!</span> <span class="verse"><a name="18">18</a>Magasztallak a nagy gyülekezetben, hatalmas nép között dicsérlek.</span> <span class="verse"><a name="19">19</a>Ne engedd, hogy kinevessenek hazug ellenségeim, és összekacsinthassanak, akik ok nélkül gyűlölnek.</span> <span class="verse"><a name="20">20</a>Mert nem jó szándékkal beszélnek, csalárd dolgokat terveznek azok ellen, akik szelíden élnek a földön.</span> <span class="verse"><a name="21">21</a>Feltátották rám szájukat, hahotázva mondják rólam: Saját szemünkkel láttunk!</span> <span class="verse"><a name="22">22</a>Láttad mindezt, URam! Ne hallgass, Uram, ne légy távol tőlem!</span> <span class="verse"><a name="23">23</a>Serkenj fel, ébredj, tégy igazságot peremben, Uram, Istenem!</span> <span class="verse"><a name="24">24</a>Ítélj meg igazságod szerint, URam, Istenem, ne engedd, hogy kinevessenek!</span> <span class="verse"><a name="25">25</a>Ne mondhassák magukban: Ez az, ezt akartuk! Ne mondhassák: Végeztünk vele!</span> <span class="verse"><a name="26">26</a>Szégyenkezve piruljon mindenki, aki örül bajomnak! Szégyen és gyalázat borítsa azokat, akik dölyfösek velem szemben!</span> <span class="verse"><a name="27">27</a>Ujjongjanak, örüljenek, akik igazamat kívánják! Beszéljék mindenkor, hogy nagy az ÚR, aki szolgája javát akarja.</span> <span class="verse"><a name="28">28</a>Nyelvem hirdeti igazságodat és dicséretedet minden nap.</span> </p></div</div></div></body></html>