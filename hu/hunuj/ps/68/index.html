<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 68</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/ps/68"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/ps">Psalms</a> &gt <strong>Chapter 68</strong></div><p><span class="verse"><a name="1">1</a>A karmesternek: Dávid zsoltáréneke. Fölkel az Isten! Szétszóródnak ellenségei, elfutnak előle gyűlölői.</span> <span class="verse"><a name="2">2</a>Ahogyan a füst eloszlik, ha ráfújnak, ahogyan a viasz megolvad a tűztől, úgy pusztulnak el a bűnösök az Isten színe előtt.</span> <span class="verse"><a name="3">3</a>De az igazak örülnek, vigadnak&#59; Isten színe előtt vígan örvendeznek.</span> <span class="verse"><a name="4">4</a>Énekeljetek Istennek, zengjetek nevének! Készítsetek utat a pusztában száguldónak! ÚR az ő neve, vigadjatok színe előtt!</span> <span class="verse"><a name="5">5</a>Árváknak atyja, özvegyek védője az Isten, szent hajlékában.</span> <span class="verse"><a name="6">6</a>Isten hazahozza az elhagyottakat, kihozza a foglyokat boldog életre, csak a lázadók maradnak sivár helyen.</span> <span class="verse"><a name="7">7</a>Ó Isten, amikor elindultál néped előtt, amikor vonultál a sivatagban, (Szela)</span> <span class="verse"><a name="8">8</a>rengett a föld, csepegett az ég is Isten színe előtt, még a Sínai is, az Istennek, Izráel Istenének színe előtt.</span> <span class="verse"><a name="9">9</a>Bőven adtál esőt örökségedre, ó Isten, és a fáradtat megerősítetted.</span> <span class="verse"><a name="10">10</a>Ott lakik nyájad, és jóvoltodból gondoskodsz a nyomorultról, Istenem!</span> <span class="verse"><a name="11">11</a>Az Úr ezt a kijelentést adja az örömhírt vivő nők nagy seregének:</span> <span class="verse"><a name="12">12</a>A seregek királyai hanyatt-homlok menekülnek, a palota terén pedig zsákmányt osztanak.</span> <span class="verse"><a name="13">13</a>Ha a felszerelést őrzitek is, ezüstszárnyú galambot kaptok, aranyos zöld tollakkal.</span> <span class="verse"><a name="14">14</a>Amikor a Mindenható szétszórja a királyokat, fehér lesz a Calmón, mint a hó.</span> <span class="verse"><a name="15">15</a>Istenek hegye a Básán-hegy, sokcsúcsú hegy a Básán-hegy.</span> <span class="verse"><a name="16">16</a>Miért néztek irigyen, ti sokcsúcsú hegyek arra a hegyre, amelyet Isten lakóhelyéül választott? Ott is lakik az ÚR örökre!</span> <span class="verse"><a name="17">17</a>Istennek harci kocsija számtalan, sok ezer, ezekkel jön az Úr a Sinairól szentélyébe.</span> <span class="verse"><a name="18">18</a>Fölmentél a magas hegyre, foglyokat ejtettél, - embereket kaptál ajándékul, mégpedig lázadókat. Most már ott laksz, URam Isten!</span> <span class="verse"><a name="19">19</a>Áldott az Úr! Napról napra gondot visel rólunk szabadító Istenünk. ( Szela.)</span> <span class="verse"><a name="20">20</a>Isten a mi szabadító Istenünk, az ÚR, a mi Urunk kihoz a halálból is.</span> <span class="verse"><a name="21">21</a>Bizony, szétzúzza Isten ellenségei fejét, a bűnben élők kemény koponyáját!</span> <span class="verse"><a name="22">22</a>Az Úr ezt mondta: Básánból is visszahozom őket, a tenger mélyéről is visszahozom,</span> <span class="verse"><a name="23">23</a>hogy lábad vérben gázoljon, és kutyáid nyelvének is jusson az ellenségből.</span> <span class="verse"><a name="24">24</a>Látták, ó Isten, hogyan vonultál be, hogyan vonultál be, Istenem, királyom, a szentélybe.</span> <span class="verse"><a name="25">25</a>Elöl mentek az énekesek, hátul a hárfások, középen a doboló nők.</span> <span class="verse"><a name="26">26</a>Áldjátok Istent a gyülekezetekben, az URat, akik Izráeltől származtok!</span> <span class="verse"><a name="27">27</a>Élükön jön Benjámin kicsiny törzse, Júda vezetői tömegestül, Zebulon vezetői, Naftáli vezetői.</span> <span class="verse"><a name="28">28</a>Parancsolj, Isten, hatalmaddal, isteni hatalmaddal, amellyel értünk munkálkodsz,</span> <span class="verse"><a name="29">29</a>jeruzsálemi templomodból: királyok hozzanak neked ajándékot!</span> <span class="verse"><a name="30">30</a>Dorgáld meg a nádas vadját, a hatalmasok seregét, a népek fejedelmeit! Tipord el a pénzsóvárokat, szórd szét azokat a népeket, amelyek háborút akarnak!</span> <span class="verse"><a name="31">31</a>Egyiptomból követek jönnek, az etiópok Istenhez emelik kezüket.</span> <span class="verse"><a name="32">32</a>Ti, földi országok, énekeljetek Istennek, zengjetek az Úrnak! ( Szela.)</span> <span class="verse"><a name="33">33</a>Száguld az egeken át, az ősi egeken át. Halld, hogyan mennydörög hatalmas hangja!</span> <span class="verse"><a name="34">34</a>Hirdessétek Isten hatalmát, fenségét Izráelen, erejét a fellegekben!</span> <span class="verse"><a name="35">35</a>Félelmes vagy, Isten, szentélyedben! Izráel Istene ad hatalmat és erőt a népnek. Legyen áldott az Isten!</span> </p></div</div></div></body></html>