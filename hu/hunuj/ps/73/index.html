<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 73</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/ps/73"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/ps">Psalms</a> &gt <strong>Chapter 73</strong></div><p><span class="verse"><a name="1">1</a>Ászáf zsoltára. Milyen jó az Isten Izráelhez, a tiszta szívűekhez!</span> <span class="verse"><a name="2">2</a>De az én lábam majdnem megcsúszott, kis híján elestem jártomban.</span> <span class="verse"><a name="3">3</a>Mert felindultam a kérkedők miatt, látva a bűnösök jólétét.</span> <span class="verse"><a name="4">4</a>Mert halálukig sincsenek kínjaik, és kövér a testük.</span> <span class="verse"><a name="5">5</a>Nincs részük az emberek gyötrelmében, nem érik őket csapások, mint más embereket.</span> <span class="verse"><a name="6">6</a>Ezért a kevélység nyakláncát hordják, és az erőszak köpenyébe burkolóznak.</span> <span class="verse"><a name="7">7</a>Jómódjukban kérkedve néznek szét, szívükben öntelt gondolatok járnak.</span> <span class="verse"><a name="8">8</a>Gúnyolódnak, gonoszul beszélnek, elnyomással fenyegetőznek dölyfösen.</span> <span class="verse"><a name="9">9</a>Az ég ellen is feltátják szájukat, nyelvükkel megszólják a földet.</span> <span class="verse"><a name="10">10</a>Ezért fordul feléjük a nép, és mohón isszák szavaikat, mint a vizet.</span> <span class="verse"><a name="11">11</a>Ezt mondják: Honnan tudná ezt az Isten? Lehet-e tudomása erről a Felségesnek?</span> <span class="verse"><a name="12">12</a>Íme, ilyenek a bűnösök! Háborítatlanul gyarapítják vagyonukat szüntelen.</span> <span class="verse"><a name="13">13</a>De én hiába tartottam tisztán a szívemet, hiába mostam kezemet ártatlanságomban,</span> <span class="verse"><a name="14">14</a>mert csapások értek mindennap, fenyítések minden reggel.</span> <span class="verse"><a name="15">15</a>Már arra gondoltam, hogy én is úgy beszélek, mint ők, de akkor megtagadtam volna fiaid nemzetségét.</span> <span class="verse"><a name="16">16</a>Elgondolkoztam rajta, meg akartam érteni, de túl nehéznek tűnt nekem.</span> <span class="verse"><a name="17">17</a>Végül elmentem Isten szent helyére, és megértettem, hogy milyen végük lesz.</span> <span class="verse"><a name="18">18</a>Bizony, sikamlós talajra állítottad, és pusztulásba döntöd őket!</span> <span class="verse"><a name="19">19</a>Hogy fognak elpusztulni egy pillanat alatt! Végük lesz, semmivé lesznek rémületükben.</span> <span class="verse"><a name="20">20</a>Mint ébredés után az álomkép, úgy tűnik el képük, ha fölserkensz, Uram!</span> <span class="verse"><a name="21">21</a>Ha keseregne a szívem, és sajogna a bensőm,</span> <span class="verse"><a name="22">22</a>akkor olyan ostoba és tudatlan volnék veled szemben, mint az állat.</span> <span class="verse"><a name="23">23</a>De én mindig veled leszek, mert te fogod jobb kezemet.</span> <span class="verse"><a name="24">24</a>Tanácsoddal vezetsz engem, és végül dicsőségedbe fogadsz.</span> <span class="verse"><a name="25">25</a>Nincs senkim rajtad kívül a mennyben, a földön sem gyönyörködöm másban.</span> <span class="verse"><a name="26">26</a>Ha elenyészik is testem és szívem, szívemnek kősziklája és örökségem te maradsz, Istenem, örökké!</span> <span class="verse"><a name="27">27</a>Bizony, elpusztulnak azok, akik eltávolodnak tőled. Kiirtod mindazokat, akik elhagynak téged!</span> <span class="verse"><a name="28">28</a>De nekem olyan jó Isten közelsége! Uramat, az URat tartom oltalmamnak. Hirdetem minden tettedet.</span> </p></div</div></div></body></html>