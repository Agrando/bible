<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/ps/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/ps">Psalms</a> &gt <strong>Chapter 19</strong></div><p><span class="verse"><a name="1">1</a>A karmesternek: Dávid zsoltára. Az egek hirdetik Isten dicsőségét, kezének munkájáról beszél a menny.</span> <span class="verse"><a name="2">2</a>Nappal a nappalnak adja át e szót, éjjel az éjjelnek adja tudtul.</span> <span class="verse"><a name="3">3</a>Nincs szó és nincs beszéd, hangjuk sem hallatszik,</span> <span class="verse"><a name="4">4</a>mégis eljut hangjuk az egész földre, szavuk a világ végéig. Sátrat készített a napnak,</span> <span class="verse"><a name="5">5</a>amely mint vőlegény jön ki szobájából, örül, mint egy hős, hogy futhat pályáján.</span> <span class="verse"><a name="6">6</a>Elindul az ég egyik szélétől, átível a másik széléig, nincs rejtve melege elől semmi.</span> <span class="verse"><a name="7">7</a>Az ÚR törvénye tökéletes, felüdíti a lelket. Az ÚR intő szava határozott, bölccsé teszi az együgyűt.</span> <span class="verse"><a name="8">8</a>Az ÚR rendelkezései helyesek, megörvendeztetik a szívet. Az ÚR parancsolata világos, ragyogóvá teszi a szemet.</span> <span class="verse"><a name="9">9</a>Az ÚR félelme tiszta, megmarad örökké. Az ÚR döntései igazak, mindenben igazságosak,</span> <span class="verse"><a name="10">10</a>kívánatosabbak az aranynál, sok színaranynál is, édesebbek a méznél, a csurgatott méznél is.</span> <span class="verse"><a name="11">11</a>Szolgádat is figyelmeztetik: ha megtartja azokat, jutalma bőséges.</span> <span class="verse"><a name="12">12</a>A tévedéseket ki veheti észre? Titkos bűnök miatt ne büntess meg!</span> <span class="verse"><a name="13">13</a>A kevélységtől is tartsd távol szolgádat, ne uralkodjék rajtam. Akkor feddhetetlen maradok, sok bűntől mentesen.</span> <span class="verse"><a name="14">14</a>Fogadd kedvesen számnak mondásait és szívem gondolatait, URam, kősziklám és megváltóm!</span> </p></div</div></div></body></html>