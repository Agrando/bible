<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 116</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/ps/116"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/ps">Psalms</a> &gt <strong>Chapter 116</strong></div><p><span class="verse"><a name="1">1</a>Szeretem az URat, mert meghallgatja könyörgésem szavát.</span> <span class="verse"><a name="2">2</a>Felém fordította fülét, ezért őt hívom segítségül, amíg csak élek.</span> <span class="verse"><a name="3">3</a>Körülfontak a halál kötelei, a sírtól való rettegés fogott el engem, nyomorúságban és bánatban vagyok.</span> <span class="verse"><a name="4">4</a>De az ÚR nevét hívom segítségül: Ó URam, mentsd meg életemet!</span> <span class="verse"><a name="5">5</a>Kegyelmes és igazságos az ÚR, irgalmas a mi Istenünk.</span> <span class="verse"><a name="6">6</a>Megőrzi az ÚR az együgyűeket, elesett vagyok, de ő megsegít.</span> <span class="verse"><a name="7">7</a>Légy újból nyugodt, lelkem, mert jól bánt veled az ÚR!</span> <span class="verse"><a name="8">8</a>Megmentettél engem a haláltól, szememet a könnyhullatástól, lábamat az elbukástól,</span> <span class="verse"><a name="9">9</a>az ÚR színe előtt járhatok az élők földjén.</span> <span class="verse"><a name="10">10</a>Hittem, ha így szólok is: Igen nyomorult vagyok!</span> <span class="verse"><a name="11">11</a>Kétségbeesésemben mondtam: Minden ember hazug!</span> <span class="verse"><a name="12">12</a>Mit fizessek az ÚRnak a sok jóért, amit velem tett?</span> <span class="verse"><a name="13">13</a>A szabadulásért fölemelem a poharat, és az ÚR nevét hirdetem.</span> <span class="verse"><a name="14">14</a>Teljesítem az ÚRnak tett fogadalmaimat, egész népe jelenlétében.</span> <span class="verse"><a name="15">15</a>Drágának tekinti az ÚR híveinek halálát.</span> <span class="verse"><a name="16">16</a>Ó URam, én a szolgád vagyok, szolgád vagyok, szolgálód fia: levetted rólam a bilincset.</span> <span class="verse"><a name="17">17</a>Hálaáldozatot mutatok be neked, és az ÚR nevét hirdetem.</span> <span class="verse"><a name="18">18</a>Teljesítem az ÚRnak tett fogadalmaimat egész népe jelenlétében,</span> <span class="verse"><a name="19">19</a>az ÚR házának udvaraiban, tebenned, Jeruzsálem! Dicsérjétek az URat!</span> </p></div</div></div></body></html>