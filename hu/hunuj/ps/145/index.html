<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 145</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/ps/145"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/ps">Psalms</a> &gt <strong>Chapter 145</strong></div><p><span class="verse"><a name="1">1</a>Dávid dicsérete. Magasztallak téged, Istenem, királyom, áldom nevedet mindörökké.</span> <span class="verse"><a name="2">2</a>Mindennap áldalak téged, dicsérem nevedet mindörökké.</span> <span class="verse"><a name="3">3</a>Nagy az ÚR, méltó, hogy dicsérjék, nagysága felfoghatatlan.</span> <span class="verse"><a name="4">4</a>Nemzedékről nemzedékre dicsérik műveidet, hirdetik hatalmas tetteidet.</span> <span class="verse"><a name="5">5</a>Fenségeden, ragyogó dicsőségeden és csodálatos dolgaidon én is elmélkedem.</span> <span class="verse"><a name="6">6</a>Elmondják, milyen félelmes hatalmad, én is felsorolom nagy tetteidet.</span> <span class="verse"><a name="7">7</a>Áradoznak, emlékezve nagy jóságodra, és örvendeznek igazságodnak.</span> <span class="verse"><a name="8">8</a>Kegyelmes és irgalmas az ÚR, türelme hosszú, szeretete nagy.</span> <span class="verse"><a name="9">9</a>Jó az ÚR mindenkihez, irgalmas minden teremtményéhez.</span> <span class="verse"><a name="10">10</a>Magasztal, URam, minden teremtményed, és híveid áldanak téged.</span> <span class="verse"><a name="11">11</a>Elmondják, hogy országod milyen dicsőséges, és beszélnek hatalmadról,</span> <span class="verse"><a name="12">12</a>megismertetve az emberekkel az ÚR hatalmas tetteit, országa ragyogó dicsőségét.</span> <span class="verse"><a name="13">13</a>Országod örökkévaló ország, uralkodásod nemzedékről nemzedékre tart.</span> <span class="verse"><a name="14">14</a>Támogat az ÚR minden elesettet, és fölegyenesít minden görnyedezőt.</span> <span class="verse"><a name="15">15</a>Mindenki várakozva néz rád, és te idejében adsz nekik eledelt.</span> <span class="verse"><a name="16">16</a>Kinyitod kezedet, és kielégítesz minden élőlényt kegyelmesen.</span> <span class="verse"><a name="17">17</a>Az ÚRnak minden útja igaz, és minden tette jóságos.</span> <span class="verse"><a name="18">18</a>Közel van az ÚR mindenkihez, aki hívja, mindenkihez, aki igazán hívja.</span> <span class="verse"><a name="19">19</a>Teljesíti az istenfélők kívánságát, meghallja kívánságukat, és megsegíti őket.</span> <span class="verse"><a name="20">20</a>Megtartja az ÚR mindazokat, akik őt szeretik, de a bűnösöket mind elpusztítja.</span> <span class="verse"><a name="21">21</a>Az ÚR dicséretét hirdeti ajkam, áldja mindenki az ő szent nevét mindörökké!</span> </p></div</div></div></body></html>