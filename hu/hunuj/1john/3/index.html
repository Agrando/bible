<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/1john/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/1john">1 John</a> &gt <strong>Chapter 3</strong></div><p><span class="verse"><a name="1">1</a>Lássátok meg, milyen nagy szeretetet tanúsított irántunk az Atya: Isten gyermekeinek neveznek minket, és azok is vagyunk. Azért nem ismer minket a világ, mert nem ismerte meg őt.</span> <span class="verse"><a name="2">2</a>Szeretteim, most Isten gyermekei vagyunk, de még nem lett nyilvánvaló, hogy mivé leszünk. Tudjuk, hogy amikor ez nyilvánvalóvá lesz, hasonlóvá leszünk hozzá, és olyannak fogjuk őt látni, amilyen valójában.</span> <span class="verse"><a name="3">3</a>Ezért akiben megvan ez a reménység, megtisztítja magát, mint ahogyan ő is tiszta.</span> <span class="verse"><a name="4">4</a>Aki bűnt cselekszik, törvényszegést követ el, mert a bűn törvényszegés.</span> <span class="verse"><a name="5">5</a>Azt pedig tudjátok, hogy ő azért jelent meg, hogy elvegye a bűnöket, és hogy őbenne nincsen bűn.</span> <span class="verse"><a name="6">6</a>Aki őbenne marad, az nem vétkezik: aki vétkezik, az nem látta őt, és nem is ismeri őt.</span> <span class="verse"><a name="7">7</a>Gyermekeim, senki meg ne tévesszen titeket: aki az igazságot cselekszi, az igaz, mint ahogyan ő is igaz.</span> <span class="verse"><a name="8">8</a>Aki a bűnt cselekszi, az az ördögtől van, mert az ördög cselekszi a bűnt kezdettől fogva. Azért jelent meg az Isten Fia, hogy az ördög munkáit lerontsa.</span> <span class="verse"><a name="9">9</a>Aki az Istentől született, az nem cselekszik bűnt, mert az ő magja van benne, és nem vétkezhet, mert az Istentől született.</span> <span class="verse"><a name="10">10</a>Erről ismerhetők meg az Isten gyermekei és az ördög gyermekei: aki nem cselekszi az igazságot, nem az Istentől van, és az sem, aki nem szereti a testvérét.</span> <span class="verse"><a name="11">11</a>Mert ez az az üzenet, amelyet kezdettől fogva hallottatok, hogy szeressük egymást&#59;</span> <span class="verse"><a name="12">12</a>nem úgy, mint Kain, aki a gonosztól volt, és meggyilkolta a testvérét. És miért gyilkolta meg? Mert az ő cselekedetei gonoszak voltak, a testvére cselekedetei pedig igazak.</span> <span class="verse"><a name="13">13</a>Ne csodálkozzatok, testvéreim, ha gyűlöl titeket a világ.</span> <span class="verse"><a name="14">14</a>Mi tudjuk, hogy átmentünk a halálból az életbe, mert szeretjük testvéreinket: aki nem szereti a testvérét, az a halálban van.</span> <span class="verse"><a name="15">15</a>Aki gyűlöli a testvérét, az embergyilkos&#59; azt pedig tudjátok, hogy az embergyilkosnak nincs örök élete.</span> <span class="verse"><a name="16">16</a>Abból ismerjük a szeretetet, hogy ő az életet adta értünk&#59; ezért mi is tartozunk azzal, hogy életünket adjuk testvéreinkért.</span> <span class="verse"><a name="17">17</a>Aki pedig világi javakkal rendelkezik, de elnézi, hogy a testvére szükséget szenved, és bezárja előtte a szívét, abban hogyan lehetne az Isten szeretete?</span> <span class="verse"><a name="18">18</a>Gyermekeim, ne szóval szeressünk, ne is nyelvvel, hanem cselekedettel és valóságosan.</span> <span class="verse"><a name="19">19</a>Ebből tudható, hogy az igazságból valók vagyunk. És akkor az ő színe előtt azzal biztatjuk a szívünket,</span> <span class="verse"><a name="20">20</a>hogy bár a szívünk elítél, Isten mégis nagyobb a mi szívünknél, és mindent tud.</span> <span class="verse"><a name="21">21</a>Szeretteim, ha pedig a szívünk nem ítél el, bizalommal szólhatunk Isten előtt&#59;</span> <span class="verse"><a name="22">22</a>és amit kérünk, megkapjuk tőle, mert megtartjuk parancsolatait, és azt tesszük, ami kedves őelőtte.</span> <span class="verse"><a name="23">23</a>Az ő parancsolata pedig az, hogy higgyünk az ő Fiának, a Jézus Krisztusnak nevében, és szeressük egymást, ahogyan erre parancsolatot adott nekünk.</span> <span class="verse"><a name="24">24</a>Aki pedig megtartja az ő parancsolatait, az őbenne marad, és ő is abban&#59; és ezt, hogy ő bennünk van, abból tudjuk meg, hogy a Lelkéből adott nekünk.</span> </p></div</div></div></body></html>