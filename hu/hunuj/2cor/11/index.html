<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/2cor/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/2cor">2 Corinthians</a> &gt <strong>Chapter 11</strong></div><p><span class="verse"><a name="1">1</a>Bárcsak elviselnétek tőlem egy kis esztelenséget, sőt viseljetek el engem is.</span> <span class="verse"><a name="2">2</a>Mert Isten féltő szeretetével féltelek titeket: mivel eljegyeztelek titeket egy férfiúnak, hogy tiszta szűzként állítsalak benneteket a Krisztus elé.</span> <span class="verse"><a name="3">3</a>Félek azonban, hogy amint a kígyó megcsalta Évát ravaszságával, úgy tántorodnak el a ti gondolataitok is a Krisztus iránti őszinte és tiszta hűségtől.</span> <span class="verse"><a name="4">4</a>Mert ha valaki odamegy hozzátok, és más Jézust hirdet, nem akit mi hirdettünk, vagy más lelket fogadtok be, nem akit kaptatok, vagy más evangéliumot, nem amelyet elfogadtatok, azt szépen eltűritek.</span> <span class="verse"><a name="5">5</a>Pedig úgy gondolom, hogy semmivel sem vagyok alábbvaló a legfőbb apostoloknál.</span> <span class="verse"><a name="6">6</a>Ha iskolázatlan vagyok is az ékesszólásban, az ismeretben nem, különben is nyíltan álltunk előttetek minden tekintetben.</span> <span class="verse"><a name="7">7</a>Vagy talán bűnt követtem el, amikor megaláztam önmagamat, hogy ti felmagasztaltassatok, mert ingyen hirdettem nektek az Isten evangéliumát?</span> <span class="verse"><a name="8">8</a>Más gyülekezeteket fosztottam ki, amikor támogatást fogadtam el tőlük a nálatok végzendő szolgálatra.</span> <span class="verse"><a name="9">9</a>Amikor pedig nálatok voltam, és hiányt szenvedtem, nem terheltem meg senkit, mert hiányomat a Macedóniából jött testvérek pótolták, és attól, hogy én terhetekre legyek, minden tekintetben tartózkodtam, és tartózkodni fogok.</span> <span class="verse"><a name="10">10</a>A Krisztus bennem levő igazságára mondom, hogy ettől a dicsekvésemtől Akhája vidékén sem fognak megfosztani.</span> <span class="verse"><a name="11">11</a>Miért? Mert nem szeretlek titeket? Isten jól tudja azt!</span> <span class="verse"><a name="12">12</a>De amit teszek, azt ezután is tenni fogom, hogy elvegyem a lehetőséget azoktól, akik arra keresnek alkalmat, hogy amivel dicsekednek, abban olyanoknak bizonyuljanak, mint mi.</span> <span class="verse"><a name="13">13</a>Mert az ilyenek álapostolok, csaló munkások, akik Krisztus apostolainak adják ki magukat.</span> <span class="verse"><a name="14">14</a>Nem is csoda, mert maga a Sátán is a világosság angyalának adja ki magát.</span> <span class="verse"><a name="15">15</a>Nem meglepő tehát, hogy szolgái is az igazság szolgáinak adják ki magukat&#59; de a végük cselekedeteikhez méltó lesz.</span> <span class="verse"><a name="16">16</a>Megint csak azt mondom, senki se tartson esztelennek, ha pedig mégis annak gondoltok, akkor esztelenként is fogadjatok el, hogy egy kissé én is dicsekedhessem.</span> <span class="verse"><a name="17">17</a>Amit mondok, nem az Úr szerint mondom, hanem szinte esztelenül, a dicsekedésnek ezzel a merészségével.</span> <span class="verse"><a name="18">18</a>Minthogy sokan dicsekednek test szerint, én is dicsekedni fogok.</span> <span class="verse"><a name="19">19</a>Hiszen ti okosak vagytok, és szívesen eltűritek az eszteleneket:</span> <span class="verse"><a name="20">20</a>mert eltűritek, ha valaki leigáz titeket, ha valaki élősködik rajtatok, ha valaki zsákmányul ejt titeket, ha valaki hatalmaskodik rajtatok, ha valaki arcul üt benneteket.</span> <span class="verse"><a name="21">21</a>Szégyenkezve szólok, minthogy ehhez mi gyengék voltunk. De ha valaki merész valamiben, esztelenül szólok, merész vagyok én is.</span> <span class="verse"><a name="22">22</a>Héberek ők? Én is. Izráeliták? Én is. Ábrahám utódai? Én is.</span> <span class="verse"><a name="23">23</a>Krisztus szolgái? Esztelenül szólok: én még inkább, hiszen többet fáradoztam, többször börtönöztek be, igen sok verést szenvedtem el, sokszor forogtam halálos veszedelemben.</span> <span class="verse"><a name="24">24</a>Zsidóktól ötször kaptam negyven botütést egy híján,</span> <span class="verse"><a name="25">25</a>háromszor megvesszőztek, egyszer megköveztek, háromszor szenvedtem hajótörést, egy éjt és egy napot hányódtam a tenger hullámain.</span> <span class="verse"><a name="26">26</a>Gyakran voltam úton, veszedelemben folyókon, veszedelemben rablók között, veszedelemben népem között, veszedelemben pogányok között, veszedelemben városban, veszedelemben a tengeren, veszedelemben áltestvérek között,</span> <span class="verse"><a name="27">27</a>fáradozásban és vesződségben, gyakori virrasztásban, éhezésben és szomjazásban, gyakori böjtölésben, hidegben és mezítelenségben.</span> <span class="verse"><a name="28">28</a>Ezeken kívül még ott van naponkénti zaklattatásom és az összes gyülekezet gondja.</span> <span class="verse"><a name="29">29</a>Ki erőtlen, hogy vele együtt ne volnék én is erőtlen? Ki botránkozik meg, hogy ne égnék én is?</span> <span class="verse"><a name="30">30</a>Ha dicsekednem kell, gyengeségeimmel fogok dicsekedni.</span> <span class="verse"><a name="31">31</a>Az Úr Jézus Istene és Atyja, aki áldott örökké, tudja, hogy nem hazudok.</span> <span class="verse"><a name="32">32</a>Damaszkuszban Aretász király helytartója őriztette a damaszkusziak városát, hogy elfogjanak engem.</span> <span class="verse"><a name="33">33</a>Ablakon át kosárban eresztettek le a falon, és megmenekültem a kezéből.</span> </p></div</div></div></body></html>