<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/1chr/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/1chr">1 Chronicles</a> &gt <strong>Chapter 21</strong></div><p><span class="verse"><a name="1">1</a>A Sátán Izráel ellen támadt, és rávette Dávidot, hogy megszámlálja Izráelt.</span> <span class="verse"><a name="2">2</a>Dávid ezt mondta Jóábnak és a hadinép parancsnokainak: Menjetek, számláljátok meg Izráelt Beérsebától Dánig, és terjesszétek elém, hadd tudjam meg a számukat!</span> <span class="verse"><a name="3">3</a>De Jóáb ezt mondta: Szaporítsa meg népét az ÚR százannyira, mint amennyi most! De uram, királyom, hiszen mindnyájan az én uram szolgái ők. Miért kutatja hát ezt az én uram? Miért bűnhődjék ezért Izráel?!</span> <span class="verse"><a name="4">4</a>A király szava azonban erősebb volt Jóábénál. Elindult tehát Jóáb, bejárta egész Izráelt, és visszaérkezett Jeruzsálembe.</span> <span class="verse"><a name="5">5</a>Azután jelentette Jóáb Dávidnak a besorozott hadinép számát: egész Izráelben egymillió-százezer kardforgató ember volt, Júdában pedig négyszázhetvenezer kardforgató ember.</span> <span class="verse"><a name="6">6</a>Lévit és Benjámint azonban nem sorolta közéjük, mert utálatosnak tartotta Jóáb a király parancsát.</span> <span class="verse"><a name="7">7</a>De Isten rossznak látta ezt, és megverte Izráelt.</span> <span class="verse"><a name="8">8</a>Akkor ezt mondta Dávid az Istennek: Nagyot vétettem azzal, hogy ezt tettem! Most azért bocsásd meg szolgád bűnét, mert igen esztelenül cselekedtem!</span> <span class="verse"><a name="9">9</a>Ekkor így szólt az ÚR Gádhoz, Dávid látnokához:</span> <span class="verse"><a name="10">10</a>Menj, és mondd meg Dávidnak: Ezt mondja az ÚR: Három lehetőséget adok neked, válassz ki közülük egyet, és én azt teszem veled!</span> <span class="verse"><a name="11">11</a>Bement tehát Gád Dávidhoz, és ezt mondta neki: Így szól az ÚR: Válassz!</span> <span class="verse"><a name="12">12</a>Három esztendeig tartó éhínség legyen? Vagy dúljanak három hónapig támadóid, és érjen utol ellenséged fegyvere? Vagy legyen három napon át az ÚR fegyvere, a dögvész az országban, és pusztítson az ÚR angyala Izráelnek egész területén? Most azért döntsd el, milyen választ vigyek annak, aki engem küldött.</span> <span class="verse"><a name="13">13</a>Dávid ezt felelte Gádnak: Igen nehéz helyzetben vagyok. Inkább essem az ÚR kezébe, mert igen nagy az ő irgalma. Csak ember kezébe ne essem!</span> <span class="verse"><a name="14">14</a>Az ÚR tehát dögvészt bocsátott Izráelre, és elhullott Izráelben hetvenezer ember.</span> <span class="verse"><a name="15">15</a>Az Isten angyalt küldött Jeruzsálembe, hogy pusztítsa azt. De amikor pusztított, odanézett az ÚR, bánkódni kezdett a veszedelem miatt, és ezt parancsolta a pusztító angyalnak: Elég! Most már hagyd abba! Az ÚR angyala akkor éppen a jebúszi Ornán szérűje mellett állt.</span> <span class="verse"><a name="16">16</a>Dávid fölemelte a tekintetét, és látta, hogy az ÚR angyala ott áll az ég és a föld között, kezében kivont karddal, amelyet Jeruzsálem ellen nyújtott ki. Ekkor Dávid és a vének zsákba burkolózva arcra borultak.</span> <span class="verse"><a name="17">17</a>Dávid pedig ezt mondta Istennek: Hiszen én mondtam, hogy számlálják meg a népet! Én magam vagyok az, aki vétkeztem és nagy gonoszságot követtem el. De az én nyájam nem követett el semmit! URam Istenem, sújtson le kezed inkább énrám és az én rokonságomra, de népedet ne bántsd!</span> <span class="verse"><a name="18">18</a>Ekkor az ÚR angyala azt üzente Gád által Dávidnak, hogy menjen és állítson oltárt az ÚRnak a jebúszi Ornán szérűjén.</span> <span class="verse"><a name="19">19</a>Elment tehát Dávid Gád beszéde szerint, amelyet az ÚR nevében mondott.</span> <span class="verse"><a name="20">20</a>Amikor Ornán arra fordult, meglátta az angyalt&#59; vele levő négy fia pedig elrejtőzött. Ornán éppen búzát csépelt.</span> <span class="verse"><a name="21">21</a>Dávid pedig odament Ornánhoz. Amikor Ornán föltekintett, és meglátta Dávidot, kiment a szérűről, és arccal a földre borult Dávid előtt.</span> <span class="verse"><a name="22">22</a>Dávid így szólt Ornánhoz: Add nekem ezt a szérűt, hadd építsek itt oltárt az ÚRnak! Teljes áron add nekem, hogy megszűnjék a csapás a népen.</span> <span class="verse"><a name="23">23</a>Ornán így felelt Dávidnak: Fogadd el, azután tegye az én uram, királyom, amit jónak lát! Nézd, odaadom a marhákat égőáldozatnak, a cséplő eszközöket tűzifának, a búzát pedig ételáldozatnak. Mindent odaadok.</span> <span class="verse"><a name="24">24</a>De Dávid király ezt mondta Ornánnak: Így nem, hanem csak teljes áron akarom megvenni, mert nem akarom az ÚRnak adni a tiedet, és nem akarok ingyen kapott égőáldozatot bemutatni.</span> <span class="verse"><a name="25">25</a>Adott tehát Dávid Ornánnak azért a helyért hatszáz sekel súlyú aranyat.</span> <span class="verse"><a name="26">26</a>Azután oltárt épített ott Dávid az ÚRnak, égőáldozatot és békeáldozatot mutatott be, és az ÚRhoz kiáltott. Ő pedig feleletül tüzet adott az égből az égőáldozati oltárra.</span> <span class="verse"><a name="27">27</a>Az ÚR szólt az angyalnak, és az visszatette kardját a hüvelyébe.</span> <span class="verse"><a name="28">28</a>Abban az időben Dávid látva, hogy az ÚR a jebúszi Ornán szérűjén válaszolt neki, ott mutatott be áldozatokat.</span> <span class="verse"><a name="29">29</a>Az ÚR hajléka ugyanis, amelyet Mózes készített a pusztában, valamint az égőáldozati oltár abban az időben a gibeóni áldozóhalmon volt.</span> <span class="verse"><a name="30">30</a>Dávid azonban nem mert az Isten színe elé menni, hogy megkérdezze őt, úgy megrettent az ÚR angyalának a kardjától.</span> </p></div</div></div></body></html>