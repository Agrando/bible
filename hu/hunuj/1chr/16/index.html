<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/1chr/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/1chr">1 Chronicles</a> &gt <strong>Chapter 16</strong></div><p><span class="verse"><a name="1">1</a>Ezután bevitték az Isten ládáját, és elhelyezték annak a sátornak a közepén, amelyet Dávid vont föl. Majd égőáldozatokat és békeáldozatokat mutattak be az Isten színe előtt.</span> <span class="verse"><a name="2">2</a>Miután Dávid befejezte az égőáldozat és békeáldozat bemutatását, megáldotta a népet az ÚR nevében.</span> <span class="verse"><a name="3">3</a>És kiosztott minden izráeli férfinak és nőnek fejenként egy darab kenyeret, préselt datolyát meg aszú szőlőt.</span> <span class="verse"><a name="4">4</a>Rendelt az ÚR ládájához szolgálattevő lévitákat, hogy hirdessék, magasztalják és dicsérjék Izráel Istenét, az URat.</span> <span class="verse"><a name="5">5</a>Ászáf volt a vezetőjük, a helyettese Zekarjá, továbbá Jeíél, Semirámót, Jehiél, Mattitjá, Eliáb, Benájáhú és Óbéd-Edóm. Jeíél a lanton és a citerán, Ászáf pedig a cintányéron játszott.</span> <span class="verse"><a name="6">6</a>Benájáhú és Jahaziél papok voltak az állandó harsonások az ÚR szövetségládája előtt.</span> <span class="verse"><a name="7">7</a>Azon a napon bízta meg először Dávid Ászáfot és atyjafiait, hogy magasztalják az URat.</span> <span class="verse"><a name="8">8</a>Adjatok hálát az ÚRnak, hívjátok segítségül nevét, hirdessétek tetteit a népek közt!</span> <span class="verse"><a name="9">9</a>Énekeljetek, zengjetek zsoltárt neki, emlegessétek minden csodáját!</span> <span class="verse"><a name="10">10</a>Dicsőítsétek szent nevét, szívből örüljenek, akik keresik az URat.</span> <span class="verse"><a name="11">11</a>Folyamodjatok az ÚRhoz, az ő hatalmához, keressétek orcáját szüntelen!</span> <span class="verse"><a name="12">12</a>Emlékezzetek csodatetteire, amelyeket véghezvitt, csodáira és döntéseire,</span> <span class="verse"><a name="13">13</a>ti, Izráel utódai, kik szolgái vagytok, Jákóbnak fiai, kiket kiválasztott.</span> <span class="verse"><a name="14">14</a>Ő, az ÚR, a mi Istenünk, az egész földnek szólnak döntései,</span> <span class="verse"><a name="15">15</a>Örökké emlékezik szövetségére, ezer nemzedéken át adott szavára,</span> <span class="verse"><a name="16">16</a>amit Ábrahámmal kötött, ahogy Izsáknak megesküdött.</span> <span class="verse"><a name="17">17</a>Jákób elé tárta, elrendelte Izráelnek örök szövetségül:</span> <span class="verse"><a name="18">18</a>Neked adom - mondta - Kánaán földjét kiosztott örökségül.</span> <span class="verse"><a name="19">19</a>Akkor még alig néhányan voltatok, kevesen voltatok ott, mint jövevények.</span> <span class="verse"><a name="20">20</a>Nemzettől nemzetig vándoroltak, egyik országból a másik néphez.</span> <span class="verse"><a name="21">21</a>De senkinek sem engedte elnyomni őket, sőt királyokat is megintett miattuk:</span> <span class="verse"><a name="22">22</a>Ne nyúljatok fölkentjeimhez, prófétáimat se bántsátok!</span> <span class="verse"><a name="23">23</a>Énekelj az ÚRnak, te egész föld! Hirdessétek szabadítását nap mint nap!</span> <span class="verse"><a name="24">24</a>Beszéljétek el dicsőségét a nemzeteknek, csodatetteit minden népnek!</span> <span class="verse"><a name="25">25</a>Mert nagy az ÚR, méltó, hogy dicsérjék, félelmesebb minden istennél.</span> <span class="verse"><a name="26">26</a>Hiszen a népek istenei csak bálványok, az ÚR pedig az ég alkotója.</span> <span class="verse"><a name="27">27</a>Fenség és méltóság jár előtte, erő és öröm van lakóhelyén.</span> <span class="verse"><a name="28">28</a>Népek törzsei! Magasztaljátok az URat! Magasztaljátok az ÚR dicsőségét és hatalmát!</span> <span class="verse"><a name="29">29</a>Magasztaljátok az ÚR dicső nevét, ajándékot hozva jöjjetek színe elé! Boruljatok le az ÚR előtt szent öltözetben!</span> <span class="verse"><a name="30">30</a>Reszkess tőle, te egész föld! Szilárdan áll a világ, nem inog.</span> <span class="verse"><a name="31">31</a>Örüljön az ég, örvendjen a föld, és mondják el a népeknek, hogy uralkodik az ÚR!</span> <span class="verse"><a name="32">32</a>Zúgjon a tenger a benne levőkkel, vigadjon a mező és minden, ami rajta van.</span> <span class="verse"><a name="33">33</a>Ujjongnak majd az erdő fái az ÚR előtt, amikor eljön, hogy ítélkezzék a földön.</span> <span class="verse"><a name="34">34</a>Adjatok hálát az ÚRnak, mert jó, mert örökké tart szeretete!</span> <span class="verse"><a name="35">35</a>Mondjátok: Segíts meg minket, szabadító Istenünk, ments meg, és gyűjts össze a népek közül, hogy hálát adhassunk szent nevednek, és dicsőítve magasztalhassunk téged!</span> <span class="verse"><a name="36">36</a>Áldott az ÚR, Izráel Istene öröktől fogva mindörökre! És az egész nép így felelt: Ámen! Dicséret az ÚRnak!</span> <span class="verse"><a name="37">37</a>Ott hagyta azért Dávid az ÚR szövetségládája előtt Ászáfot és testvéreit, hogy állandóan végezzék a szolgálatot a ládánál a mindennapi rend szerint,</span> <span class="verse"><a name="38">38</a>továbbá Óbéd-Edómot és hatvannyolc atyjafiát. Óbéd-Edóm, Jedútún fia és Hószá voltak a kapuőrök.</span> <span class="verse"><a name="39">39</a>Cádók főpapot és atyjafiait, a papokat az ÚR hajléka előtt hagyta a gibeóni áldozóhalmon,</span> <span class="verse"><a name="40">40</a>hogy égőáldozatot mutassanak be állandóan az ÚRnak az égőáldozati oltáron: reggel meg este, egészen úgy, ahogyan meg van írva az ÚR törvényében, amelyet Izráelnek parancsolt.</span> <span class="verse"><a name="41">41</a>Velük volt Hémán, Jedútún és a többi kiválasztott is, akiket név szerint jelöltek ki, hogy így adjanak hálát az ÚRnak: Örökké tart szeretete!</span> <span class="verse"><a name="42">42</a>Hémánnál és Jedútúnnál voltak a harsonák, a cintányérok és az istenes énekeket kísérő hangszerek. Jedútún fiai a kapunál voltak.</span> <span class="verse"><a name="43">43</a>Azután hazament az egész nép. Dávid is hazament, hogy megáldja házanépét.</span> </p></div</div></div></body></html>