<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 46</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/ezek/46"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/ezek">Ezekiel</a> &gt <strong>Chapter 46</strong></div><p><span class="verse"><a name="1">1</a>Ezt mondja az én Uram, az ÚR: A belső udvar keletre néző kapuja legyen bezárva a hat munkanapon, de szombaton és újhold napján legyen nyitva.</span> <span class="verse"><a name="2">2</a>Ha a fejedelem a kapu csarnokán át kívülről bemegy, álljon oda a kapunak az ajtófélfájához, és míg a papok elkészítik égőáldozatát és békeáldozatát, ő imádkozzék a kapu küszöbén, azután menjen ki&#59; de a kaput ne zárják be estig.</span> <span class="verse"><a name="3">3</a>Az ország népe is ennek a kapunak a bejáratánál imádkozzék szombaton és újholdkor az ÚR színe előtt.</span> <span class="verse"><a name="4">4</a>Az az égőáldozat, amelyet a fejedelem mutat be az ÚRnak a nyugalom napján, hat hibátlan bárány és egy hibátlan kos legyen.</span> <span class="verse"><a name="5">5</a>Az ételáldozat legyen egy éfá liszt a kos mellé, a bárányok mellé pedig adjon annyi ételáldozatot, amennyit akar&#59; továbbá egy hín olajat minden éfá liszthez.</span> <span class="verse"><a name="6">6</a>Újhold napján adjon egy hibátlan bikaborjút, hat bárányt meg egy kost&#59; ezek is hibátlanok legyenek!</span> <span class="verse"><a name="7">7</a>A bika mellé egy éfá lisztet, a kos mellé is egy éfát készítsen ételáldozatul, a bárányok mellé pedig annyit, amennyit akar&#59; továbbá egy hín olajat minden éfá liszthez.</span> <span class="verse"><a name="8">8</a>Ha bemegy a fejedelem, a kapu csarnokán át menjen be, és ugyanazon az úton távozzék.</span> <span class="verse"><a name="9">9</a>De ha az ország népe megy be az ÚR színe elé az ünnepeken, akkor aki az északi kapun át ment be, hogy imádkozzék, az a déli kapun át távozzon&#59; aki pedig a déli kapun át ment be, az az északi kapun át távozzon. Ne azon a kapun át térjen vissza, amelyen bement, hanem a szemben levőn át távozzon.</span> <span class="verse"><a name="10">10</a>A fejedelem pedig ugyanakkor menjen be, amikor azok bemennek, és akkor távozzon, amikor azok távoznak.</span> <span class="verse"><a name="11">11</a>A különféle ünnepeken legyen az ételáldozat egy éfá liszt egy bika mellé, egy éfá egy kos mellé, a bárányok mellé annyi, amennyit akar&#59; az olajból pedig egy hín minden éfá liszthez.</span> <span class="verse"><a name="12">12</a>Ha a fejedelem önkéntes áldozatot készíttet, akár égőáldozatot, akár békeáldozatot mutat be önkéntes áldozatul az ÚRnak, akkor nyittassa ki a keletre néző kaput, és úgy készíttesse el égőáldozatát vagy békeáldozatát, ahogyan a nyugalom napján szokta elkészíttetni. Amikor távozik, zárják be a kaput utána.</span> <span class="verse"><a name="13">13</a>Készíttessen naponként egy egyéves hibátlan bárányt égőáldozatul az ÚRnak&#59; minden reggel készíttesse el.</span> <span class="verse"><a name="14">14</a>Ételáldozatul készíttessen hozzá minden reggel egyhatod rész éfá lisztet és egyharmad hín olajat, hogy azt a lisztbe keverjék. Az ÚRnak szóló ételáldozat ez, örök érvénnyel, állandóan.</span> <span class="verse"><a name="15">15</a>Így készítsék el a bárányt, az ételáldozatot és az olajat minden reggel, állandó égőáldozat ez.</span> <span class="verse"><a name="16">16</a>Ezt mondja az én Uram, az ÚR: Ha a fejedelem ajándékot akar adni a tulajdonából valamelyik fiának, az a fiáé lehet, mert az ő tulajdon birtokuk az.</span> <span class="verse"><a name="17">17</a>De ha az egyik szolgájának ad ajándékot a tulajdonából, csak a felszabadítás évéig lehet azé, azután visszaszáll a fejedelemre, mert az ő tulajdona az, és a fiaié lesz.</span> <span class="verse"><a name="18">18</a>A nép tulajdonából azonban nem vehet el a fejedelem, hogy ki ne szorítsa őket birtokukból. A maga birtokából adjon részt a fiainak, nehogy elszéledjen népem a maga birtokáról.</span> <span class="verse"><a name="19">19</a>Azután bevitt engem oda, ahol a kapu mellett a papoknak rendelt szent kamrák voltak, amelyek északra néztek. Volt ott a nyugati szélén egy helyiség.</span> <span class="verse"><a name="20">20</a>Ezt mondta nekem: Ezen a helyen főzzék a papok a jóvátételi áldozatot meg a vétekáldozatot, és ott süssék az ételáldozatot, mert nem szabad kivinniük a külső udvarba, hogy a nép meg ne érintse a szent dolgokat.</span> <span class="verse"><a name="21">21</a>Azután kivitt a külső udvarba, és odavezetett az udvar négy sarkához: az udvar mindegyik sarkában egy-egy kisebb udvar volt.</span> <span class="verse"><a name="22">22</a>Negyven könyök hosszú és harminc könyök széles kisebb udvarok voltak az udvar négy sarkában, egyforma méretűek voltak mind a négy sarokban.</span> <span class="verse"><a name="23">23</a>Mind a négyet kerítés vette körül, a kerítések mellett pedig tűzhelyek voltak készítve körös-körül.</span> <span class="verse"><a name="24">24</a>Azt mondta nekem: Ezek a konyhák&#59; itt főzik a templom szolgái a népnek jutó részt az áldozatból.</span> </p></div</div></div></body></html>