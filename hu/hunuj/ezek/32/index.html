<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/ezek/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/ezek">Ezekiel</a> &gt <strong>Chapter 32</strong></div><p><span class="verse"><a name="1">1</a>A tizenkettedik évben, a tizenkettedik hónap elsején így szólt hozzám az ÚR igéje:</span> <span class="verse"><a name="2">2</a>Emberfia! Kezdj siratóéneket a fáraóról, Egyiptom királyáról! Ezt mondd róla: Oroszlán voltál a népek közt, de véged lett! Mint egy tengeri szörnyeteg, hullámokat vertél folyóidban, fölzavartad lábaiddal a vizet, és fölkavartad a folyókat.</span> <span class="verse"><a name="3">3</a>Ezt mondja az én Uram, az ÚR: Kivetem rád hálómat&#59; sok népet gyűjtve össze kihúzlak kerítőhálómmal.</span> <span class="verse"><a name="4">4</a>Ledoblak a földre, sík mezőre vetlek, rád telepítek majd mindenféle égi madarat, jól tartok belőled minden földi állatot.</span> <span class="verse"><a name="5">5</a>Testedet a hegyekre dobom, megtöltöm a völgyeket hulláddal.</span> <span class="verse"><a name="6">6</a>Megöntözöm kifolyó véreddel a földet, egészen a hegyekig, megtelnek vele a patakmedrek.</span> <span class="verse"><a name="7">7</a>Amikor kimúlsz, befedem az eget, és elsötétítem csillagait&#59; a napot felhővel takarom el, a hold fénye sem világít.</span> <span class="verse"><a name="8">8</a>Minden égitestet elsötétítek miattad, és országodat sötétségbe borítom! - így szól az én Uram, az ÚR.</span> <span class="verse"><a name="9">9</a>Sok népet megdöbbentek, amikor eljuttatom összeomlásod hírét a nemzetekhez, azokba az országokba, amelyeket nem ismertél.</span> <span class="verse"><a name="10">10</a>Rémületbe ejtek sok népet, királyaikat borzalom fogja el miattad, amikor kardomat suhogtatom előttük. Szakadatlanul rettegni fog mindenki a maga életéért összeomlásod idején.</span> <span class="verse"><a name="11">11</a>Mert ezt mondja az én Uram, az ÚR: Elér téged Babilónia királyának fegyvere!</span> <span class="verse"><a name="12">12</a>Leterítlek tömegestül a hősök fegyverével, akik a népek közt a legkegyetlenebbek&#59; elpusztítják Egyiptom büszkeségét, kipusztul népének egész tömege.</span> <span class="verse"><a name="13">13</a>Kipusztítok minden állatot a nagy vizek mellől, többé nem zavarja föl azokat ember lába, állatok patája sem zavarja föl.</span> <span class="verse"><a name="14">14</a>Akkor megtisztítom vizeiket, hogy olajként folyjanak folyóik! - így szól az én Uram, az ÚR.</span> <span class="verse"><a name="15">15</a>Amikor pusztává teszem Egyiptomot, és mindenestül elpusztul az ország, amikor megverem minden lakóját, akkor megtudják, hogy én vagyok az ÚR.</span> <span class="verse"><a name="16">16</a>Siratóének ez, sírva énekeljék a népek leányai, sírva énekeljék, Egyiptomról és egész tömegéről énekeljék sírva! - így szól az én URam, az ÚR.</span> <span class="verse"><a name="17">17</a>A tizenkettedik évben az első hónap tizenötödikén így szólt hozzám az ÚR igéje:</span> <span class="verse"><a name="18">18</a>Emberfia! Sirasd el a népek leányaival Egyiptom népe tömegét, és küldd le az előkelőket a föld mélyébe, a sírba roskadókhoz!</span> <span class="verse"><a name="19">19</a>Különb vagy-e bárkinél is? Menj, és feküdj a körülmetéletlenek mellé!</span> <span class="verse"><a name="20">20</a>A fegyverrel megöltek közt fognak elesni! Fegyver martaléka lett, elvonszolták őt és egész tömegét.</span> <span class="verse"><a name="21">21</a>Így fognak beszélni róla és segítőiről a hatalmas hősők a holtak hazájában: Leszálltak, itt fekszenek a körülmetéletlenek között, a fegyverrel megöltek között!</span> <span class="verse"><a name="22">22</a>Ott van Asszíria, egész népe körös-körül a sírokban. Mindnyájan fegyvertől estek el, halálra sebzetten.</span> <span class="verse"><a name="23">23</a>A legmélyebb sírban adtak neki helyet, ott van népe körös-körül a sírokban. Mindnyájan fegyvertől estek el, halálra sebzetten, pedig rettegésben tartották az élők földjét.</span> <span class="verse"><a name="24">24</a>Ott van Élám, egész tömege körös-körül a sírokban. Mindnyájan fegyver által estek el, halálra sebzetten. Körülmetéletlenül szálltak le a föld mélyébe, pedig rettegésben tartották az élők földjét. De most gyalázat a sorsuk a sírba leszállókkal együtt.</span> <span class="verse"><a name="25">25</a>A megöltek közt adtak fekvőhelyet neki, egész tömegének körös-körül a sírokban. Mindnyájan körülmetéletlenek, fegyverrel megöltek, pedig rettegésben tartották az élők földjét. Gyalázat a sorsuk a sírba leszállókkal együtt. A megöltek közé dobták őket.</span> <span class="verse"><a name="26">26</a>Ott van Mesek és Tubal, egész tömegük körös-körül a sírokban. Mindnyájan körülmetéletlenek, fegyverrel megöltek, pedig rettegésben tartották az élők földjét.</span> <span class="verse"><a name="27">27</a>Nem fekhetnek együtt azokkal a hősökkel, akik a körülmetéletlenek közül estek el, de fegyverzetükkel együtt szálltak le a holtak hazájába, és kardjukat a fejük alá tették. Büntetésük még a csontjaikra is ránehezedik, mert mint hősök, rettegésben tartották az élők földjét.</span> <span class="verse"><a name="28">28</a>Te is összeomlasz a körülmetéletlenekkel együtt, és ott fekszel majd a fegyverrel megöltek között.</span> <span class="verse"><a name="29">29</a>Ott van Edóm, királyaival és összes fejedelmével, akiket vitézségük ellenére a fegyverrel megöltek közé dobtak. A körülmetéletlenek és a sírba leszállók között fekszenek.</span> <span class="verse"><a name="30">30</a>Ott vannak az északi uralkodók, és minden szidóni, akik leszálltak a megöltekkel együtt, rettegett vitézségük ellenére megszégyenülve. Körülmetéletlenül fekszenek a fegyverrel megöltek között, és gyalázat a sorsuk a sírba leszállókkal együtt.</span> <span class="verse"><a name="31">31</a>Ha ezeket látja a fáraó, megvigasztalódik népe tömegének sorsán. Fegyver ölte meg a fáraót és egész haderejét - így szól az én Uram, az ÚR.</span> <span class="verse"><a name="32">32</a>Rettegésben tartottam vele az élők földjét, de le kellett feküdnie a fáraónak és népe egész tömegének a körülmetéletlenekkel együtt a fegyverrel megöltek közé - így szól az én Uram, az ÚR.</span> </p></div</div></div></body></html>