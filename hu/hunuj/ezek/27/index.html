<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/ezek/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/ezek">Ezekiel</a> &gt <strong>Chapter 27</strong></div><p><span class="verse"><a name="1">1</a>Így szólt hozzám az ÚR igéje:</span> <span class="verse"><a name="2">2</a>Te, emberfia, kezdj siratóéneket Tíruszról,</span> <span class="verse"><a name="3">3</a>és mondd Tírusznak, amely a tenger kapujánál lakik, és sok sziget népeivel kereskedik: Így szól az én Uram, az ÚR: Tírusz, te azt mondtad: Tökéletes szépségű vagyok!</span> <span class="verse"><a name="4">4</a>A tenger közepén terül el birodalmad, tökéletesen szépnek építettek.</span> <span class="verse"><a name="5">5</a>Szenír ciprusaiból készítették összes oldaldeszkádat, libánoni cédrust hoztak, abból csinálták árbocodat.</span> <span class="verse"><a name="6">6</a>Básáni tölgyfából készítették evezőidet, elefántcsonttal díszített fedélzetedet ciprusfából készítették, mely a kittiek szigeteiről való.</span> <span class="verse"><a name="7">7</a>Egyiptomi tarka vászonból volt a vitorlád, az volt a zászlód. Ponyvának Elisá szigeteiről való kék és piros bíbort használtál.</span> <span class="verse"><a name="8">8</a>Szidón és Arvad lakói voltak evezőseid, Tírusz legügyesebb emberei voltak matrózaid.</span> <span class="verse"><a name="9">9</a>Gebál legtapasztaltabb és legügyesebb emberei javítgatták sérüléseidet. A tenger minden hajója és hajósa megfordult nálad, hogy kereskedjék.</span> <span class="verse"><a name="10">10</a>Perzsák, lídek és pútiak voltak haderőd katonái, pajzsot és sisakot akasztottak rád: azok díszítettek.</span> <span class="verse"><a name="11">11</a>Falaidon körös-körül arvádiak voltak seregedben, bástyáidon pedig gammádiak. Pajzsaikat kiakasztották falaidra körös-körül, ezek tettek tökéletesen széppé.</span> <span class="verse"><a name="12">12</a>Tarsís sokféle árut vásárolt tőled, piacodra pedig ezüstöt, vasat, ónt és ólmot hoztak.</span> <span class="verse"><a name="13">13</a>Jáván, Túbal és Mesek kalmárai élő embereket és rézeszközöket adtak cserébe áruidért.</span> <span class="verse"><a name="14">14</a>Bét-Tógarmából lovakat, lovasokat és öszvéreket hoztak piacodra.</span> <span class="verse"><a name="15">15</a>A dedáni kalmárokkal és sok szigettel voltál kereskedelmi kapcsolatban, elefántagyarakat és ébenfát hoztak neked fizetségül.</span> <span class="verse"><a name="16">16</a>Az arámok is vásároltak tőled sokféle készítményt, és türkizt, bíborszínű gyapjút, tarka szőtteseket, fehér gyolcsot, korallokat és rubint hoztak piacodra.</span> <span class="verse"><a name="17">17</a>Júda és Izráel kalmárai minníti búzát, fügét, mézet, olajat és balzsamot adtak cserébe áruidért.</span> <span class="verse"><a name="18">18</a>Damaszkusz is vásárolt tőled sokféle készítményt, mindenféle árut: helbóni borért és hófehér gyapjúért.</span> <span class="verse"><a name="19">19</a>Vedán és Jáván Uzzálból kovácsolt vasat, fahéjat és illatos nádat hozott piacodra&#59; ezeket adták cserébe áruidért.</span> <span class="verse"><a name="20">20</a>A dedáni kalmárok lótakarókat hoztak.</span> <span class="verse"><a name="21">21</a>Arábiával és Kédár összes fejedelmével kereskedelmi kapcsolatban voltál: bárányokkal, kosokkal és bakokkal kereskedtek veled.</span> <span class="verse"><a name="22">22</a>Seba és Ramá kalmárai a legfinomabb balzsamot, mindenféle drágakövet és aranyat hoztak piacodra.</span> <span class="verse"><a name="23">23</a>Hárán, Kanné, Eden és Seba kalmárai, Assúr és Kilmad kalmárai</span> <span class="verse"><a name="24">24</a>árusítottak vásáraidon díszruhákat, kék bíbor köpenyeket és tarka ruhákat, színes szőnyegeket és erősen sodrott köteleket.</span> <span class="verse"><a name="25">25</a>Tarsís-hajók szállították áruidat. Meggazdagodtál, tekintélyre tettél szert a tenger közepén.</span> <span class="verse"><a name="26">26</a>Nagy vizekre vittek evezőseid, de összetört a keleti szél a tenger közepén.</span> <span class="verse"><a name="27">27</a>Kincseid és piaci áruid, hajósaid és matrózaid, azok, akik javítgatták sérülésedet, akik áruiddal kereskedtek és összes katonád, a rajtad levő egész embertömeg elsüllyed a tenger közepén, összeomlásod idején.</span> <span class="verse"><a name="28">28</a>Matrózaid jajkiáltásának hangjára megrendülnek a partvidékek.</span> <span class="verse"><a name="29">29</a>A hajókból kiszáll minden evezős, a tengeri hajósok és matrózok mind a szárazföldre lépnek.</span> <span class="verse"><a name="30">30</a>Jajszavukat hallatják miattad, és keservesen kiáltoznak, port hintenek a fejükre, hamuban fetrengenek.</span> <span class="verse"><a name="31">31</a>Kopaszra nyiratkoznak miattad, és gyászba öltöznek, sírnak miattad keserű szívvel, siratnak keservesen.</span> <span class="verse"><a name="32">32</a>Fájdalmukban siratóénekbe kezdenek, és így énekelnek rólad: Kicsoda pusztult el úgy, mint Tírusz a tenger közepén?!</span> <span class="verse"><a name="33">33</a>Amikor piaci áruid a tengerről megérkeztek, sok népet elégítettél ki, kincset érő áruk tömegével gazdagítottad a föld királyait.</span> <span class="verse"><a name="34">34</a>Most pedig hajótörött vagy a tengeren, a vizek mélyén, elsüllyedtek áruid és a rajtad levő egész embertömeg.</span> <span class="verse"><a name="35">35</a>A szigetek minden lakója szörnyülködik rajtad, királyaikat rémület fogja el, eltorzul az arcuk.</span> <span class="verse"><a name="36">36</a>A népek kereskedői fölszisszennek miattad. Rettenetes véged lett, nem lesz belőled soha semmi!</span> </p></div</div></div></body></html>