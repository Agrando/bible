<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/ezek/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/ezek">Ezekiel</a> &gt <strong>Chapter 5</strong></div><p><span class="verse"><a name="1">1</a>Emberfia, fogj egy éles kardot, használd borotvának, vágd le a hajadat és a szakálladat! Azután végy egy serpenyős mérleget, és oszd részekre, amit levágtál.</span> <span class="verse"><a name="2">2</a>Harmadrészét égesd el a város közepén, amikor letelnek az ostrom napjai&#59; azután fogd a harmadrészét, vágd össze karddal a városon kívül&#59; harmadrészét pedig szórd széjjel, én meg kivont karddal üldözöm.</span> <span class="verse"><a name="3">3</a>De végy ki belőle egy keveset, és kösd be a ruhád szegélyébe!</span> <span class="verse"><a name="4">4</a>Még ebből is végy ki, dobd bele a tűzbe, és égesd el a tűzben: ebből árad tűz Izráel egész házára.</span> <span class="verse"><a name="5">5</a>Ezt mondta az én Uram, az ÚR: Ez itt Jeruzsálem. A pogány népek között helyeztem el, országokkal vettem körül.</span> <span class="verse"><a name="6">6</a>De engedetlen volt törvényeimmel szemben, bűnösebb, mint a pogányok, és rendelkezéseimmel szemben engedetlenebb volt, mint a körülötte levő országok. Megvetették törvényeimet, és nem éltek rendelkezéseim szerint.</span> <span class="verse"><a name="7">7</a>Azért ezt mondja az én URam, az ÚR: Mivel megátalkodottabbak voltatok a körülöttetek levő pogányoknál, nem éltetek rendelkezéseim szerint, és nem teljesítettétek törvényeimet, sőt még olyanok sem voltatok, mint a körülöttetek levő pogányok, akik a maguk törvényeit teljesítik,</span> <span class="verse"><a name="8">8</a>azért ezt mondja az én Uram, az ÚR: Én is ellened fordulok, és ítéletet tartok köztetek a pogányok szeme láttára.</span> <span class="verse"><a name="9">9</a>Olyat teszek veletek sok utálatos bűnötök miatt, amilyet még nem tettem, és amihez foghatót nem is fogok tenni többé.</span> <span class="verse"><a name="10">10</a>Ezért apák fogják megenni fiaikat közöttetek, és fiak fogják megenni apáikat. Ítéletet tartok rajtad, és szétszórom egész maradékodat mindenfelé.</span> <span class="verse"><a name="11">11</a>Ezért, életemre mondom - így szól az én Uram, az ÚR - mivel te tisztátalanná tetted szentélyemet minden förtelmes és utálatos bálványoddal, azért én elveszem tőled&#59; nem szánakozom, és nem leszek könyörületes!</span> <span class="verse"><a name="12">12</a>A nép harmadrésze dögvészben hal meg, és éhen pusztul a városban, egyharmada fegyvertől hull el körülötte, egyharmadát pedig széjjelszórom mindenfelé, és kivont karddal üldözöm őket.</span> <span class="verse"><a name="13">13</a>Kitöltöm haragomat, és lecsillapszik lángoló haragom velük szemben, amikor elégtételt veszek. Akkor tudják meg, hogy én, az ÚR, szóltam bosszúságomban, amikor majd kitöltöm rajtuk lángoló haragomat.</span> <span class="verse"><a name="14">14</a>Lerombollak, és gyalázatossá teszlek a körülötted élő népek között, látni fogja minden arra járó.</span> <span class="verse"><a name="15">15</a>Gyalázni és csúfolni fognak, elrettentő példa leszel a körülötted élő népek számára, mert ítéletet tartok rajtad haraggal, felindulással és súlyos büntetéssel. Én, az ÚR, megmondtam!</span> <span class="verse"><a name="16">16</a>Beléjük lövöm az éhség veszedelmes nyilait, amelyek romlást okoznak, mert romlásotokra lövöm ki azokat&#59; egyre súlyosabbá teszem köztetek az éhséget, és eltöröm nálatok a kenyér botját.</span> <span class="verse"><a name="17">17</a>Éhséget és vadállatokat bocsátok rád, amelyek megfosztanak gyermekeidtől&#59; dögvész és vérontás gázol át rajtad, és fegyvert bocsátok rád. Én, az ÚR, megmondtam!</span> </p></div</div></div></body></html>