<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/ezek/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/ezek">Ezekiel</a> &gt <strong>Chapter 30</strong></div><p><span class="verse"><a name="1">1</a>Így szólt hozzám az ÚR igéje:</span> <span class="verse"><a name="2">2</a>Emberfia! Prófétálj, és mondd ezt: Így szól az én Uram, az ÚR: Jajgassatok! Jaj, milyen nap az!</span> <span class="verse"><a name="3">3</a>Mert közel van a nap, közel van az ÚR napja! Borús nap lesz az, a népek ideje.</span> <span class="verse"><a name="4">4</a>Eljön a fegyver Egyiptom ellen, reszketés lesz Etiópiában, hullanak a sebesültek Egyiptomban, elviszik kincseit, és földig lerombolják.</span> <span class="verse"><a name="5">5</a>Etiópok, pútiak, lídek, mindenféle keverék nép, Kúb és a vele szövetséges ország lakói egyaránt fegyver által esnek el.</span> <span class="verse"><a name="6">6</a>Ezt mondja az ÚR: Elesnek Egyiptom támogatói, lehanyatlik gőgös hatalma. Migdóltól Szevénéig fegyvertől esnek el a benne lakók! - így szól az én Uram, az ÚR.</span> <span class="verse"><a name="7">7</a>Pusztává lesz az elpusztult országok sorában, és városai a romvárosok sorába kerülnek.</span> <span class="verse"><a name="8">8</a>Majd megtudják, hogy én vagyok az ÚR, amikor tűzbe borítom Egyiptomot, és segítői mind összetörnek.</span> <span class="verse"><a name="9">9</a>Azon a napon követeket indítok hajókon, hogy fölriasszák a gondtalan Etiópiát. Reszketés jön rájuk Egyiptom napja miatt, mert jön már!</span> <span class="verse"><a name="10">10</a>Ezt mondja az én Uram, az ÚR: Véget vetek Egyiptom népe tömegének Nebukadneccar babilóniai király által.</span> <span class="verse"><a name="11">11</a>Elhozom őt és népét, a legkegyetlenebb népeket az ország elpusztítására. Kardot rántanak Egyiptom ellen, és megtöltik az országot megölöttekkel.</span> <span class="verse"><a name="12">12</a>Kiszárítom a Nílus ágait, és gonoszok kezébe adom az országot. Idegenekkel pusztíttatom el az országot és a benne levőket. Én, az ÚR, megmondtam!</span> <span class="verse"><a name="13">13</a>Ezt mondja az én Uram, az ÚR: Elpusztítom a bálványokat, kiirtom a bálványszobrokat Nófból, Egyiptomban nem lesz többé fejedelem. Félelmet keltek majd Egyiptomban.</span> <span class="verse"><a name="14">14</a>Elpusztítom Patrószt, tűzbe borítom Cóant, ítéletet tartok Nó fölött.</span> <span class="verse"><a name="15">15</a>Kiöntöm haragomat Színre, Egyiptom erős várára, és kiirtom Nó népe tömegét.</span> <span class="verse"><a name="16">16</a>Tűzbe borítom Egyiptomot, kínjában vergődik Szín, Nó falain réseket törnek, Nófot fényes nappal ostromolják.</span> <span class="verse"><a name="17">17</a>Ón és Pí-Beszet ifjai fegyvertől esnek el, s a többiek fogságba mennek.</span> <span class="verse"><a name="18">18</a>Tahpanhészben sötét lesz nappal, ha összetöröm ott Egyiptom igáját. Vége lesz gőgös erejének, őt magát felhő borítja el, leányai pedig fogságba mennek.</span> <span class="verse"><a name="19">19</a>Így tartok ítéletet Egyiptom fölött, és megtudják, hogy én vagyok az ÚR.</span> <span class="verse"><a name="20">20</a>A tizenegyedik évben, az első hónap hetedikén így szólt hozzám az ÚR igéje:</span> <span class="verse"><a name="21">21</a>Emberfia! Eltörtem a fáraónak, Egyiptom királyának a karját, de nem kötözték be, hogy meggyógyítsák, pólyát sem raktak rá, hogy megerősödjék, és fegyvert foghasson.</span> <span class="verse"><a name="22">22</a>Ezért így szól az én Uram, az ÚR: Én a fáraó ellen, Egyiptom királya ellen fordulok, és mindkét karját eltöröm: az épet is, meg a már töröttet is, és kiütöm kezéből a fegyvert.</span> <span class="verse"><a name="23">23</a>Szétszórom az egyiptomiakat a népek közé, és elszórom őket az országokba.</span> <span class="verse"><a name="24">24</a>Babilónia királyának a karjait megerősítem, és kardomat adom a kezébe. A fáraó karjait azonban eltöröm, és keservesen fog nyögni előtte, mint akit halálra sebeztek.</span> <span class="verse"><a name="25">25</a>Megerősítem Babilónia királyának a karjait, a fáraó karjai pedig lehanyatlanak. Akkor megtudják, hogy én vagyok az ÚR, mert kardomat Babilónia királyának a kezébe adom, hogy azt Egyiptom ellen fordítsa.</span> <span class="verse"><a name="26">26</a>Szétszórom az egyiptomiakat a népek közé, és elszórom őket az országokba. Akkor megtudják, hogy én vagyok az ÚR.</span> </p></div</div></div></body></html>