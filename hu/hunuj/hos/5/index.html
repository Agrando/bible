<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/hos/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/hos">Hosea</a> &gt <strong>Chapter 5</strong></div><p><span class="verse"><a name="1">1</a>Halljátok meg ezt, ti papok! Figyelj jól, Izráel háza! Hallgass ide, királyi udvar, mert nektek szól az ítélet, hiszen csapdává lettetek Micpában, és kifeszített hálóvá a Tábór-hegyen!</span> <span class="verse"><a name="2">2</a>Belemerültek a hűtlenek az erkölcstelenségbe, de én mindnyájukat megfenyítem.</span> <span class="verse"><a name="3">3</a>Én ismerem Efraimot, Izráel nincs elrejtve előlem: De te, Efraim, most is paráználkodsz, tisztátalan vagy, Izráel!</span> <span class="verse"><a name="4">4</a>Tetteik nem engedik, hogy megtérjenek Istenükhöz, mert parázna lelkület van bennük, nem ismerik az URat.</span> <span class="verse"><a name="5">5</a>Izráel ellen saját gőgje tanúskodik, és elbukik Izráel és Efraim a maga bűne miatt, Júda is elbukik velük együtt.</span> <span class="verse"><a name="6">6</a>Juhokat és marhákat áldozva mennek keresni az URat, de nem találják: elzárkózott előlük.</span> <span class="verse"><a name="7">7</a>Hűtlenek lettek az ÚRhoz, törvénytelen fiakat nemzettek, de majd fölemészti őket az újholdünneplés birtokukkal együtt.</span> <span class="verse"><a name="8">8</a>Fújjátok meg a kürtöt Gibeában, és a trombitát Rámában, lármázzátok föl Bét-Ávent, riasszátok Benjámint!</span> <span class="verse"><a name="9">9</a>Efraim pusztává lesz a fenyítés napján, Izráel törzseinek tudtára adom ezt az elhatározást.</span> <span class="verse"><a name="10">10</a>Júda fejedelmei határrontók lettek, rájuk zúdítom haragomat, mint a vizet.</span> <span class="verse"><a name="11">11</a>Elnyomás éri Efraimot, ítélet töri össze, mert elvetemült lett, hiábavalóságot követ.</span> <span class="verse"><a name="12">12</a>Ezért én olyan leszek Efraimban, mint a moly, és Júda házában, mint a rothadás.</span> <span class="verse"><a name="13">13</a>Látta Efraim a betegségét, Júda is a fekélyét, ezért Efraim Asszíriába járt, a nagy királyhoz küldözgetett. De az nem tud meggyógyítani benneteket, nem orvosolja fekélyeteket.</span> <span class="verse"><a name="14">14</a>Rátámadok Efraimra, mint az oroszlán, és Júda házára, mint az oroszlánkölyök. Én magam tépem szét, aztán elmegyek, és elviszem menthetetlenül.</span> <span class="verse"><a name="15">15</a>Majd visszavonulok lakóhelyemre, amíg meg nem bűnhődnek, és hozzám nem folyamodnak. Nyomorúságukban keresnek majd engem.</span> </p></div</div></div></body></html>