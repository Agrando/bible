<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/amos/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/amos">Amos</a> &gt <strong>Chapter 5</strong></div><p><span class="verse"><a name="1">1</a>Halljátok meg ezt az igét! Siratóéneket mondok rólatok, Izráel háza!</span> <span class="verse"><a name="2">2</a>Elesett, nem kel fel többé a szűz Izráel! Ott hever földjén, nincs, ki fölemelje.</span> <span class="verse"><a name="3">3</a>Ezt mondja az én Uram, az ÚR: Ha egy városból ezren vonulnak ki, csak százan maradnak meg&#59; ha százan vonulnak ki, csak tízen maradnak meg Izráel házának.</span> <span class="verse"><a name="4">4</a>Ezt mondja az ÚR Izráel házának: Engem keressetek, és éltek!</span> <span class="verse"><a name="5">5</a>Ne keressétek fel Bételt, ne járjatok Gilgálba, Beérsebába se menjetek! Mert Gilgál fogságba jut, Bétel pedig megsemmisül.</span> <span class="verse"><a name="6">6</a>Az URat keressétek, akkor élni fogtok, különben rátör József házára, mint a tűz, amely megemészti olthatatlanul Bétel miatt.</span> <span class="verse"><a name="7">7</a>Mert méreggé teszitek a törvényt, és az igazságot földre tiporjátok.</span> <span class="verse"><a name="8">8</a>Ő alkotta a Fiastyúkot és a Kaszás-csillagot. Ő változtatja reggelre a homályt, és sötét éjszakává a nappalt. Szól a tenger vizének, és kiönti azt a szárazföldre: az ÚR az ő neve.</span> <span class="verse"><a name="9">9</a>Pusztulással sújtja az erőseket, és pusztulást hoz az erődökre.</span> <span class="verse"><a name="10">10</a>Gyűlölik azt, aki dorgálni mer a kapuban, és utálják, aki megmondja az igazat.</span> <span class="verse"><a name="11">11</a>Mivel ti kihasználjátok a nincstelent, és gabonaadót szedtek tőle, ezért bár faragott kőből építettetek házakat, nem fogtok bennük lakni, bár gyönyörű szőlőket ültettetek, nem isszátok azok borát.</span> <span class="verse"><a name="12">12</a>Tudom, hogy milyen sok a bűnötök, és mily nagyok vétkeitek: sanyargatjátok az igazat, elfogadjátok a megvesztegetést, elnyomjátok a szegényeket a kapuban.</span> <span class="verse"><a name="13">13</a>Ezért hallgat most az okos, mert gonosz idő ez!</span> <span class="verse"><a name="14">14</a>A jóra törekedjetek, ne a rosszra, akkor életben maradtok, és veletek lesz az ÚR, a Seregek Istene - ahogy mondogatjátok.</span> <span class="verse"><a name="15">15</a>Gyűlöljétek a rosszat, szeressétek a jót, szerezzetek érvényt a törvénynek a kapuban! Talán megkegyelmez József maradékának az ÚR, a Seregek Istene.</span> <span class="verse"><a name="16">16</a>Ezért így szól az ÚR, a Seregek Istene, az én Uram: Minden téren sírni fognak, minden utcán jajgatnak. A mezei munkást gyászolni hívják, és a halottsiratókat jajveszékelni.</span> <span class="verse"><a name="17">17</a>Minden szőlőben sírni fognak, ha átvonulok közöttetek - mondja az ÚR.</span> <span class="verse"><a name="18">18</a>Jaj azoknak, akik az ÚR napját kívánják! Minek nektek az ÚR napja? Sötét lesz az, nem világos!</span> <span class="verse"><a name="19">19</a>Olyan lesz, mint mikor valaki oroszlán elől fut, és medve támad rá, vagy bemegy a házba, kezével a falhoz támaszkodik, és kígyó marja meg.</span> <span class="verse"><a name="20">20</a>Bizony, sötét lesz az ÚR napja, nem világos, vaksötét lesz, fénysugár nélkül!</span> <span class="verse"><a name="21">21</a>Gyűlölöm, megvetem ünnepeiteket, ünnepségeiteket ki nem állhatom!</span> <span class="verse"><a name="22">22</a>Ha égőáldozatot mutattok be nekem, vagy ételáldozatot, nem gyönyörködöm bennük. Rá se tekintek a békeáldozatra, melyet hízlalt állatokból mutattok be!</span> <span class="verse"><a name="23">23</a>Távozzatok előlem hangos éneklésetekkel, hallani sem akarom lantpengetésteket!</span> <span class="verse"><a name="24">24</a>Áradjon a törvény, mint a víz, és az igazság, mint a bővizű patak!</span> <span class="verse"><a name="25">25</a>Véresáldozatot és ételáldozatot úgy hoztatok-e nekem a pusztában negyven éven át, Izráel háza,</span> <span class="verse"><a name="26">26</a>hogy közben hordoztátok királyotokat, Szikkútot, és Kijjúnt, csillagistenetek képmását, amelyeket ti készítettetek?!</span> <span class="verse"><a name="27">27</a>Ezért fogságba küldelek titeket Damaszkuszon túlra - mondja az ÚR, akinek Seregek Istene a neve.</span> </p></div</div></div></body></html>