<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/amos/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/amos">Amos</a> &gt <strong>Chapter 6</strong></div><p><span class="verse"><a name="1">1</a>Jaj a gondtalanoknak a Sionon, az elbizakodottaknak Samária hegyén, a legkiválóbb nép előkelőinek, akikhez folyamodik Izráel háza!</span> <span class="verse"><a name="2">2</a>Járjátok be Kalnét, és nézzetek szét! Onnan menjetek a nagy Hamátba, azután menjetek el a filiszteus Gátba: Különbek vagytok-e ezeknél az országoknál, nagyobb-e határuk a ti határotoknál?</span> <span class="verse"><a name="3">3</a>Ti azt gondoljátok, hogy messze van a veszedelem napja, ezért az erőszak uralmát közel hoztátok!</span> <span class="verse"><a name="4">4</a>Elefántcsont ágyakon heverésznek, pamlagokon terpeszkednek, megeszik a nyájból a bárányokat, és a hizlalóból a borjúkat!</span> <span class="verse"><a name="5">5</a>Hárfakísérettel danolásznak, és azt hiszik, hogy zenéjük olyan, mint Dávidé.</span> <span class="verse"><a name="6">6</a>Kelyhekből isszák a bort, és finom olajjal kenik magukat, de József romlásával nem törődnek.</span> <span class="verse"><a name="7">7</a>Ezért majd ők mennek a foglyok élén fogságba, és vége lesz a terpeszkedők mulatozásának.</span> <span class="verse"><a name="8">8</a>Önmagára esküdött az én Uram, az ÚR. Így szól az ÚR, a Seregek Istene: Utálom Jákób kevélységét, gyűlölöm palotáit: prédára vetem a várost mindenestül.</span> <span class="verse"><a name="9">9</a>Ha tíz ember marad meg egy házban, azok is meghalnak.</span> <span class="verse"><a name="10">10</a>Ha fölemeli valakinek a holttestét a nagybátyja vagy a rokona, hogy kivigye a házból, akkor odaszól annak, aki a ház belsejében van: Van-e még valaki veled? Az így felel: Nincs! - és hozzáteszi: Csitt, ki ne ejtsd az ÚR nevét!</span> <span class="verse"><a name="11">11</a>Mert ha az ÚR parancsol, darabokra zúzzák a nagy házakat, a kis házakat pedig törmelékké.</span> <span class="verse"><a name="12">12</a>Futhatnak-e kősziklán a lovak, fel lehet-e azt szántani ökrökkel? Ti pedig méreggé tettétek a törvényt, és az igazság gyümölcsét ürömmé.</span> <span class="verse"><a name="13">13</a>Örültök Lódebárnak, és azt mondjátok: A magunk erejével foglaltuk el Karnaimot!</span> <span class="verse"><a name="14">14</a>Én majd egy népet indítok ellened, Izráel háza - így szól az ÚR, a Seregek Istene -, amely sanyargat benneteket a hamáti úttól a pusztai patakig.</span> </p></div</div></div></body></html>