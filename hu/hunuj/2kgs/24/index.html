<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/2kgs/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/2kgs">2 Kings</a> &gt <strong>Chapter 24</strong></div><p><span class="verse"><a name="1">1</a>Az ő idejében vonult fel Nebukadneccar, Babilónia királya, és szolgája lett Jójákim három éven át&#59; de azután elfordult tőle, és föllázadt ellene.</span> <span class="verse"><a name="2">2</a>Ezért az ÚR káldeus és arám rablócsapatokat, továbbá móábi és ammóni rablócsapatokat küldött ellene. Azért küldte ezeket Júda ellen, hogy pusztítsák azt az ÚR igéje szerint, amelyet kijelentett szolgái, a próféták által.</span> <span class="verse"><a name="3">3</a>Bizony, az ÚR szava szerint történt Júdával az, hogy elvetette maga elől Manassé vétkei miatt&#59; mindazért, amit az elkövetett.</span> <span class="verse"><a name="4">4</a>Az ártatlan vér miatt is, amelyet kiontott, és megtöltötte Jeruzsálemet ártatlan vérrel. Ezért nem akart az ÚR megbocsátani.</span> <span class="verse"><a name="5">5</a>Jójákim egyéb dolgai, mindaz, amit véghezvitt, meg vannak írva Júda királyainak a történetéről szóló könyvben.</span> <span class="verse"><a name="6">6</a>És pihenni tért őseihez Jójákim, utána pedig fia, Jójákin lett a király.</span> <span class="verse"><a name="7">7</a>Egyiptom királya többé nem vonult ki országából, mert Babilónia királya mindent elfoglalt, ami csak Egyiptom patakjától az Eufrátesz folyamig Egyiptom királyáé volt.</span> <span class="verse"><a name="8">8</a>Tizennyolc éves volt Jójákin, amikor uralkodni kezdett, és három hónapig uralkodott Jeruzsálemben. Anyjának a neve Nehustá volt, Elnátán leánya, Jeruzsálemből.</span> <span class="verse"><a name="9">9</a>Azt tette, amit rossznak lát az ÚR, egészen úgy, ahogyan apja tette.</span> <span class="verse"><a name="10">10</a>Abban az időben vonultak fel Nebukadneccarnak, Babilónia királyának a szolgái Jeruzsálem ellen, és ostrom alá vették a várost.</span> <span class="verse"><a name="11">11</a>Nebukadneccar, Babilónia királya is megérkezett a város alá, amelyet szolgái ostromoltak.</span> <span class="verse"><a name="12">12</a>Ekkor Jójákin, Júda királya kiment Babilónia királyához anyjával, udvari embereivel, parancsnokaival és főembereivel együtt. Babilónia királya uralkodásának nyolcadik esztendejében elfogatta őt.</span> <span class="verse"><a name="13">13</a>És elvitette onnan az ÚR házának minden kincsét, meg a királyi palota kincseit, és leszedetett minden aranytárgyat, amelyet Salamon, Izráel királya készíttetett az ÚR templomában. Így jelentette ezt ki az ÚR.</span> <span class="verse"><a name="14">14</a>Fogságba vitte a jeruzsálemieket, minden parancsnokot és a haderő minden vitézét, tízezer foglyot&#59; a mesterembereket és a várépítőket is mind. Nem maradt más otthon, csak az ország nincstelen népe.</span> <span class="verse"><a name="15">15</a>Fogságba vitte Jójákint Babilóniába. A király anyját meg a király feleségeit, főembereit és az ország előkelőit is fogságba vitte Jeruzsálemből Babilóniába.</span> <span class="verse"><a name="16">16</a>Minden tehetős embert, összesen hétezret&#59; meg ezer mesterembert és várépítőt, és minden vitéz harcost fogságba hurcolt Babilónia királya Babilóniába.</span> <span class="verse"><a name="17">17</a>Azután Babilónia királya Mattanját, Jójákin nagybátyját tette meg helyette királynak, és a nevét Cidkijjára változtatta.</span> <span class="verse"><a name="18">18</a>Huszonegy éves volt Cidkijjá, amikor uralkodni kezdett, és tizenegy évig uralkodott Jeruzsálemben. Anyjának a neve Hamútal volt, Jirmejáhú leánya, Libnából.</span> <span class="verse"><a name="19">19</a>Azt tette, amit rossznak lát az ÚR, egészen úgy, ahogyan Jójákim tette.</span> <span class="verse"><a name="20">20</a>Bizony, az ÚR haragja miatt történt ez Jeruzsálemmel és Júdával! Végül is elvetette őket maga elől. Cidkijjá azután fellázadt Babilónia királya ellen.</span> </p></div</div></div></body></html>