<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/col/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/col">Colossians</a> &gt <strong>Chapter 2</strong></div><p><span class="verse"><a name="1">1</a>Szeretném, ha tudnátok, mennyit küzdök értetek és a laodiceaiakért&#59; és mindazokért, akik engem nem ismernek személyesen,</span> <span class="verse"><a name="2">2</a>hogy szívük felbátorodjék, összeforrva szeretetben, és eljussanak a teljes bizonyossághoz vezető ismeret egész gazdagságára: az Isten titkának, Krisztusnak ismeretére.</span> <span class="verse"><a name="3">3</a>Benne van a bölcsesség és ismeret minden kincse elrejtve.</span> <span class="verse"><a name="4">4</a>Ezt azért mondom, nehogy valaki titeket megtévesztő szavakkal félrevezessen.</span> <span class="verse"><a name="5">5</a>Mert ha távol vagyok is testben, lélekben mégis veletek vagyok, és örömmel látom a köztetek uralkodó szép rendet és Krisztusba vetett hitetek szilárdságát.</span> <span class="verse"><a name="6">6</a>Mivel tehát már elfogadtátok Krisztus Jézust, az Urat, éljetek is őbenne.</span> <span class="verse"><a name="7">7</a>Gyökerezzetek meg és épüljetek fel őbenne, erősödjetek meg a hit által, amint tanultátok, és hálaadásotok legyen egyre bőségesebb.</span> <span class="verse"><a name="8">8</a>Vigyázzatok, hogy rabul ne ejtsen valaki titeket olyan bölcselkedéssel és üres megtévesztéssel, amely az emberek hagyományához, a világ elemeihez, és nem Krisztushoz alkalmazkodik.</span> <span class="verse"><a name="9">9</a>Mert benne lakik az istenség egész teljessége testileg,</span> <span class="verse"><a name="10">10</a>és benne jutottatok el ti is ehhez a teljességhez, mert ő a feje minden fejedelemségnek és hatalmasságnak.</span> <span class="verse"><a name="11">11</a>Benne vagytok körülmetélve is, de nem kézzel végzett körülmetéléssel, hanem a Krisztus szerinti körülmetéléssel, a bűn testének levetése által.</span> <span class="verse"><a name="12">12</a>A keresztségben vele együtt eltemettek benneteket, és vele együtt fel is támadtatok az Isten erejébe vetett hit által, aki feltámasztotta őt a halottak közül.</span> <span class="verse"><a name="13">13</a>És titeket is, akik halottak voltatok vétkeitekben és bűnös valótok körülmetéletlenségében, ővele együtt életre keltett megbocsátva nekünk minden vétkünket.</span> <span class="verse"><a name="14">14</a>Eltörölte a követelésével minket terhelő adóslevelet, amely minket vádolt, eltávolította azt az útból, odaszegezve a keresztfára.</span> <span class="verse"><a name="15">15</a>Lefegyverezte a fejedelemségeket és a hatalmasságokat, nyilvánosan megszégyenítette őket, és Krisztusban diadalmaskodott rajtuk.</span> <span class="verse"><a name="16">16</a>Senki el ne ítéljen titeket ételért és italért, ünnep, újhold vagy szombat miatt.</span> <span class="verse"><a name="17">17</a>Hiszen ezek csak árnyékai az eljövendő Krisztusnak, aki a valóság.</span> <span class="verse"><a name="18">18</a>Ne vegye el tőletek a versenydíjat az, aki alázatoskodásban és angyalok iránti tiszteletben tetszeleg, látomásaival foglalkozik, saját bölcsességétől ok nélkül felfuvalkodik,</span> <span class="verse"><a name="19">19</a>de nem ragaszkodik a Főhöz: pedig ő tartja össze az egész testet inak és ízületek segítségével, és az őáltala növekszik az Isten szerinti növekedéssel.</span> <span class="verse"><a name="20">20</a>Ha tehát Krisztussal meghaltatok a világ elemei számára, miért terhelitek magatokat olyan kötöttségekkel, amelyek csak az e világ szerint élőkre kötelezők:</span> <span class="verse"><a name="21">21</a>"Ne nyúlj hozzá, ne ízleld meg, ne is érintsd!"</span> <span class="verse"><a name="22">22</a>Azokról van itt szó, amik arra valók, hogy elfogyasztva megsemmisüljenek. Ezek csupán emberi parancsok és rendelések.</span> <span class="verse"><a name="23">23</a>Ezeknek a megtartása a bölcsesség látszatát kelti ugyan a magunk csinálta kegyeskedés, az alázatoskodás és a test sanyargatása által, valójában azonban semmi értéke és haszna nincs, mert öntelt felfuvalkodottsághoz vezet.</span> </p></div</div></div></body></html>