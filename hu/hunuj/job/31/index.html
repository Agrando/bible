<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/job/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/job">Job</a> &gt <strong>Chapter 31</strong></div><p><span class="verse"><a name="1">1</a>Szövetséget kötöttem a szememmel, hogy ne tekintsen a szüzekre.</span> <span class="verse"><a name="2">2</a>Mi lett volna akkor osztályrészem Istentől onnan fentről, vagy örökségem a Mindenhatótól a magasságból?</span> <span class="verse"><a name="3">3</a>Hiszen veszedelem vár az álnokra, szerencsétlenség a gonosztevőkre!</span> <span class="verse"><a name="4">4</a>Jól láthatja utaimat Isten, és számon tarthatja minden lépésemet.</span> <span class="verse"><a name="5">5</a>Ha hamisan jártam, és lábam csalásra sietett,</span> <span class="verse"><a name="6">6</a>mérjen meg engem igaz mérleggel, és megtudja Isten, hogy feddhetetlen vagyok.</span> <span class="verse"><a name="7">7</a>Ha lépésem letért a jó útról, ha szívem a szememet követte, vagy kezemhez szenny tapad,</span> <span class="verse"><a name="8">8</a>más egye meg, amit vetettem, és ami nekem sarjadt, tépjék ki gyökerestül!</span> <span class="verse"><a name="9">9</a>Ha szívem asszony után bolondult, és leselkedtem felebarátom ajtajánál,</span> <span class="verse"><a name="10">10</a>másnak őröljön a feleségem, és mások hajoljanak rá.</span> <span class="verse"><a name="11">11</a>Mert gyalázatos dolog ez, és bírák elé való bűn.</span> <span class="verse"><a name="12">12</a>Olyan tűz ez, amely a pusztulás helyéig emészt, és minden jövedelmemet gyökerestül irtja ki.</span> <span class="verse"><a name="13">13</a>Ha semmibe vettem szolgám vagy szolgálóm igazát, amikor perük volt ellenem,</span> <span class="verse"><a name="14">14</a>mitévő lennék, ha rám támadna Isten, mit felelnék neki, ha számon kérné?</span> <span class="verse"><a name="15">15</a>Nem az alkotta-e őt, aki engem az anyaméhben? Nem ugyanaz formált-e bennünket az anyaölben?</span> <span class="verse"><a name="16">16</a>Ha megtagadtam a nincstelenek kívánságát, és az özvegy szemeit epedni engedtem,</span> <span class="verse"><a name="17">17</a>ha falatomat egymagam ettem meg, és az árva nem evett belőle,</span> <span class="verse"><a name="18">18</a>akit ifjúságom óta apjaként neveltem, és anyám méhétől fogva vezettem,</span> <span class="verse"><a name="19">19</a>ha elnéztem, hogy a veszendő ruhátlan, és a szegénynek nincs takarója,</span> <span class="verse"><a name="20">20</a>ha nem áldott engem, mert dereka juhaim gyapjától fölmelegedett,</span> <span class="verse"><a name="21">21</a>ha az árva ellen kezet emeltem, mert láttam, hogy a kapuban segítségemre vannak,</span> <span class="verse"><a name="22">22</a>akkor essék le vállam a lapockámról, törjön le tőből a karom!</span> <span class="verse"><a name="23">23</a>Hiszen rettegtem Isten csapásától, és fenségét nem bírom elviselni.</span> <span class="verse"><a name="24">24</a>Ha reménységemet aranyba vetettem, és azt gondoltam, hogy csak a színaranyban bízhatom,</span> <span class="verse"><a name="25">25</a>ha annak örültem, hogy gazdagságom nagy, és sokat szerzett a kezem,</span> <span class="verse"><a name="26">26</a>ha néztem a napvilágot, hogyan ragyog, és a holdat, hogy milyen pompával halad,</span> <span class="verse"><a name="27">27</a>ha csak titokban is olyan bolondságot tettem, hogy csókot hintettem feléjük kezemmel,</span> <span class="verse"><a name="28">28</a>ez is bírák elé való bűn volna, mert megtagadtam volna az Istent odafönt.</span> <span class="verse"><a name="29">29</a>Nem örültem gyűlölőm vesztének, nem ujjongtam, ha baj érte,</span> <span class="verse"><a name="30">30</a>nem szoktam számmal vétkezni, átkot kérve valakire.</span> <span class="verse"><a name="31">31</a>Nem mondhatták sátram vendégei, hogy valaki nem lakott jól nálam hússal.</span> <span class="verse"><a name="32">32</a>Nem hált jövevény az utcán, ajtómat kitártam az utas előtt.</span> <span class="verse"><a name="33">33</a>Ha emberi módon eltitkoltam vétkeimet, keblembe rejtve bűnömet,</span> <span class="verse"><a name="34">34</a>bizony, akkor tarthatnék a nagy tömegtől, retteghetnék a nemzetségek megvetésétől, hallgatnék, és az ajtón sem lépnék ki.</span> <span class="verse"><a name="35">35</a>Bárcsak meghallgatna valaki! Íme, ez a végszóm: Válaszoljon a Mindenható, írjon vádiratot, mint vádlóm.</span> <span class="verse"><a name="36">36</a>Bizony, én azt a vállamra venném, és a fejemre kötném, mint koronát.</span> <span class="verse"><a name="37">37</a>Lépteim számát is megmondanám neki, mint egy fejedelem, úgy járulnék hozzá.</span> <span class="verse"><a name="38">38</a>Ha a termőföldem ellenem kiáltott, és valamennyi barázdája sírt,</span> <span class="verse"><a name="39">39</a>ha termését fizetés nélkül ettem, vagy művelőit agyonhajszoltam:</span> <span class="verse"><a name="40">40</a>tövis teremjen búza helyett, és gyom árpa helyett! Itt végződnek Jób beszédei.</span> </p></div</div></div></body></html>