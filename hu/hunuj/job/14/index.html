<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/job/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/job">Job</a> &gt <strong>Chapter 14</strong></div><p><span class="verse"><a name="1">1</a>Az asszonytól született ember rövid életű, tele nyugtalansággal.</span> <span class="verse"><a name="2">2</a>Kihajt, mint a virág, majd elfonnyad, árnyékként tűnik el, nem marad meg.</span> <span class="verse"><a name="3">3</a>Még az ilyen embert is rossz szemmel nézed, engem is törvénybe idézel?!</span> <span class="verse"><a name="4">4</a>Van-e tiszta ember, tisztátalanság nélküli? Nincs egyetlenegy sem.</span> <span class="verse"><a name="5">5</a>Ha meg vannak határozva napjai, ha számon tartod hónapjait, ha határt szabtál neki, amit nem léphet át,</span> <span class="verse"><a name="6">6</a>akkor légy hozzá elnéző, hogy békén lehessen, és legyen annyi öröme, mint egy napszámosnak!</span> <span class="verse"><a name="7">7</a>Még a fának is van reménysége: ha kivágják, újból kihajt, és nem fogynak el hajtásai.</span> <span class="verse"><a name="8">8</a>Még ha elvénül is a földben gyökere, ha elhal is a porban csonkja,</span> <span class="verse"><a name="9">9</a>a víz illatától kihajt, ágakat hoz, mint a csemete.</span> <span class="verse"><a name="10">10</a>De ha a férfi meghal, lehanyatlik, ha az ember kimúlik, hova lesz?</span> <span class="verse"><a name="11">11</a>Elfogyhat a víz a tengerből, a folyó kiszikkadhat, kiszáradhat,</span> <span class="verse"><a name="12">12</a>de az ember nem kel föl, ha egyszer lefeküdt: az egek elmúltáig sem ébrednek föl, nem serkennek föl alvásukból.</span> <span class="verse"><a name="13">13</a>Bárcsak elrejtenél a holtak hazájában, ott rejtegetnél haragod elmúltáig! Kiszabnád időmet, azután újra gondolnál rám.</span> <span class="verse"><a name="14">14</a>Ha meghal a férfiú, életre tud-e kelni? Akkor egész küzdelmes életemen át is tudnék várni, míg csak be nem következik a fordulat.</span> <span class="verse"><a name="15">15</a>Szólnál hozzám, és én válaszolnék, kívánkoznál kezed alkotása után.</span> <span class="verse"><a name="16">16</a>Akkor még lépteimet is megszámlálnád, de nem tartanád számon vétkemet.</span> <span class="verse"><a name="17">17</a>Zacskóban volna lepecsételve minden vétkem, és eltörölnéd bűneimet.</span> <span class="verse"><a name="18">18</a>Még a hegy is szétomlik, ha ledől, és a kőszikla is elmozdul helyéről.</span> <span class="verse"><a name="19">19</a>A köveket is lekoptatja a víz, a föld porát is elsodorja az ár. Így pusztítod el a halandó reménységét.</span> <span class="verse"><a name="20">20</a>Hatalmaskodol rajta szüntelen, s el kell mennie. Eltorzítod arcát, és úgy bocsátod el.</span> <span class="verse"><a name="21">21</a>Ha tisztességre jutnak fiai, ő nem tudja. Ha semmibe veszik őket, nem veszi észre.</span> <span class="verse"><a name="22">22</a>Teste csak saját fájdalmát érzi, lelke csak magát gyászolja.</span> </p></div</div></div></body></html>