<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/job/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/job">Job</a> &gt <strong>Chapter 3</strong></div><p><span class="verse"><a name="1">1</a>Végre kinyitotta Jób a száját, és megátkozta születése napját.</span> <span class="verse"><a name="2">2</a>Megszólalt Jób, és ezt mondta:</span> <span class="verse"><a name="3">3</a>Vesszen el a nap, amelyen születtem, az éjszaka, mely tudta, hogy fiú fogant!</span> <span class="verse"><a name="4">4</a>Legyen sötét az a nap, ne törődjék vele Isten odafönt, ne ragyogjon rajta napsugár!</span> <span class="verse"><a name="5">5</a>Vegye birtokba sötétség, a halál árnyéka, lakozzék rajta felhő, nappal is sötétség tegye rémessé!</span> <span class="verse"><a name="6">6</a>Azt az éjszakát vak sötétség ragadja el! Ne kerüljön az év napjai közé, ne számítsák bele a hónapok számába!</span> <span class="verse"><a name="7">7</a>Legyen az az éjszaka meddő, ne legyen akkor ujjongás!</span> <span class="verse"><a name="8">8</a>Rontsák meg, akik képesek megátkozni a nappalt, felingerelni a Leviátánt.</span> <span class="verse"><a name="9">9</a>Sötétüljenek el annak alkonyatán a csillagok, hiába várjon világosságra, ne lássa meg a hajnal sugarait,</span> <span class="verse"><a name="10">10</a>mert nem zárta be anyám méhének ajtaját, és nem rejtette el szemem elől a nyomorúságot!</span> <span class="verse"><a name="11">11</a>Miért nem haltam meg, mikor megszülettem? Miért nem múltam ki, mikor anyám méhéből kijöttem?</span> <span class="verse"><a name="12">12</a>Miért is vettek engem térdre, és emlőkre, hogy szopjak?</span> <span class="verse"><a name="13">13</a>Akkor most feküdnék, és békén lennék. Akkor aludnék, és nyugalmam volna,</span> <span class="verse"><a name="14">14</a>a föld királyaival és tanácsosaival, kik kőhalmokat építettek maguknak,</span> <span class="verse"><a name="15">15</a>vagy a fejedelmekkel, akiknek aranyuk van, és ezüsttel töltötték meg házaikat.</span> <span class="verse"><a name="16">16</a>Vagy miért nem lettem olyan, mint az elásott koraszülött, mint a világosságot nem látott csecsemők?</span> <span class="verse"><a name="17">17</a>Ott megszűnik a bűnösök nyugtalansága, megnyugszanak, akiknek erejük ellankadt.</span> <span class="verse"><a name="18">18</a>A foglyok ott mindnyájan nyugton vannak, nem hallják a hajcsárok hangját.</span> <span class="verse"><a name="19">19</a>Egyforma ott a kicsiny és a nagy, és a rabszolga megszabadul urától.</span> <span class="verse"><a name="20">20</a>Miért is ad világosságot a nyomorultnak, és életet a megkeseredett lelkűeknek,</span> <span class="verse"><a name="21">21</a>akik várják a halált, de hiába, pedig jobban keresik, mint a rejtett kincset,</span> <span class="verse"><a name="22">22</a>akik ujjongva örülnek, örvendeznek, ha megtalálták a sírt&#59;</span> <span class="verse"><a name="23">23</a>az útvesztőbe jutott embernek, akit Isten kerített be?</span> <span class="verse"><a name="24">24</a>Mert mielőtt eszem, sóhajtozom, kitör belőlem az ordítás, mint a vízfolyás.</span> <span class="verse"><a name="25">25</a>Mert amitől leginkább rettegtem, az jött rám, amitől remegtem, az ért utol engem.</span> <span class="verse"><a name="26">26</a>Nincs pihenésem, se csendességem, nincs nyugalmam, remegés jön rám.</span> </p></div</div></div></body></html>