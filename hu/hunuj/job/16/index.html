<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/job/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/job">Job</a> &gt <strong>Chapter 16</strong></div><p><span class="verse"><a name="1">1</a>Akkor megszólalt Jób, és ezt mondta:</span> <span class="verse"><a name="2">2</a>Ilyesmit eleget hallottam. Nyomorúságos vigasztalók vagytok mindnyájan!</span> <span class="verse"><a name="3">3</a>Vége lesz-e már az üres beszédnek? Vagy mi bajod van, hogy így válaszolsz?</span> <span class="verse"><a name="4">4</a>Én is tudnék úgy beszélni, mint ti, csak volnátok ti az én helyemben! Tudnék én is szép szavakat mondani nektek, rázhatnám gúnyosan a fejemet.</span> <span class="verse"><a name="5">5</a>Szájjal erősíthetnélek titeket, ajkaim részvétével enyhíthetnélek.</span> <span class="verse"><a name="6">6</a>Ha beszélek, nem enyhül fájdalmam. Ha abbahagyom, akkor sem múlik el.</span> <span class="verse"><a name="7">7</a>Kimerített már engem. Elpusztítottad egész családomat.</span> <span class="verse"><a name="8">8</a>Megragadtál! Tanúvá lett, ellenem támadt, engem vádol elesett állapotom.</span> <span class="verse"><a name="9">9</a>Haragja marcangolt, és üldözött engem. Fogait csikorgatja ellenem, villogó szemmel néz rám ellenségem.</span> <span class="verse"><a name="10">10</a>Feltátották ellenem szájukat, gyalázkodva arcul vertek, együtt vonulnak ellenem.</span> <span class="verse"><a name="11">11</a>Isten kiszolgáltat engem az álnokoknak, és a bűnösök kezébe juttat.</span> <span class="verse"><a name="12">12</a>Nyugton voltam, de összetört. Nyakon ragadott és szétzúzott, céltáblájául tett ki engem.</span> <span class="verse"><a name="13">13</a>Körülvettek engem íjászai, felhasítja veséimet kíméletlenül, epémet kiontja a földre.</span> <span class="verse"><a name="14">14</a>Rést rés után tör rajtam, és rám rohan, mint valami hős.</span> <span class="verse"><a name="15">15</a>Zsákruhát varrtam bőrömre, és porba hajtottam büszkeségemet.</span> <span class="verse"><a name="16">16</a>Arcom a sírástól kivörösödött, szempilláimon a halál árnyéka van.</span> <span class="verse"><a name="17">17</a>Pedig nem tapad kezemhez erőszak, és imádságom tiszta.</span> <span class="verse"><a name="18">18</a>Föld, ne takard el véremet, ne némuljon el segélykiáltásom!</span> <span class="verse"><a name="19">19</a>Most is van tanúm a mennyben, aki mellettem bizonyít a magasságban.</span> <span class="verse"><a name="20">20</a>Saját barátaim csúfolnak! Álmatlanul tekintek Istenre,</span> <span class="verse"><a name="21">21</a>hogy igazolja a férfiút Istennél, s az embert embertársával szemben.</span> <span class="verse"><a name="22">22</a>Mert ez a néhány esztendő eltelik, és én nem térek vissza az ösvényről, amelyen elmegyek.</span> </p></div</div></div></body></html>