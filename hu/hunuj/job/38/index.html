<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/job/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/job">Job</a> &gt <strong>Chapter 38</strong></div><p><span class="verse"><a name="1">1</a>Ekkor megszólalt az ÚR a viharban, és ezt mondta Jóbnak:</span> <span class="verse"><a name="2">2</a>Ki akarja elhomályosítani örök rendemet értelem nélküli szavakkal?</span> <span class="verse"><a name="3">3</a>Övezd hát föl derekadat férfiasan! Én kérdezlek, te meg oktass engem!</span> <span class="verse"><a name="4">4</a>Hol voltál, amikor a földnek alapot vetettem? Mondd el, ha tudsz valami okosat!</span> <span class="verse"><a name="5">5</a>Tudod, ki szabta meg annak méreteit, vagy ki feszített ki fölötte mérőzsinórt?</span> <span class="verse"><a name="6">6</a>Mire vannak erősítve oszlopai, vagy ki helyezte el sarokkövét,</span> <span class="verse"><a name="7">7</a>amikor együtt vigadoztak a hajnali csillagok, és ujjongtak mind az istenfiak?</span> <span class="verse"><a name="8">8</a>Ki zárta el ajtókkal a tengert, amikor buzogva előtört a föld gyomrából,</span> <span class="verse"><a name="9">9</a>amikor felhőbe öltöztettem, és sűrű homállyal takartam be,</span> <span class="verse"><a name="10">10</a>amikor határt szabtam neki, zárat és ajtókat raktam rá,</span> <span class="verse"><a name="11">11</a>és ezt mondtam: Eddig jöhetsz, tovább nem! Ez ellene áll büszke hullámaidnak!</span> <span class="verse"><a name="12">12</a>Lett-e parancsodra reggel, mióta élsz? Kijelölted-e a hajnalnak a helyét,</span> <span class="verse"><a name="13">13</a>hogy szélénél fogva megragadja a földet, és lerázza róla a bűnösöket?</span> <span class="verse"><a name="14">14</a>Formálódik, mint az agyag a pecsét alatt, és előtűnik a föld, mintha fel volna öltöztetve.</span> <span class="verse"><a name="15">15</a>Így veszi el a bűnösöktől a világosságot, és összetöri a fölemelt kart.</span> <span class="verse"><a name="16">16</a>Eljutottál-e a tenger forrásáig? Bejártad-e a mélység alját?</span> <span class="verse"><a name="17">17</a>Föltárultak-e előtted a halál kapui? A halál árnyékának kapuit láttad-e?</span> <span class="verse"><a name="18">18</a>Megfigyelted-e a földet teljes szélességében? Mondd el mindezt, ha tudod!</span> <span class="verse"><a name="19">19</a>Melyik út visz a világosság lakóhelyéhez, és hol a helye a sötétségnek?</span> <span class="verse"><a name="20">20</a>Vissza tudod-e vinni határai közé, ismered-e a házába vezető ösvényt?</span> <span class="verse"><a name="21">21</a>Tudod te, hiszen akkor születtél, napjaid száma igen nagy!</span> <span class="verse"><a name="22">22</a>Eljutottál-e a hó raktárához? A jégeső raktárát láttad-e?</span> <span class="verse"><a name="23">23</a>A nyomorúság idejére tartogatom ezt, a harc és a háború napjára.</span> <span class="verse"><a name="24">24</a>Melyik útról oszlik el a világosság, és honnan árad szét a keleti szél a földön?</span> <span class="verse"><a name="25">25</a>Ki ásott csatornát a felhőszakadásnak, és utat a mennydörgő viharfelhőnek,</span> <span class="verse"><a name="26">26</a>hogy esőt adjon a lakatlan földre, az ember nem lakta pusztára,</span> <span class="verse"><a name="27">27</a>hogy bőven megitassa a puszta sivatagot, és zöldellő növényzetet sarjasszon?</span> <span class="verse"><a name="28">28</a>Ki az apja az esőnek, és ki nemzette a harmatcseppeket?</span> <span class="verse"><a name="29">29</a>Kinek a méhéből származik a jég, és az égből hulló darát ki nemzette?</span> <span class="verse"><a name="30">30</a>Összesűrűsödnek a vizek, mint a kő, és befedik a mélység felszínét.</span> <span class="verse"><a name="31">31</a>Össze tudod-e kötni a Fiastyúk szálait? A Kaszás-csillag köteleit meg tudod-e oldani?</span> <span class="verse"><a name="32">32</a>Föl tudod-e kelteni időben az állatöv csillagait? Tudod-e vezetni a Nagymedvét fiaival együtt?</span> <span class="verse"><a name="33">33</a>Ismered-e az ég szabályait? Talán te határozod meg uralmát a földön?</span> <span class="verse"><a name="34">34</a>El tudod-e juttatni hangodat a felhőkig, hogy vízáradat borítson el téged?</span> <span class="verse"><a name="35">35</a>Tudsz-e villámokat küldeni útjukra, és mondják-e neked: Itt vagyunk?</span> <span class="verse"><a name="36">36</a>Ki adott bölcsességet a sötét felhőkbe, vagy a légi tüneményeknek ki ajándékozott értelmet?</span> <span class="verse"><a name="37">37</a>Ki olyan bölcs, hogy meg tudja számlálni a fellegeket, és ki tudja kiüríteni az ég tömlőit,</span> <span class="verse"><a name="38">38</a>ha megkeményedik a föld, mint az öntvény, és egymáshoz tapadnak a göröngyök?</span> <span class="verse"><a name="39">39</a>Tudsz-e a nőstény oroszlánnak zsákmányt ejteni, ki tudod-e elégíteni az oroszlánkölykök éhségét,</span> <span class="verse"><a name="40">40</a>amikor rejtekhelyükön lapulnak, és a bokrok között leshelyükön fekszenek?</span> <span class="verse"><a name="41">41</a>Ki szerez eledelt a hollónak, amikor fiókái Istenhez kiáltanak, és kóvályognak, mert nincs mit enniük?</span> </p></div</div></div></body></html>