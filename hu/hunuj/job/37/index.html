<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 37</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/job/37"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/job">Job</a> &gt <strong>Chapter 37</strong></div><p><span class="verse"><a name="1">1</a>Bizony, megremeg ettől a szívem, és csaknem kiugrik a helyéből.</span> <span class="verse"><a name="2">2</a>Hallgassátok figyelmesen mennydörgését és a morajlást, mely szájából jön ki.</span> <span class="verse"><a name="3">3</a>Az egész ég alatt szétterjeszti, villámfényét is a föld pereméig.</span> <span class="verse"><a name="4">4</a>Utána mennydörgés bömböl, dörög fenséges hangon: szüntelenül hallatszik a hangja.</span> <span class="verse"><a name="5">5</a>Csodás hangon mennydörög az Isten, és nagy tetteket visz véghez, amelyeket meg sem értünk.</span> <span class="verse"><a name="6">6</a>Megparancsolja a hónak, hogy hulljon a földre, a záporesőnek és a felhőszakadásnak, hogy zuhogjon.</span> <span class="verse"><a name="7">7</a>Minden emberi kezet lefog, hadd tudja meg minden ember, hogy most ő cselekszik!</span> <span class="verse"><a name="8">8</a>A vadállat is rejtekébe húzódik, és búvóhelyén tanyázik.</span> <span class="verse"><a name="9">9</a>Kamrájából előjön a szélvihar, Észak csillagzata felől a hideg.</span> <span class="verse"><a name="10">10</a>Isten leheletétől jég támad, a víz felszíne jégpáncél lesz.</span> <span class="verse"><a name="11">11</a>Majd nedvességgel terheli meg a felleget, és villámot szór a felhő.</span> <span class="verse"><a name="12">12</a>Gomolyog az körös-körül, hogy az ő irányítása szerint megtegye mindazt, amit csak parancsol az egész föld kerekségén.</span> <span class="verse"><a name="13">13</a>Egyszer büntetésül adja földjére, máskor meg szeretetből.</span> <span class="verse"><a name="14">14</a>Figyelj csak ide, Jób! Állj meg, és gondold meg Isten csodáit!</span> <span class="verse"><a name="15">15</a>Tudod-e, mikor rendelkezik úgy az Isten, hogy villámfénye ragyogjon a felhőben?</span> <span class="verse"><a name="16">16</a>Tudod-e, miért lebegnek a fellegek, a tökéletes tudás csodái?</span> <span class="verse"><a name="17">17</a>Hogyan melegednek át ruháid, ha nyugton hagyja a déli szél a földet?</span> <span class="verse"><a name="18">18</a>Ott voltál-e, amikor a felhőtakarót formálta, mely szilárd, mint az öntött tükör?</span> <span class="verse"><a name="19">19</a>Mondd meg nekünk, mit mondjunk neki? Nem jutunk hozzá a sötétség miatt.</span> <span class="verse"><a name="20">20</a>Kell-e mondani neki, ha beszélni akarok? Mondta-e valaha ember, hogy el akar veszni?</span> <span class="verse"><a name="21">21</a>Még nem látják a napfényt, bár az ragyog a fellegek mögött, de szél támad, és kitisztul.</span> <span class="verse"><a name="22">22</a>Észak felől aranyló szél támad, Isten körül félelmetes ragyogás.</span> <span class="verse"><a name="23">23</a>A Mindenhatót nem tudjuk megtalálni, hatalma fenséges. A jogot és a teljes igazságot mégsem nyomja el.</span> <span class="verse"><a name="24">24</a>Azért félik őt az emberek, mert rá sem néz azokra, akik bölcsnek tartják magukat.</span> </p></div</div></div></body></html>