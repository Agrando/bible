<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/job/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/job">Job</a> &gt <strong>Chapter 20</strong></div><p><span class="verse"><a name="1">1</a>Megszólalt a naamái Cófár, és ezt mondta:</span> <span class="verse"><a name="2">2</a>Azért kényszerít ingerültségem feleletre, s amiatt van nyugtalanság bennem,</span> <span class="verse"><a name="3">3</a>mert megszégyenítő kioktatást hallok. De értelmes lelkem megadja a választ.</span> <span class="verse"><a name="4">4</a>Tudod-e azt, hogy ősidőktől fogva, amióta csak ember került a földre,</span> <span class="verse"><a name="5">5</a>a bűnösök vigadozása rövid ideig tart, és az elvetemültek öröme egy pillanat?</span> <span class="verse"><a name="6">6</a>Ha az égig nőne is büszkesége, és a felleget érné is feje,</span> <span class="verse"><a name="7">7</a>semmivé lesz örökre, mint a ganéj, és akik látták, majd ezt mondják: Hova lett?</span> <span class="verse"><a name="8">8</a>Elrepül, mint az álom, és nem találják. Eltűnik, mint az éjszakai látomás.</span> <span class="verse"><a name="9">9</a>Nem ragyog már rá senkinek a szeme, lakóhelyén nem törődnek többé vele.</span> <span class="verse"><a name="10">10</a>Fiai a nincstelenek kedvében járnak, és vagyonát kiereszti kezéből.</span> <span class="verse"><a name="11">11</a>Ha csontjai tele is voltak ifjú erővel, az vele együtt a porba hanyatlik.</span> <span class="verse"><a name="12">12</a>Ha édes szájában a gonoszság, és nyelvével szopogatja azt,</span> <span class="verse"><a name="13">13</a>ha sajnálja azt lenyelni, és ínye között tartogatja,</span> <span class="verse"><a name="14">14</a>eledele átváltozik gyomrában, viperaméreggé lesz benne.</span> <span class="verse"><a name="15">15</a>Gazdagságot nyelt, de kihányja, hasából is kihajtja az Isten.</span> <span class="verse"><a name="16">16</a>Vipera mérgét szívja, áspiskígyó marása gyilkolja meg,</span> <span class="verse"><a name="17">17</a>hogy ne gyönyörködjék a folyóvizekben, a tejjel és mézzel folyó patakokban.</span> <span class="verse"><a name="18">18</a>Elveszíti, amit szerzett, nem élvezheti, cserével nyert gazdagságának sem örülhet.</span> <span class="verse"><a name="19">19</a>Hiszen tönkretette, cserbenhagyta a nincsteleneket. Házat rabolt, de nem építi tovább.</span> <span class="verse"><a name="20">20</a>Mivel gyomra nem tudta, mi az elég, értékeit nem mentheti meg.</span> <span class="verse"><a name="21">21</a>Falánksága semmit sem hagyott meg, ezért nem lesz tartós jóléte.</span> <span class="verse"><a name="22">22</a>Bár nagy bőségben él, szorult helyzetbe jut, lesújt rá az összes nyomorult keze.</span> <span class="verse"><a name="23">23</a>Amikor meg akarja tölteni a hasát, rábocsátja izzó haragját, záporként hullatja rá evés közben.</span> <span class="verse"><a name="24">24</a>Amikor vasfegyver elől menekül, ércíjjal lövik át.</span> <span class="verse"><a name="25">25</a>Kirántja, és kijön a hátából, csillogó nyíl az epéjéből. Rémület fogja el.</span> <span class="verse"><a name="26">26</a>Rejtett kincseire teljes sötétség vár, majd megemészti a még föl nem szított tűz. Veszedelem éri, aki sátrába menekült.</span> <span class="verse"><a name="27">27</a>Leleplezi bűnét az ég, és ellene támad a föld.</span> <span class="verse"><a name="28">28</a>Házának jövedelmét elhurcolják, szétfolyik Isten haragja napján.</span> <span class="verse"><a name="29">29</a>Ezt kapja a bűnös ember osztályrészül az Istentől, ezt örökli beszédéért Istentől.</span> </p></div</div></div></body></html>