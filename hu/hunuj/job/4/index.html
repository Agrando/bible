<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/job/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/job">Job</a> &gt <strong>Chapter 4</strong></div><p><span class="verse"><a name="1">1</a>Megszólalt a témáni Elifáz, és ezt mondta:</span> <span class="verse"><a name="2">2</a>Ha beszélni próbálok hozzád, fáraszt-e? Mert ki tudja itt magába fojtani a szót?</span> <span class="verse"><a name="3">3</a>Hiszen másokat intettél, és a lankadt kezeket erősítetted.</span> <span class="verse"><a name="4">4</a>A botladozót talpra állították szavaid, és a roskadozó térdeket erőssé tetted.</span> <span class="verse"><a name="5">5</a>Most, hogy rajtad a sor, fáraszt? Amikor téged ér csapás, megzavarodsz?</span> <span class="verse"><a name="6">6</a>Nem ad bizodalmat istenfélelmed, és reménységet feddhetetlen utad?</span> <span class="verse"><a name="7">7</a>Emlékezz csak: pusztult-e el valaki ártatlanul, és irtottak-e ki valahol becsületes embereket?</span> <span class="verse"><a name="8">8</a>Ahogyan én láttam, a hamisságot szántók és a vészt vetők ugyanazt aratják.</span> <span class="verse"><a name="9">9</a>Az Isten leheletétől elpusztulnak, haragja szelétől semmivé lesznek.</span> <span class="verse"><a name="10">10</a>Az oroszlán ordíthat, a fiatal oroszlán bömbölhet, de majd kitörnek az oroszlánkölykök fogai!</span> <span class="verse"><a name="11">11</a>Elpusztul a hím oroszlán martalék nélkül, és elszélednek a nőstény oroszlán kölykei.</span> <span class="verse"><a name="12">12</a>Titokzatos szó jutott hozzám, de csak suttogást fogott fel belőle a fülem,</span> <span class="verse"><a name="13">13</a>éjszakai látomásoktól felizgatva, amikor mély álom száll az emberekre.</span> <span class="verse"><a name="14">14</a>Rettegés és reszketés fogott el engem, és rettegés töltötte el minden csontomat.</span> <span class="verse"><a name="15">15</a>Szellő suhant el az arcom előtt, felborzolódott a szőr testemen.</span> <span class="verse"><a name="16">16</a>Megáll, de nem ismerem fel, amit látok. Egy alak van a szemem előtt, halk hangot hallok:</span> <span class="verse"><a name="17">17</a>Igaz-e Isten előtt a halandó? Alkotója előtt tiszta-e az ember?</span> <span class="verse"><a name="18">18</a>Hiszen szolgáiban sem bízhat meg, és angyalaiban is talál hibát.</span> <span class="verse"><a name="19">19</a>Hát még azokban, akik agyagházban laknak, amelynek alapja porban van, és szétmorzsolják mint a molyt!</span> <span class="verse"><a name="20">20</a>Reggeltől estig szétzúzzák, észrevétlen elpusztulnak örökre.</span> <span class="verse"><a name="21">21</a>Összeomlik sátruk, meghalnak bölcsesség nélkül.</span> </p></div</div></div></body></html>