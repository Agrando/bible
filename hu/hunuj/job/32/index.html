<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/job/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/job">Job</a> &gt <strong>Chapter 32</strong></div><p><span class="verse"><a name="1">1</a>Ez a három férfi nem válaszolt többé Jóbnak, mivel ő igaznak tartotta magát.</span> <span class="verse"><a name="2">2</a>Akkor haragra gerjedt a Búzból, Rám nemzetségéből való Elíhú, Barakél fia. Megharagudott Jóbra, amiért igaznak tartotta magát Istennel szemben.</span> <span class="verse"><a name="3">3</a>De három barátja ellen is haragra gerjedt, mert nem találták meg a kellő választ, pedig bűnösnek tartották Jóbot.</span> <span class="verse"><a name="4">4</a>Elíhú azonban várt a Jóbhoz szóló beszédével, mert azok idősebbek voltak nála.</span> <span class="verse"><a name="5">5</a>De amikor látta Elíhú, hogy nincs több válasza a három férfinak, akkor haragra gerjedt.</span> <span class="verse"><a name="6">6</a>Megszólalt a Búzból való Elíhú, Barakél fia, és ezt mondta: Én még fiatal vagyok, ti pedig öregek. Ezért hátrahúzódtam, és féltem elmondani nektek, amit tudok.</span> <span class="verse"><a name="7">7</a>Azt gondoltam: beszéljenek a korosabbak, adják tudtul a bölcsességet az idősebbek.</span> <span class="verse"><a name="8">8</a>De csak a lélek az a halandóban, a Mindenható lehelete, ami értelmessé teszi.</span> <span class="verse"><a name="9">9</a>Nem az idősek a bölcsek, és nem a vének értenek az ítélethez.</span> <span class="verse"><a name="10">10</a>Ezért azt mondom, hallgass rám, hadd mondjam el én is, amit tudok.</span> <span class="verse"><a name="11">11</a>Én kivártam, amíg beszéltetek, figyeltem, amíg okoskodtatok, míg a szavakat kerestétek.</span> <span class="verse"><a name="12">12</a>Nagyon ügyeltem rátok, de senki sem tudta Jóbot megcáfolni, egyikőtök sem felelt meg mondásaira.</span> <span class="verse"><a name="13">13</a>Ne mondjátok: olyan bölcsességre bukkantunk, melyet csak Isten győzhet le, nem ember.</span> <span class="verse"><a name="14">14</a>Nem hozzám intézte szavait, ezért nem a ti mondásaitokkal felelek neki.</span> <span class="verse"><a name="15">15</a>Megijedtek, nem válaszoltak többé. Cserbenhagyták őket a szavak.</span> <span class="verse"><a name="16">16</a>Vártam, de ők nem beszéltek. Megálltak, és nem szóltak többet.</span> <span class="verse"><a name="17">17</a>Hadd mondjam el én is a magamét, hadd mondjam el én is, amit tudok!</span> <span class="verse"><a name="18">18</a>Mert tele vagyok szavakkal, szorongat engem belül a lélek.</span> <span class="verse"><a name="19">19</a>Olyan már a bensőm, mint amikor a bornak nincs nyílása, széthasad, mint újbortól a tömlők.</span> <span class="verse"><a name="20">20</a>Beszélek tehát, hogy levegőhöz jussak. Megnyitom számat, és válaszolok.</span> <span class="verse"><a name="21">21</a>Nem leszek személyválogató senkivel szemben. Nem hízelgek senkinek sem.</span> <span class="verse"><a name="22">22</a>Nem is értek a hízelgéshez. Hamarosan el is ragadna engem alkotóm.</span> </p></div</div></div></body></html>