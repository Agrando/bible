<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/job/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/job">Job</a> &gt <strong>Chapter 18</strong></div><p><span class="verse"><a name="1">1</a>Megszólalt a súahi Bildád, és ezt mondta:</span> <span class="verse"><a name="2">2</a>Mikor hagytok már fel a szavakkal? Gondolkozzatok, és aztán beszéljünk!</span> <span class="verse"><a name="3">3</a>Miért tartasz bennünket állatnak, és miért nézel ostobának?</span> <span class="verse"><a name="4">4</a>Ha magadat marcangolod haragodban, talán elpusztul miattad a föld, és elmozdul helyéről a kőszikla?</span> <span class="verse"><a name="5">5</a>Sőt, a bűnösök világossága kialszik, tüzük lángja nem fénylik.</span> <span class="verse"><a name="6">6</a>A világosság elsötétedik sátrában, mécsese kialszik mellette.</span> <span class="verse"><a name="7">7</a>Erőteljes léptei megrövidülnek, saját tanácsa buktatja el.</span> <span class="verse"><a name="8">8</a>Mert lába hálóba bonyolódik, és kelepcébe kerül.</span> <span class="verse"><a name="9">9</a>Sarkát csapda ragadja meg, és hurok feszül rá.</span> <span class="verse"><a name="10">10</a>Kötél van elrejtve számára a földön, és csapda van ösvényén.</span> <span class="verse"><a name="11">11</a>Körös-körül félelmek rémítik, és kergetik lépten-nyomon.</span> <span class="verse"><a name="12">12</a>Éhesen vár rá a nyomorúság, és kész a veszedelem, hogy elbuktassa.</span> <span class="verse"><a name="13">13</a>Darabonként rágja le a bőrét, darabonként rágja a halál kezdete.</span> <span class="verse"><a name="14">14</a>El kell szakadnia biztonságos sátrától, és oda kell lépnie a borzalmak királya elé.</span> <span class="verse"><a name="15">15</a>Sátrában nem az övéi laknak, lakóhelyére kénkövet szórnak.</span> <span class="verse"><a name="16">16</a>Alul elszáradnak gyökerei, és felül lefonnyad az ága.</span> <span class="verse"><a name="17">17</a>Emlékezete eltűnik a földről, és nem emlegetik nevét az utcán.</span> <span class="verse"><a name="18">18</a>Világosságból sötétségbe taszítják, a föld kerekségéről elűzik.</span> <span class="verse"><a name="19">19</a>Utódja és sarjadéka nem lesz népe között, senkije sem marad lakóhelyén.</span> <span class="verse"><a name="20">20</a>Végnapján elszörnyednek a nyugaton lakók, és iszonyat fogja el a keleten lakókat.</span> <span class="verse"><a name="21">21</a>Bizony, így jár az álnokok hajléka, annak lakóhelye, aki nem akar Istenről tudni.</span> </p></div</div></div></body></html>