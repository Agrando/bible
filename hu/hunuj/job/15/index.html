<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/job/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/job">Job</a> &gt <strong>Chapter 15</strong></div><p><span class="verse"><a name="1">1</a>Megszólalt a témáni Elifáz, és ezt mondta:</span> <span class="verse"><a name="2">2</a>Szólhat-e a bölcs, ha tudása légből kapott, és csak keleti széllel fújta fel magát?</span> <span class="verse"><a name="3">3</a>Vitatkozhat-e haszontalan beszéddel és semmit érő szavakkal?</span> <span class="verse"><a name="4">4</a>Te már az istenfélelmet is semmibe veszed, megcsonkítod az áhítatot is Isten színe előtt.</span> <span class="verse"><a name="5">5</a>A bűn tanítja erre a szádat, és a ravaszok nyelvét választottad.</span> <span class="verse"><a name="6">6</a>Saját szád tesz bűnössé, nem én, és ajkaid vallanak ellened.</span> <span class="verse"><a name="7">7</a>Talán te születtél először az emberek között, és előbb keletkeztél a halmoknál?</span> <span class="verse"><a name="8">8</a>Talán kihallgattad Isten titkát, és magadhoz ragadtad a bölcsességet?</span> <span class="verse"><a name="9">9</a>Mit tudsz, amit mi nem tudunk? Mihez értesz, ami nálunk nincs meg?</span> <span class="verse"><a name="10">10</a>Ősz is, meg öreg is akad közöttünk, jóval idősebb apádnál.</span> <span class="verse"><a name="11">11</a>Kevésnek tartod Isten vigasztalását és a hozzád szelíden szóló beszédet?</span> <span class="verse"><a name="12">12</a>Hova ragadott el a szíved, és miért villognak szemeid,</span> <span class="verse"><a name="13">13</a>hogy Isten ellen fordítod lelkedet, és ily szavakat ejtesz ki a szádon?</span> <span class="verse"><a name="14">14</a>Hogyan lehetne tiszta a halandó, és igaz ember az, ki asszonytól született?</span> <span class="verse"><a name="15">15</a>Hiszen még szentjeiben sem bízhat, a menny sem elég tiszta szemében.</span> <span class="verse"><a name="16">16</a>Mennyivel kevésbé az utálatos és romlott ember, aki úgy issza az álnokságot, mint a vizet!</span> <span class="verse"><a name="17">17</a>Tanítalak téged, hallgass rám, mert amit megláttam, azt beszélem el,</span> <span class="verse"><a name="18">18</a>amit a bölcsek hirdettek, s nem titkolták el azt, ami atyáiktól való.</span> <span class="verse"><a name="19">19</a>Egyedül nekik adatott ez az ország, és közöttük nem járt idegen.</span> <span class="verse"><a name="20">20</a>A bűnös minden nap gyötrődik, az erőszakos ember évei meg vannak számlálva.</span> <span class="verse"><a name="21">21</a>Rémítő hangok vannak a fülében, béke idején tör rá a pusztító.</span> <span class="verse"><a name="22">22</a>Maga sem hiszi, hogy elkerülheti a sötétséget, mert fegyver leselkedik rá.</span> <span class="verse"><a name="23">23</a>Kenyér után bolyong, hogy hol találna? Tudja, hogy közel van hozzá a sötétség napja.</span> <span class="verse"><a name="24">24</a>Szorongató szükség ijesztgeti, erőt vesz rajta, mint rohamra kész király,</span> <span class="verse"><a name="25">25</a>mert Isten ellen nyújtotta ki kezét, a Mindenhatóval szemben hősködött.</span> <span class="verse"><a name="26">26</a>Nekiszegzett nyakkal rohant ellene, szegekkel sűrűn kivert pajzsával.</span> <span class="verse"><a name="27">27</a>Mivel zsír fedi az arcát, és háj rakódott a tomporára&#59;</span> <span class="verse"><a name="28">28</a>pusztulásra szánt városokban lakott, házakban, ahol nem szabad lakni, mert romhalmazzá lesznek.</span> <span class="verse"><a name="29">29</a>Nem gazdagodik meg, nem marad meg vagyona, és nem hajlik földig a kalásza.</span> <span class="verse"><a name="30">30</a>Nem kerüli el a sötétséget, hajtásait hőség szárítja el, Isten szele sodorja el.</span> <span class="verse"><a name="31">31</a>Ne bízzék hiábavalóságban, mert csalódik: hiábavalóságot kap helyette cserébe.</span> <span class="verse"><a name="32">32</a>Időnap előtt vége lesz, ága nem zöldül ki,</span> <span class="verse"><a name="33">33</a>mint ahogy a szőlő ledobja az éretlen szemeket, és az olajfa elhullatja virágát.</span> <span class="verse"><a name="34">34</a>Mert az elvetemültek közössége terméketlen, és tűz emészti meg a vesztegetéssel szerzett sátrakat.</span> <span class="verse"><a name="35">35</a>Nyomorúságot fogannak, bajt szülnek és méhükben csalás érlelődik.</span> </p></div</div></div></body></html>