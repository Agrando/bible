<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/job/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/job">Job</a> &gt <strong>Chapter 41</strong></div><p><span class="verse"><a name="1">1</a>Ki tudod-e fogni horoggal a krokodilt, le tudod-e szorítani a nyelvét kötéllel?</span> <span class="verse"><a name="2">2</a>Tudsz-e kákát húzni az orrába, át tudod-e fúrni kampóval az állát?</span> <span class="verse"><a name="3">3</a>Fog-e sokat könyörögni neked, vagy beszél-e hozzád szelíden?</span> <span class="verse"><a name="4">4</a>Köt-e veled szövetséget, hogy fogadd fel állandó szolgádnak?</span> <span class="verse"><a name="5">5</a>Játszadozhatsz-e vele, mint a madárral, és megkötözheted-e leánykáid kedvéért?</span> <span class="verse"><a name="6">6</a>Alkudozhatnak-e rajta a cimborák, osztozkodhatnak-e rajta a kereskedők?</span> <span class="verse"><a name="7">7</a>Teletűzdelheted-e nyársakkal a bőrét, és halászószigonnyal a fejét?</span> <span class="verse"><a name="8">8</a>Nyúlj csak hozzá, majd nem gondolsz többé a harcra!</span> <span class="verse"><a name="9">9</a>Hiszen aki ebben reménykedik, csalódik: már a puszta látásától is összeroskad.</span> <span class="verse"><a name="10">10</a>Nincs olyan vakmerő, aki fölverje. Ki merne kiállni ellene?</span> <span class="verse"><a name="11">11</a>Ki szállhat szembe velem úgy, hogy sértetlenül hagynám? Minden az enyém az ég alatt.</span> <span class="verse"><a name="12">12</a>Nem hallgathatom el, milyenek a tagjai, mekkora az ereje, mily szép az alakja.</span> <span class="verse"><a name="13">13</a>Ki húzhatná le a bőrét, ki mer benyúlni két fogsora közé?</span> <span class="verse"><a name="14">14</a>Ki meri kettényitni a száját? Fogai körül rémület lakik.</span> <span class="verse"><a name="15">15</a>Büszkén sorakoznak pikkelyei, mintha szoros pecséttel volnának lezárva.</span> <span class="verse"><a name="16">16</a>Egyik a másikhoz olyan közel van, hogy a szél sem juthat közéjük.</span> <span class="verse"><a name="17">17</a>Egymáshoz tapadnak, egybe kapcsolódnak elválaszthatatlanul.</span> <span class="verse"><a name="18">18</a>Tüsszentése fényt sugároz, szemei olyanok, mint a hajnal sugarai.</span> <span class="verse"><a name="19">19</a>Szájából fáklyák jönnek elő, tüzes szikrák sziporkáznak.</span> <span class="verse"><a name="20">20</a>Orrlyukaiból füst száll ki, mint valami gőzölgő forró üstből.</span> <span class="verse"><a name="21">21</a>Lehelete lángra lobbantja a parazsat, szája lángot lövell.</span> <span class="verse"><a name="22">22</a>Nyakában erő lakik, rémülten futnak szét előle.</span> <span class="verse"><a name="23">23</a>Testének alsó része is kemény, mozdíthatatlan, mintha rá volna öntve.</span> <span class="verse"><a name="24">24</a>Szíve kemény, mint a kő, kemény, mint az alsó malomkő.</span> <span class="verse"><a name="25">25</a>Ha fölemelkedik, megriadnak az erősek is, ijedtükben fejüket vesztik.</span> <span class="verse"><a name="26">26</a>Ha el is találja a fegyver, nem árt neki, a lándzsa, a kopja és a nyíl sem.</span> <span class="verse"><a name="27">27</a>Annyiba veszi a vasat, mint a szalmát, a rezet, mint a korhadt fát.</span> <span class="verse"><a name="28">28</a>A nyílvesszőtől nem futamodik meg, pozdorjává törnek rajta a parittyakövek.</span> <span class="verse"><a name="29">29</a>Semmibe se veszi a dorongot, nevet a dárda suhogásán.</span> <span class="verse"><a name="30">30</a>Hasán mintha éles cserepek lennének, mint a cséplőszán, úgy kúszik az iszapban.</span> <span class="verse"><a name="31">31</a>Nyomában fortyog a mély víz, mint a fazékban, fölkavarja a tengert, mint a kenőcsöt.</span> <span class="verse"><a name="32">32</a>Csillogó ösvényt hagy maga után, mintha megőszült volna a mély víz.</span> <span class="verse"><a name="33">33</a>Nincs a földön hozzá hasonló, úgy van teremtve, hogy ne rettegjen.</span> <span class="verse"><a name="34">34</a>Szembenéz minden hatalmassal, ő a királya minden vadállatnak.</span> </p></div</div></div></body></html>