<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/2sam/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/2sam">2 Samuel</a> &gt <strong>Chapter 1</strong></div><p><span class="verse"><a name="1">1</a>Saul halála után Dávid, aki legyőzte az amálékiakat, visszatért, és két napig Ciklágban tartózkodott.</span> <span class="verse"><a name="2">2</a>A harmadik napon egy férfi jött Saul táborából megszaggatott ruhában, és a feje porral volt behintve. Amint Dávidhoz ért, a földre vetette magát, és leborult előtte.</span> <span class="verse"><a name="3">3</a>Dávid megkérdezte tőle: Honnan jössz? Az így felelt neki: Izráel táborából menekültem el.</span> <span class="verse"><a name="4">4</a>Dávid ezt kérdezte tőle: Mi történt? Mondd el nekem! Ő pedig elmondta, hogy megfutamodott a hadinép a csatában, sokan elestek, és meghaltak a nép közül&#59; meghalt Saul és a fia, Jónátán is.</span> <span class="verse"><a name="5">5</a>Ekkor így szólt Dávid a hírhozó legényhez: Honnan tudod, hogy meghalt Saul és a fia, Jónátán?</span> <span class="verse"><a name="6">6</a>A hírhozó legény ezt felelte: Éppen a Gilbóa-hegyen voltam, és láttam, hogy Saul a lándzsájára támaszkodott, a hadi szekerek és a lovasok pedig feléje nyomultak.</span> <span class="verse"><a name="7">7</a>Ekkor hátrafordult Saul, meglátott, kiáltott nekem, én pedig ezt mondtam: Itt vagyok!</span> <span class="verse"><a name="8">8</a>Ki vagy? - kérdezte, és én így feleltem: Egy amáléki.</span> <span class="verse"><a name="9">9</a>Akkor ezt mondta nekem: Állj ide mellém és ölj meg, mert szédülés fogott el, bár még magamnál vagyok.</span> <span class="verse"><a name="10">10</a>Ezért melléje álltam, és megöltem, mert tudtam, hogy úgysem fogja túlélni bukását. Azután levettem fejdíszét meg karkötőjét, és elhoztam az én uramnak.</span> <span class="verse"><a name="11">11</a>Akkor Dávid megmarkolta a ruháját, és megszaggatta&#59; ugyanígy a vele levő emberek is.</span> <span class="verse"><a name="12">12</a>Zokogva gyászoltak és böjtöltek egészen estig Saul miatt és a fia, Jónátán miatt, meg az ÚR népe miatt&#59; Izráel háza miatt, mert fegyver által hulltak el.</span> <span class="verse"><a name="13">13</a>Majd ezt mondta Dávid a hírhozó legénynek: Hova való vagy? Ő így felelt: Egy amáléki jövevény fia vagyok.</span> <span class="verse"><a name="14">14</a>És ezt kérdezte tőle Dávid: Hogy merted kezedet az ÚR felkentjére emelni, és elpusztítani őt?!</span> <span class="verse"><a name="15">15</a>Azután odahívta Dávid az egyik legényt, és ezt mondta: Jöjj, támadj rá! Az pedig levágta, úgy hogy meghalt.</span> <span class="verse"><a name="16">16</a>Majd ezt mondta róla Dávid: Az általad kiontott vér szállt a fejedre, mert saját szád vallott ellened, amikor ezt mondtad: Én öltem meg az ÚR felkentjét.</span> <span class="verse"><a name="17">17</a>Dávid ezzel a gyászénekkel siratta el Sault és fiát, Jónátánt,</span> <span class="verse"><a name="18">18</a>és meghagyta, hogy tanítsák meg Júda fiait is erre az íjdalra, amely meg van írva a Jásár könyvében:</span> <span class="verse"><a name="19">19</a>Izráel ékessége elesett halmaidon! Ó, hogy elhullottak a hősök!</span> <span class="verse"><a name="20">20</a>Ne mondjátok el Gátban, ne hirdessétek Askelón utcáin, hogy ne örüljenek a filiszteusok lányai, ne vigadjanak a körülmetéletlenek lányai!</span> <span class="verse"><a name="21">21</a>Gilbóa-hegyei, ti áldozatot követelő mezők! Ne hulljon rátok se harmat, se eső! Mert ott érte szégyen a hősök pajzsát, Saul pajzsát nem kenik már olajjal.</span> <span class="verse"><a name="22">22</a>Sebesültek vérétől, hősök kövérjétől Jónátán íja nem rettent vissza, Saul kardja nem tért vissza dolgavégezetlen.</span> <span class="verse"><a name="23">23</a>Saul és Jónátán, kik egymást szerették, éltükben kedvelték, a halálban sem váltak el. Gyorsabbak voltak a sasoknál, erősebbek az oroszlánoknál.</span> <span class="verse"><a name="24">24</a>Izráel lányai! Sirassátok Sault, ki gyönyörű bíborba öltöztetett, ruhátokat arannyal ékesítette.</span> <span class="verse"><a name="25">25</a>Ó, hogy elhullottak a hősök a harcban! Jónátán halmaidon esett el!</span> <span class="verse"><a name="26">26</a>Elszorul a szívem, testvérem, Jónátán, oly kedves voltál nekem! Csodásabb volt a szereteted a nők szerelménél.</span> <span class="verse"><a name="27">27</a>Ó, hogy elhulltak a hősök, elpusztultak a harci eszközök!</span> </p></div</div></div></body></html>