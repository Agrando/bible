<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/acts/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/acts">Acts</a> &gt <strong>Chapter 26</strong></div><p><span class="verse"><a name="1">1</a>Agrippa erre így szólt Pálhoz: "Megengedjük, hogy szólj a magad mentségére." Akkor Pál kinyújtotta a kezét, és védőbeszédet mondott:</span> <span class="verse"><a name="2">2</a>"Boldognak tartom magam, Agrippa király, hogy mindazok ellen, amikkel a zsidók vádolnak, ma előtted védekezhetem,</span> <span class="verse"><a name="3">3</a>mert te kiváló ismerője vagy a zsidók minden szokásának és vitás kérdéseinek. Kérlek azért, hallgass meg engem türelemmel.</span> <span class="verse"><a name="4">4</a>Életemet, amely kezdettől fogva népem között és Jeruzsálemben folyt, ifjúságomtól fogva ismerik a zsidók mindnyájan.</span> <span class="verse"><a name="5">5</a>Mivel ők kezdettől fogva ismernek, tanúsíthatják, ha akarják, hogy kegyességünk legszigorúbb irányzata szerint éltem, mint farizeus.</span> <span class="verse"><a name="6">6</a>Most is amiatt a reménység miatt állok itt vád alatt, amelyet atyáinknak ígért Isten.</span> <span class="verse"><a name="7">7</a>Ennek a teljesülését reméli tizenkét törzsünk is, éjjel-nappal állhatatosan szolgálva Istennek. Ezért a reménységért vádolnak engem a zsidók, Agrippa király.</span> <span class="verse"><a name="8">8</a>Miért tartjátok hihetetlennek, hogy Isten halottakat támaszt fel?</span> <span class="verse"><a name="9">9</a>Én egykor elhatároztam magamban, hogy mindent meg kell tennem a názáreti Jézus neve ellen.</span> <span class="verse"><a name="10">10</a>Meg is tettem ezt Jeruzsálemben, és a főpapoktól kapott felhatalmazás alapján a szentek közül sokat börtönbe vetettem. Amikor pedig megölték őket, én is ellenük szavaztam.</span> <span class="verse"><a name="11">11</a>A zsinagógákban mindenfelé gyakran büntetéssel kényszerítettem őket káromlásra, sőt ellenük való féktelen őrjöngésemben egészen az idegen városokig üldöztem őket.</span> <span class="verse"><a name="12">12</a>Egyszer éppen ilyen ügyben utaztam a főpapok felhatalmazásával és megbízásával Damaszkusz felé.</span> <span class="verse"><a name="13">13</a>Déltájban az úton láttam, ó király, amint a mennyből a nap fényénél is ragyogóbb világosság sugároz körül engem és útitársaimat.</span> <span class="verse"><a name="14">14</a>Mikor pedig mindnyájan a földre estünk, egy hangot hallottam, amely így szólt hozzám héber nyelven: Saul, Saul, miért üldözöl engem? Nehéz neked az ösztöke ellen rugódoznod.</span> <span class="verse"><a name="15">15</a>Erre ezt kérdeztem: Ki vagy, Uram? Az Úr pedig így válaszolt: Én vagyok Jézus, akit te üldözöl.</span> <span class="verse"><a name="16">16</a>De kelj fel, és állj a lábadra, mert azért jelentem meg neked, hogy szolgámmá tegyelek, hogy tanúbizonyságot tegyél arról, amiket láttál, és arról, amit ezután fogok neked magamról kijelenteni.</span> <span class="verse"><a name="17">17</a>Megoltalmazlak e néptől és a pogányoktól, akikhez küldelek.</span> <span class="verse"><a name="18">18</a>Azért küldelek el, hogy nyisd meg a szemüket, hogy a sötétségből a világosságra, és a Sátán hatalmából az Istenhez térjenek&#59; hogy az énbennem való hit által megkapják bűneik bocsánatát, és örökséget nyerjenek azok között, akik megszenteltettek.</span> <span class="verse"><a name="19">19</a>Ezért, Agrippa király, nem voltam engedetlen a mennyei látomás iránt,</span> <span class="verse"><a name="20">20</a>hanem először Damaszkuszban és Jeruzsálemben, majd Júdea lakóinak és a pogányoknak hirdettem, hogy térjenek meg, forduljanak az Istenhez, és éljenek a megtéréshez méltóan.</span> <span class="verse"><a name="21">21</a>Ezért fogtak el engem a zsidók a templomban, és ezért akartak kivégezni.</span> <span class="verse"><a name="22">22</a>De mivel az Isten mind e mai napig megsegített, itt állok, és bizonyságot teszek kicsinyeknek és nagyoknak, és semmit sem mondok azon kívül, amit Mózes és a próféták megjövendöltek:</span> <span class="verse"><a name="23">23</a>a Krisztusnak szenvednie kell, és mint aki elsőnek támad fel a halottak közül, világosságot fog hirdetni a népnek és a pogányoknak."</span> <span class="verse"><a name="24">24</a>Mikor pedig ezeket hozta fel védelmére, Fesztusz hangosan így kiáltott: "Bolond vagy te, Pál! A sok tudomány őrültségbe visz."</span> <span class="verse"><a name="25">25</a>Pál azonban így válaszolt: "Nem vagyok bolond, nagyra becsült Fesztusz, hanem igaz és józan beszédet szólok.</span> <span class="verse"><a name="26">26</a>Mert tud ezekről a király, akihez bátran szólok, mert nem hiszem, hogy rejtve volna előtte ezek közül bármi is, hiszen nem valami zugban történt dolgok ezek.</span> <span class="verse"><a name="27">27</a>Hiszel-e Agrippa király a prófétáknak? Tudom, hogy hiszel."</span> <span class="verse"><a name="28">28</a>Agrippa így szólt Pálhoz: "Majdnem ráveszel engem is, hogy keresztyénnyé legyek!"</span> <span class="verse"><a name="29">29</a>Pál pedig így válaszolt: "Kérem az Istentől, hogy előbb vagy utóbb nem csak te, hanem azok is, akik ma hallgatnak engem, olyanná legyenek, amilyen én is vagyok e bilincsek nélkül."</span> <span class="verse"><a name="30">30</a>Ezután felállt a király, a helytartó, Bereniké, és felálltak a velük együtt ülők.</span> <span class="verse"><a name="31">31</a>Távozóban így beszélgettek egymás között: "Semmi halálra vagy fogságra méltó dolgot nem tett ez az ember."</span> <span class="verse"><a name="32">32</a>Agrippa pedig ezt mondta Fesztusznak: "Szabadon lehetne bocsátani ezt az embert, ha nem fellebbezett volna a császárhoz."</span> </p></div</div></div></body></html>