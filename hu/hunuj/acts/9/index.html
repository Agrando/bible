<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/acts/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/acts">Acts</a> &gt <strong>Chapter 9</strong></div><p><span class="verse"><a name="1">1</a>Saul pedig az Úr tanítványai elleni fenyegetéstől és öldökléstől lihegve elment a főpaphoz,</span> <span class="verse"><a name="2">2</a>és leveleket kért tőle Damaszkuszba a zsinagógákhoz, hogy ha talál olyanokat, akik az Úr útjának hívei, akár férfiakat, akár nőket, megkötözve vihesse azokat Jeruzsálembe.</span> <span class="verse"><a name="3">3</a>Útközben azonban, amikor éppen Damaszkuszhoz közeledett, hirtelen mennyei fény villant fel körülötte,</span> <span class="verse"><a name="4">4</a>és amint a földre esett, hallotta, hogy egy hang így szólt hozzá: "Saul, Saul, miért üldözöl engem?"</span> <span class="verse"><a name="5">5</a>Ő pedig megkérdezte: "Ki vagy, Uram?" Az így válaszolt: "Én vagyok Jézus, akit te üldözöl.</span> <span class="verse"><a name="6">6</a>De kelj fel, menj be a városba, és ott megmondják neked, mit kell tenned."</span> <span class="verse"><a name="7">7</a>A vele utazó férfiak pedig szótlanul álltak, mert hallották ugyan a hangot, de senkit sem láttak.</span> <span class="verse"><a name="8">8</a>Saul pedig felkelt a földről, és kinyitotta szemét, de egyáltalán nem látott. Ezért kézen fogva vezették be Damaszkuszba,</span> <span class="verse"><a name="9">9</a>és ott három napig nem látott, nem evett, és nem ivott.</span> <span class="verse"><a name="10">10</a>Volt Damaszkuszban egy tanítvány, név szerint Anániás. Az Úr megszólította őt látomásban: "Anániás!" Ő így válaszolt: "Íme, itt vagyok, Uram."</span> <span class="verse"><a name="11">11</a>Az Úr pedig így szólt hozzá: "Kelj fel, menj el abba az utcába, amelyet Egyenes utcának hívnak, és keresd meg Júdás házában Sault, akit Tarzuszinak neveznek: mert íme, imádkozik,</span> <span class="verse"><a name="12">12</a>és látomásban látja, hogy egy Anániás nevű férfi jön be hozzá, és ráteszi a kezét, hogy lásson."</span> <span class="verse"><a name="13">13</a>Anániás így válaszolt: "Uram, sokaktól hallottam erről a férfiról, mennyi rosszat tett a te szentjeid ellen Jeruzsálemben,</span> <span class="verse"><a name="14">14</a>és ide is meghatalmazást kapott a főpapoktól, hogy elfogja mindazokat, akik segítségül hívják a te nevedet."</span> <span class="verse"><a name="15">15</a>Ezt mondta neki az Úr: "Menj el, mert választott eszközöm ő, hogy elvigye a nevemet a pogányok, a királyok és Izráel fiai elé.</span> <span class="verse"><a name="16">16</a>Én pedig meg fogom mutatni neki, mennyit kell szenvednie az én nevemért."</span> <span class="verse"><a name="17">17</a>Anániás pedig elment, és bement abba a házba&#59; rátette kezét, és ezt mondta: "Atyámfia, Saul, az Úr küldött engem, az a Jézus, aki megjelent neked az úton, amelyen jöttél, és azért küldött, hogy újra láss, és megtelj Szentlélekkel."</span> <span class="verse"><a name="18">18</a>És egyszerre, mintha pikkelyek estek volna le a szeméről, újra látott&#59; azután felkelt, és megkeresztelkedett,</span> <span class="verse"><a name="19">19</a>majd miután evett, erőre kapott. Néhány napig együtt volt a damaszkuszi tanítványokkal,</span> <span class="verse"><a name="20">20</a>és azonnal hirdetni kezdte a zsinagógákban Jézusról, hogy ő az Isten Fia.</span> <span class="verse"><a name="21">21</a>Mindenki csodálkozott, aki hallotta, és így szóltak: "Hát nem ő az, aki üldözte Jeruzsálemben azokat, akik segítségül hívják ezt a nevet, és aki ide is azért jött, hogy megkötözve a főpapok elé vigye őket?"</span> <span class="verse"><a name="22">22</a>De Saul egyre jobban felbátorodott, és zavarba hozta a damaszkuszi zsidókat, bebizonyítva nekik, hogy Jézus a Krisztus.</span> <span class="verse"><a name="23">23</a>Amikor pedig már jó néhány nap eltelt, a zsidók elhatározták, hogy végeznek vele.</span> <span class="verse"><a name="24">24</a>Saulnak azonban tudomására jutott a merénylet terve. Még a kapukat is éjjel-nappal őrizték, hogy megölhessék&#59;</span> <span class="verse"><a name="25">25</a>de a tanítványok elvitték, és éjjel a városfalon lebocsátották egy kosárban.</span> <span class="verse"><a name="26">26</a>Amikor Saul megérkezett Jeruzsálembe, csatlakozni próbált a tanítványokhoz, de mindenki félt tőle, mert nem hitték, hogy tanítvány.</span> <span class="verse"><a name="27">27</a>Barnabás azonban maga mellé vette, elvitte az apostolokhoz, és elmondta nekik, hogyan látta az Urat az úton, és hogy beszélt vele, és milyen nyíltan szólt Damaszkuszban Jézus nevében.</span> <span class="verse"><a name="28">28</a>Ettől fogva velük együtt járt-kelt Jeruzsálemben, nyíltan szólt az Úr nevében.</span> <span class="verse"><a name="29">29</a>Beszélt és vitázott a görög nyelvűekkel, ezek pedig arra készülődtek, hogy végeznek vele.</span> <span class="verse"><a name="30">30</a>Amikor azonban megtudták ezt az atyafiak, levitték őt Cézáreába, és elküldték Tarzuszba.</span> <span class="verse"><a name="31">31</a>Az egyháznak tehát egész Júdeában, Galileában és Samáriában békessége volt: eközben épült, az Úr félelmében járt, és a Szentlélek segítségével számban is gyarapodott.</span> <span class="verse"><a name="32">32</a>Amikor Péter valamennyi gyülekezetet végigjárta, eljutott a Liddában lakó szentekhez is.</span> <span class="verse"><a name="33">33</a>Talált ott egy Éneász nevű embert, aki nyolc éve feküdt az ágyban bénultan.</span> <span class="verse"><a name="34">34</a>Péter így szólt hozzá: "Éneász, meggyógyít téged Jézus Krisztus. Kelj fel, és magad vesd be az ágyadat!" És azonnal felkelt.</span> <span class="verse"><a name="35">35</a>Lidda és Sáron lakói mind látták őt, és megtértek az Úrhoz.</span> <span class="verse"><a name="36">36</a>Joppéban volt egy nőtanítvány, név szerint Tábita, ami azt jelenti: Dorkász, vagyis Zerge. Ez a nő sok jót tett, és bőven osztott alamizsnát.</span> <span class="verse"><a name="37">37</a>Éppen azokban a napokban megbetegedett, és meghalt. Miután megmosták, kiterítették a felső szobában.</span> <span class="verse"><a name="38">38</a>Mivel Lidda közel volt Joppéhoz, a tanítványok, akik meghallották, hogy Péter ott van, elküldtek hozzá két férfit, és kérték: "Késedelem nélkül jöjj át hozzánk!"</span> <span class="verse"><a name="39">39</a>Péter felkelt, és velük ment. Amikor odaért, felvezették a felső szobába, az özvegyasszonyok pedig mind elébe álltak, sírtak és mutogatták azokat az ingeket és ruhákat, amelyeket Dorkász készített, amíg velük volt.</span> <span class="verse"><a name="40">40</a>Péter ekkor kiküldött mindenkit, letérdelt, és imádkozott&#59; azután a holttest felé fordulva ezt mondta: "Tábita, kelj fel!" Ő kinyitotta a szemét, és amikor meglátta Pétert, felült.</span> <span class="verse"><a name="41">41</a>Péter odanyújtotta neki a kezét, és talpra állította&#59; majd behívta a szenteket és az özvegyeket, s megmutatta nekik, hogy él.</span> <span class="verse"><a name="42">42</a>Elterjedt ennek a híre egész Joppéban, és sokan hittek az Úrban.</span> <span class="verse"><a name="43">43</a>Péter pedig több napig Joppéban maradt egy Simon nevű tímárnál.</span> </p></div</div></div></body></html>