<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/acts/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/acts">Acts</a> &gt <strong>Chapter 8</strong></div><p><span class="verse"><a name="1">1</a>Saul pedig egyetértett István kivégzésével. Azon a napon nagy üldözés kezdődött a jeruzsálemi gyülekezet ellen, és az apostolok kivételével mind szétszóródtak Júdea és Samária területén.</span> <span class="verse"><a name="2">2</a>Kegyes férfiak azonban eltemették Istvánt, és nagy siratást tartottak felette.</span> <span class="verse"><a name="3">3</a>Saul pedig pusztította az egyházat, házról házra járt, férfiakat és nőket hurcolt el, és börtönbe vetette őket.</span> <span class="verse"><a name="4">4</a>Akik pedig szétszóródtak, elmentek, és hirdették az igét.</span> <span class="verse"><a name="5">5</a>Fülöp lement Samária városába, és ott hirdette nekik a Krisztust.</span> <span class="verse"><a name="6">6</a>A sokaság egy szívvel és egy lélekkel figyelt arra, amit Fülöp mondott, mivel hallották és látták azokat a jeleket, amelyeket tett.</span> <span class="verse"><a name="7">7</a>A tisztátalan lelkek ugyanis sok megszállottból hangosan kiáltozva kimentek, sok béna és sánta is meggyógyult,</span> <span class="verse"><a name="8">8</a>és nagy öröm volt abban a városban.</span> <span class="verse"><a name="9">9</a>Már régebben élt abban a városban egy Simon nevű férfi, aki varázslással foglalkozott, és ámulatba ejtette Samária népét, mert valami igen nagynak állította magát.</span> <span class="verse"><a name="10">10</a>A város apraja-nagyja hallgatott rá, és azt mondták: "Ő az Isten Hatalmasnak nevezett ereje."</span> <span class="verse"><a name="11">11</a>Hallgattak rá, mert varázslásával már jó ideje ámulatban tartotta őket.</span> <span class="verse"><a name="12">12</a>De amikor hittek Fülöpnek, aki az Isten országáról és a Jézus Krisztus nevéről szóló evangéliumot hirdette, megkeresztelkedtek&#59; férfiak és nők egyaránt.</span> <span class="verse"><a name="13">13</a>Simon maga is hívő lett, majd miután megkeresztelkedett, Fülöp mellé szegődött, és amikor látta, hogy jelek és nagy csodák történnek, egészen elámult.</span> <span class="verse"><a name="14">14</a>Amikor meghallották a Jeruzsálemben levő apostolok, hogy Samária befogadta az Isten igéjét, elküldték hozzájuk Pétert és Jánost.</span> <span class="verse"><a name="15">15</a>Ők lementek, és imádkoztak értük, hogy részesüljenek a Szentlélek ajándékában,</span> <span class="verse"><a name="16">16</a>mert még egyikükre sem szállt rá, csak meg voltak keresztelve az Úr Jézus nevére.</span> <span class="verse"><a name="17">17</a>Akkor rájuk tették a kezüket, és részesültek a Szentlélek ajándékában.</span> <span class="verse"><a name="18">18</a>Amikor látta Simon, hogy az apostolok kézrátételével adatik a Lélek, pénzt ajánlott fel nekik,</span> <span class="verse"><a name="19">19</a>és így szólt: "Adjátok meg nekem is ezt a hatalmat, hogy akire ráteszem a kezemet, az vegye a Szentlelket."</span> <span class="verse"><a name="20">20</a>Péter azonban ezt mondta neki: "Vesszen el a pénzed veled együtt, amiért azt gondoltad, hogy pénzen megszerezheted az Isten ajándékát!</span> <span class="verse"><a name="21">21</a>Nem részesülhetsz, és nem is örökölhetsz ebből, mert a szíved nem egyenes az Isten előtt.</span> <span class="verse"><a name="22">22</a>Térj meg tehát e gazságodból, és könyörögj az Úrhoz, hátha megbocsátja neked szíved szándékát.</span> <span class="verse"><a name="23">23</a>Mert látom, hogy a keserű irigység és a gonoszság fogságába estél."</span> <span class="verse"><a name="24">24</a>Simon így válaszolt: "Könyörögjetek értem az Úrhoz, hogy semmi se szálljon rám abból, amit mondtatok."</span> <span class="verse"><a name="25">25</a>Ők pedig bizonyságot tettek, és hirdették az Úr igéjét, azután visszaindultak Jeruzsálem felé&#59; és közben sok samáriai faluban hirdették az evangéliumot.</span> <span class="verse"><a name="26">26</a>Az Úr angyala pedig így szólt Fülöphöz: "Kelj fel, és menj Dél felé a Jeruzsálemből Gázába vezető útra, amely néptelen."</span> <span class="verse"><a name="27">27</a>Ő felkelt, és elindult. És íme, egy etióp férfi, a kandakénak, az etiópok királynőjének udvari főembere, aki egész kincstára fölé volt rendelve, és Jeruzsálemben járt az Istent imádni,</span> <span class="verse"><a name="28">28</a>visszatérőben hintóján ülve olvasta Ézsaiás prófétát.</span> <span class="verse"><a name="29">29</a>Ezt mondta a Lélek Fülöpnek: "Menj oda, és csatlakozz ahhoz a hintóhoz."</span> <span class="verse"><a name="30">30</a>Amikor Fülöp odafutott, hallotta, hogy Ézsaiás prófétát olvassa, és megkérdezte tőle: "Érted is, amit olvasol?"</span> <span class="verse"><a name="31">31</a>Erre az így válaszolt: "Hogyan érthetném, míg valaki meg nem magyarázza?" És megkérte Fülöpöt, hogy szálljon fel, és üljön mellé.</span> <span class="verse"><a name="32">32</a>Az Írásnak az a szakasza, amelyet olvasott, ez volt: "Amint a juhot levágni viszik, és amint a bárány néma a nyírója előtt, úgy nem nyitja meg a száját.</span> <span class="verse"><a name="33">33</a>A megaláztatásért elvétetett róla az ítélet, nemzetségét ki sorolhatná fel? Mert élete felvitetik a földről."</span> <span class="verse"><a name="34">34</a>Az udvari főember megkérdezte Fülöptől: "Kérlek, kiről mondja ezt a próféta? Önmagáról vagy valaki másról?"</span> <span class="verse"><a name="35">35</a>Fülöp beszélni kezdett, és az Írásnak ebből a helyéből kiindulva hirdette neki Jézust.</span> <span class="verse"><a name="36">36</a>Amint tovább haladtak az úton, valami vízhez értek, és így szólt az udvari főember: "Íme, itt a víz! Mi akadálya annak, hogy megkeresztelkedjem?"</span> <span class="verse"><a name="37">37</a>(Ezt mondta neki Fülöp: "Ha teljes szívedből hiszel, akkor lehet." Ő pedig így válaszolt: "Hiszem, hogy Jézus Krisztus az Isten Fia.")</span> <span class="verse"><a name="38">38</a>Megparancsolta, hogy álljon meg a hintó, és leszálltak a vízbe mind a ketten, Fülöp és az udvari főember, és megkeresztelte őt.</span> <span class="verse"><a name="39">39</a>Amikor kijöttek a vízből, az Úr Lelke elragadta Fülöpöt, és nem látta őt többé az udvari főember, de örvendezve haladt tovább az útján.</span> <span class="verse"><a name="40">40</a>Fülöp pedig Azótoszba került, és végigjárva valamennyi várost, hirdette az evangéliumot, míg Cézáreába nem ért.</span> </p></div</div></div></body></html>