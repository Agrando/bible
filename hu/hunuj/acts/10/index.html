<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/acts/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/acts">Acts</a> &gt <strong>Chapter 10</strong></div><p><span class="verse"><a name="1">1</a>Élt Cézáreában egy Kornéliusz nevű férfi, az úgynevezett itáliai csapat századosa.</span> <span class="verse"><a name="2">2</a>Egész házanépével együtt kegyes és istenfélő ember volt, aki sok alamizsnát osztogatott a népnek, és szüntelenül könyörgött Istenhez.</span> <span class="verse"><a name="3">3</a>Ő egyik délután három óra tájban látomásban tisztán látta, hogy az Isten angyala bemegy hozzá, és megszólítja: "Kornéliusz!"</span> <span class="verse"><a name="4">4</a>Ő pedig rátekintett, és megrémülve kérdezte: "Mi az, Uram?" Erre az angyal ezt mondta neki: "Imádságaid és alamizsnáid emlékeztetőül feljutottak az Isten elé.</span> <span class="verse"><a name="5">5</a>Most azért küldj embereket Joppéba, és hívasd magadhoz azt a Simont, akit Péternek is hívnak.</span> <span class="verse"><a name="6">6</a>Ő egy Simon nevű tímár vendége, akinek a háza a tengerparton van."</span> <span class="verse"><a name="7">7</a>Miután az angyal, aki vele beszélt, eltűnt, előhívott két szolgát, és egy istenfélő katonát azok közül, akik állandóan mellette voltak.</span> <span class="verse"><a name="8">8</a>Ezeknek mindent elmondva elküldte őket Joppéba.</span> <span class="verse"><a name="9">9</a>Másnap, amíg ők úton voltak, és a városhoz közeledtek, Péter déltájban felment a ház tetejére imádkozni.</span> <span class="verse"><a name="10">10</a>Közben azonban megéhezett, és enni kívánt. Amíg az ételt készítették, révületbe esett,</span> <span class="verse"><a name="11">11</a>és látta, hogy az ég megnyílik, és leszáll valami nagy lepedőhöz hasonló, amely négy sarkánál fogva ereszkedett le a földre.</span> <span class="verse"><a name="12">12</a>Benne volt ebben a föld mindenféle négylábú és csúszómászó állata, és az ég mindenféle madara.</span> <span class="verse"><a name="13">13</a>Ekkor hang hallatszott: "Kelj fel, Péter, öld és egyél!"</span> <span class="verse"><a name="14">14</a>Péter azonban így szólt: "Semmiképpen nem, Uram, mert soha nem ettem semmi közönségest vagy tisztátalant."</span> <span class="verse"><a name="15">15</a>De másodszor is szólt hozzá a hang: "Amit az Isten megtisztított, azt te ne mondd tisztátalannak."</span> <span class="verse"><a name="16">16</a>Ez pedig három ízben is így történt, és azután az egész azonnal felemelkedett az égbe.</span> <span class="verse"><a name="17">17</a>Amint pedig Péter azon tűnődött magában, hogy mi lehet az a látomás, amelyet látott, azok a férfiak, akiket Kornéliusz küldött, Simon háza után kérdezősködve megálltak a kapu előtt,</span> <span class="verse"><a name="18">18</a>és bekiáltva érdeklődtek, hogy ott van-e szálláson Simon, akit Péternek is hívnak.</span> <span class="verse"><a name="19">19</a>Amíg Péter a látomásról elmélkedett, ezt mondta neki a Lélek: "Íme, három férfi keres téged:</span> <span class="verse"><a name="20">20</a>kelj fel, menj le, és eredj el velük. Semmit ne tétovázz, mert én küldtem őket!"</span> <span class="verse"><a name="21">21</a>Péter tehát lement a férfiakhoz, és így szólt hozzájuk: "Íme, én vagyok az, akit kerestek. Milyen ügyben jártok itt?"</span> <span class="verse"><a name="22">22</a>Azok így feleltek: "Kornéliusz százados, igaz és istenfélő ember, aki mellett bizonyságot tesz az egész zsidó nép, egy szent angyaltól azt az utasítást kapta, hogy hívasson téged a házába, és hallgassa meg, amit te mondasz."</span> <span class="verse"><a name="23">23</a>Erre Péter behívta, és vendégül látta őket. Másnap aztán velük együtt útra kelt, és a joppéi testvérek közül is vele tartottak néhányan.</span> <span class="verse"><a name="24">24</a>A következő napon megérkeztek Cézáreába, Kornéliusz pedig összegyűjtötte rokonait és legjobb barátait, és úgy várta őket.</span> <span class="verse"><a name="25">25</a>Amint Péter be akart lépni, Kornéliusz eléje ment, lábához borult, és imádni akarta.</span> <span class="verse"><a name="26">26</a>Péter azonban felemelte, és így szólt hozzá: "Állj fel, én is ember vagyok!"</span> <span class="verse"><a name="27">27</a>Amikor beszélgetve bement vele, sok embert talált ott összegyűlve.</span> <span class="verse"><a name="28">28</a>Ekkor így szólt hozzájuk: "Tudjátok, hogy tiltott dolog zsidó embernek idegennel kapcsolatot tartania, vagy hozzá bemenni. De nekem Isten megmutatta, hogy egyetlen embert se mondjak szentségtelennek vagy tisztátalannak.</span> <span class="verse"><a name="29">29</a>Ezért el is jöttem vonakodás nélkül, amikor értem küldtetek. Most pedig hadd kérdezzem meg: miért küldtetek értem?"</span> <span class="verse"><a name="30">30</a>Ekkor Kornéliusz így szólt: "Négy nappal ezelőtt körülbelül ebben az órában, délután három órakor imádkoztam, és íme, egy férfi állt meg előttem fénylő ruhában&#59;</span> <span class="verse"><a name="31">31</a>és azt mondta: Kornéliusz, imádságod meghallgatásra talált, és alamizsnáidról megemlékeztek az Isten előtt.</span> <span class="verse"><a name="32">32</a>Küldj el tehát Joppéba, és hívasd át Simont, akit Péternek is hívnak. Ő Simon tímár házában van megszállva a tengerparton.</span> <span class="verse"><a name="33">33</a>Nyomban elküldtem tehát hozzád, és te jól tetted, hogy eljöttél. Most tehát mind itt vagyunk az Isten színe előtt, hogy meghallgassuk mindazt, amit rád bízott az Úr."</span> <span class="verse"><a name="34">34</a>Erre Péter beszélni kezdett, és ezt mondta: "Most kezdem igazán megérteni, hogy nem személyválogató az Isten,</span> <span class="verse"><a name="35">35</a>hanem minden nép között kedves előtte, aki féli őt, és igazságot cselekszik.</span> <span class="verse"><a name="36">36</a>Ezt az igét küldte Izráel fiainak, amikor békességet hirdetett Jézus Krisztus által. Ő a mindenség Ura!</span> <span class="verse"><a name="37">37</a>Ti tudjátok, mi történt, kezdve Galileától az egész Júdeában, az után a keresztség után, amelyet János hirdetett:</span> <span class="verse"><a name="38">38</a>A názáreti Jézust felkente az Isten Szentlélekkel és hatalommal, és ő szertejárt, jót tett, és meggyógyított mindenkit, akik az ördög igájában vergődtek, mert az Isten volt vele.</span> <span class="verse"><a name="39">39</a>Mi pedig tanúi vagyunk mindannak, amit ő tett a zsidók tartományában és Jeruzsálemben. Őt azonban fára feszítve megölték&#59;</span> <span class="verse"><a name="40">40</a>de az Isten harmadnapon feltámasztotta őt, és megadta neki, hogy láthatóan megjelenjék&#59;</span> <span class="verse"><a name="41">41</a>de nem az egész népnek, hanem csak azoknak a tanúknak, akiket előre kiválasztott erre az Isten: minekünk, akik együtt ettünk és ittunk vele, miután feltámadt a halálból.</span> <span class="verse"><a name="42">42</a>És ő megparancsolta nekünk, hogy hirdessük a népnek, és tegyünk bizonyságot arról, hogy ő Istentől rendelt bírája élőknek és holtaknak.</span> <span class="verse"><a name="43">43</a>Róla tesznek bizonyságot a próféták mind, hogy aki hisz őbenne, az ő neve által bűnbocsánatot nyer."</span> <span class="verse"><a name="44">44</a>Míg ezeket a szavakat mondta Péter, leszállt a Szentlélek mindazokra, akik hallgatták az igét.</span> <span class="verse"><a name="45">45</a>És elámultak a zsidó származású hívők, akik Péterrel együtt jöttek, hogy a pogányokra is kitöltetett a Szentlélek ajándéka.</span> <span class="verse"><a name="46">46</a>Hallották ugyanis, amint nyelveken szóltak, és magasztalták az Istent. Akkor megszólalt Péter:</span> <span class="verse"><a name="47">47</a>"Vajon megtagadhatja-e a vizet valaki ezektől, hogy megkeresztelkedjenek, akik ugyanúgy megkapták a Szentlelket, mint mi?"</span> <span class="verse"><a name="48">48</a>És úgy rendelkezett, hogy keresztelkedjenek meg a Jézus Krisztus nevében. Ők pedig megkérték, hogy maradjon náluk néhány napig.</span> </p></div</div></div></body></html>