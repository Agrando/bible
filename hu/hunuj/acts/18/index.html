<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/acts/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/acts">Acts</a> &gt <strong>Chapter 18</strong></div><p><span class="verse"><a name="1">1</a>Ezek után Pál eltávozott Athénből, és Korinthusba ment.</span> <span class="verse"><a name="2">2</a>Ott találkozott egy Akvila nevű pontuszi származású zsidóval, aki nemrég jött Itáliából, feleségével, Priszcillával, mivel Klaudiusz elrendelte, hogy minden zsidó távozzék Rómából. Pál csatlakozott hozzájuk,</span> <span class="verse"><a name="3">3</a>és mivel ugyanaz volt a mestersége, náluk lakott, együtt is dolgozott velük&#59; ők ugyanis sátorkészítő mesterek voltak.</span> <span class="verse"><a name="4">4</a>Szombatonként azonban a zsinagógában vitázott, és igyekezett meggyőzni zsidókat és görögöket.</span> <span class="verse"><a name="5">5</a>Amikor pedig Szilász és Timóteus megérkezett Macedóniából, Pál teljesen az ige hirdetésének szentelte magát, és bizonyságot tett a zsidók előtt, hogy Jézus a Krisztus.</span> <span class="verse"><a name="6">6</a>Amikor azonban ellene szegültek és szidalmazták, lerázta ruhájáról a port, és ezt mondta nekik: "Véretek a ti fejetekre szálljon: Én tiszta vagyok! Mostantól fogva a pogányokhoz megyek."</span> <span class="verse"><a name="7">7</a>Ekkor eltávozott onnan, és egy Titiusz Jusztusz nevű istenfélő ember házába költözött, akinek a háza szomszédos volt a zsinagógával.</span> <span class="verse"><a name="8">8</a>Kriszpusz, a zsinagógai elöljáró pedig hitt az Úrban egész háza népével együtt&#59; és a korinthusiak közül, akik hallgatták őt, szintén sokan hittek és megkeresztelkedtek.</span> <span class="verse"><a name="9">9</a>Az Úr egy éjjel látomásban ezt mondta Pálnak: "Ne félj, hanem szólj, és ne hallgass:</span> <span class="verse"><a name="10">10</a>mert én veled vagyok, és senki sem fog rád támadni és ártani neked, mert nekem sok népem van ebben a városban."</span> <span class="verse"><a name="11">11</a>Erre ott maradt egy évig és hat hónapig, és tanította közöttük az Isten igéjét.</span> <span class="verse"><a name="12">12</a>Amikor pedig Gallió volt Akhája helytartója, a zsidók egy akarattal Pálra támadtak, a törvényszék elé vitték,</span> <span class="verse"><a name="13">13</a>és így szóltak: "Ez az ember arra csábítja az embereket, hogy törvényellenes módra tiszteljék az Istent."</span> <span class="verse"><a name="14">14</a>Amikor azonban Pál szólásra akarta nyitni a száját, Gallió ezt mondta a zsidóknak: "Ha valami törvénytelenségről vagy súlyos bűntettről volna szó, ti zsidók, a törvény értelmében meghallgatnálak benneteket.</span> <span class="verse"><a name="15">15</a>Ha viszont rátok tartozó ügyekről, nevekről és a ti törvényetekről van közöttetek vita, azt intézzétek el magatok, mert én ilyenekben nem kívánok bíró lenni."</span> <span class="verse"><a name="16">16</a>Aztán kiutasította őket a törvényszék elől.</span> <span class="verse"><a name="17">17</a>Ekkor valamennyien megragadták Szószthenészt, a zsinagógai elöljárót, és ütlegelték a törvényszék előtt&#59; de Gallió mit sem törődött ezzel.</span> <span class="verse"><a name="18">18</a>Pál pedig még jó néhány napig ott maradt, azután elbúcsúzott a testvérektől, és Szíriába hajózott Priszcillával és Akvilával együtt, előbb azonban megnyíratta a fejét Kenkreában, mert fogadalma volt.</span> <span class="verse"><a name="19">19</a>Efezusba érve elvált tőlük, maga pedig bement a zsinagógába, és vitázott a zsidókkal.</span> <span class="verse"><a name="20">20</a>Amikor arra kérték, hogy hosszabb ideig maradjon náluk, nem volt rá hajlandó,</span> <span class="verse"><a name="21">21</a>hanem búcsút vett tőlük, és ezt mondta: "Ismét visszatérek hozzátok, ha az Isten úgy akarja." Aztán elhajózott Efezusból.</span> <span class="verse"><a name="22">22</a>Miután Cézáreába érkezett, felment, köszöntötte a gyülekezetet, azután lement Antiókhiába.</span> <span class="verse"><a name="23">23</a>Ott időzött egy darabig, majd útra kelt, sorra végigjárta Galácia vidékét és Frígiát, erősítve valamennyi tanítványt.</span> <span class="verse"><a name="24">24</a>Eközben Efezusba érkezett egy Apollós nevű alexandriai származású zsidó férfi, aki ékesen szóló és az Írásokban jártas ember volt.</span> <span class="verse"><a name="25">25</a>Ő már tanítást kapott az Úr útjáról, és buzgó lélekkel hirdette, és helyesen tanította a Jézusról szóló igéket, de csak János keresztségét ismerte.</span> <span class="verse"><a name="26">26</a>Igen bátran kezdett beszélni a zsinagógában is. Amikor meghallgatta őt Akvila és Priszcilla, maguk mellé vették, és még alaposabban megmagyarázták neki az Isten útját.</span> <span class="verse"><a name="27">27</a>Amikor pedig át akart menni Akhájába, a testvérek biztatták, és írtak a tanítványoknak, hogy fogadják be őt. Amikor megérkezett, nagy segítségükre volt azoknak, akik a kegyelem által hívőkké lettek.</span> <span class="verse"><a name="28">28</a>Mert erélyesen cáfolta a zsidókat, és a nyilvánosság előtt bizonyította az Írások alapján, hogy Jézus a Krisztus.</span> </p></div</div></div></body></html>