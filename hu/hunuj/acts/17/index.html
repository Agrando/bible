<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/acts/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/acts">Acts</a> &gt <strong>Chapter 17</strong></div><p><span class="verse"><a name="1">1</a>Miután áthaladtak Amfipoliszon és Apollónián, Thesszalonikába értek, ahol zsinagógájuk volt a zsidóknak.</span> <span class="verse"><a name="2">2</a>Pál pedig szokása szerint bement hozzájuk, és három szombaton is vitába szállt velük az Írások alapján.</span> <span class="verse"><a name="3">3</a>Megmagyarázta és bizonyította nekik, hogy Krisztusnak szenvednie kellett, és fel kellett támadnia a halálból&#59; és hogy ez a Jézus a Krisztus, akit én hirdetek nektek.</span> <span class="verse"><a name="4">4</a>Néhányan hívőkké lettek közülük, csatlakoztak Pálhoz és Szilászhoz, ugyanúgy igen sok istenfélő görög is, valamint sok előkelő asszony.</span> <span class="verse"><a name="5">5</a>Ez irigységgel töltötte el a zsidókat, ezért maguk mellé vettek a piaci csavargók közül néhány hitvány embert, csődületet támasztottak, és fellármázták a várost&#59; felvonultak Jázon házához, és ki akarták vezetni Pálékat a népgyűlés elé.</span> <span class="verse"><a name="6">6</a>Amikor nem találták ott őket, Jázont néhány testvérrel együtt a város elöljárói elé hurcolták, és így kiáltoztak: "Ezek, akik az egész világot felforgatták, itt is megjelentek.</span> <span class="verse"><a name="7">7</a>Jázon befogadta őket, holott ezek mind a császár parancsai ellen cselekszenek, mivel mást tartanak királynak: Jézust."</span> <span class="verse"><a name="8">8</a>Ezzel fel is izgatták a sokaságot és a város elöljáróit, akik ezt hallották.</span> <span class="verse"><a name="9">9</a>Amikor azonban kezességet kaptak Jázontól és a többiektől, elbocsátották őket.</span> <span class="verse"><a name="10">10</a>A testvérek pedig még akkor éjjel elküldték Pált Szilásszal együtt Béreába. Amikor megérkeztek, bementek a zsidók zsinagógájába.</span> <span class="verse"><a name="11">11</a>Ezek nemesebb lelkűek voltak, mint a thesszalonikaiak, teljes készséggel fogadták az igét, és napról napra kutatták az Írásokat, hogy valóban így vannak-e ezek a dolgok.</span> <span class="verse"><a name="12">12</a>Sokan hittek tehát közülük, sőt még a tekintélyes görög asszonyok és férfiak közül sem kevesen.</span> <span class="verse"><a name="13">13</a>De amint megtudták a thesszalonikai zsidók, hogy Pál Béreában is hirdeti az Isten igéjét, odajöttek és ott is fellázították és felizgatták a sokaságot.</span> <span class="verse"><a name="14">14</a>Ám akkor a testvérek azonnal továbbküldték Pált, hogy menjen a tengerig. Szilász és Timóteus azonban ott maradt.</span> <span class="verse"><a name="15">15</a>Pált pedig elvitték kísérői egészen Athénig, majd visszatértek azzal az utasítással, hogy Szilász és Timóteus minél hamarabb menjen hozzá.</span> <span class="verse"><a name="16">16</a>Miközben Pál Athénben várta őket, háborgott a lelke, mert látta, hogy a város tele van bálványokkal.</span> <span class="verse"><a name="17">17</a>Nap mint nap vitázott a zsinagógában a zsidókkal és a hozzájuk csatlakozott istenfélőkkel&#59; a főtéren pedig azokkal, akiket éppen ott talált.</span> <span class="verse"><a name="18">18</a>Néhány epikureus és sztoikus filozófus is vitázott vele, akik közül egyesek ezt kérdezték: "Mit akarhat ez a fecsegő mondani?" Mások ezt mondták: "Úgy látszik, hogy idegen istenségek hirdetője", mivel Jézust és a feltámadást hirdette.</span> <span class="verse"><a name="19">19</a>Ekkor megfogták, az Areopágoszra vitték, és megkérdezték tőle: "Megtudhatjuk-e, mi az az új tanítás, amelyet hirdetsz?</span> <span class="verse"><a name="20">20</a>Mert, amint halljuk, idegenszerű dolgokkal hozakodsz elő&#59; szeretnénk tehát megérteni, hogy miről is van szó."</span> <span class="verse"><a name="21">21</a>Az athéniek és a bevándorolt idegenek ugyanis egyébbel sem töltötték az idejüket, mint azzal, hogy valami újdonságot mondjanak vagy halljanak.</span> <span class="verse"><a name="22">22</a>Pál ekkor kiállt az Areopágosz közepére, és így szólt: "Athéni férfiak, minden tekintetben nagyon vallásos embereknek látlak titeket,</span> <span class="verse"><a name="23">23</a>mert amikor bejártam és megtekintettem szentélyeiteket, találtam olyan oltárt is, amelyre ez volt felírva: AZ ISMERETLEN ISTENNEK. Akit tehát ti ismeretlenül tiszteltek, én azt hirdetem nektek.</span> <span class="verse"><a name="24">24</a>Az Isten, aki teremtette a világot és mindazt, ami benne van, aki mennynek és földnek Ura, nem lakik emberkéz alkotta templomokban,</span> <span class="verse"><a name="25">25</a>nem szorul emberi kéz szolgálatára, mintha hiányt szenvedne valamiből&#59; hiszen ő ad mindenkinek életet, leheletet és mindent.</span> <span class="verse"><a name="26">26</a>Az egész emberi nemzetséget is egy vérből teremtette, hogy lakjon a föld egész felszínén&#59; meghatározta elrendelt idejüket és lakóhelyük határait,</span> <span class="verse"><a name="27">27</a>hogy keressék az Istent, hátha kitapinthatják és megtalálhatják, hiszen nincs is messzire egyikünktől sem&#59;</span> <span class="verse"><a name="28">28</a>mert őbenne élünk, mozgunk és vagyunk. Ahogy a ti költőitek közül is mondták némelyek: Bizony, az ő nemzetsége vagyunk.</span> <span class="verse"><a name="29">29</a>Mivel tehát az Isten nemzetsége vagyunk, nem szabad azt hinnünk, hogy aranyhoz vagy ezüsthöz vagy kőhöz, művészi alkotáshoz vagy emberi elképzeléshez hasonló az istenség.</span> <span class="verse"><a name="30">30</a>A tudatlanság időszakait ugyan elnézte Isten, de most azt hirdeti az embereknek, hogy mindenki mindenütt térjen meg.</span> <span class="verse"><a name="31">31</a>Azért rendelt egy napot, amelyen igazságos ítéletet mond majd az egész földkerekség fölött egy férfi által, akit erre kiválasztott, akiről bizonyságot adott mindenki előtt azáltal, hogy feltámasztotta a halálból."</span> <span class="verse"><a name="32">32</a>Amikor a halottak feltámadásáról hallottak, egyesek gúnyolódtak, mások pedig azt mondták: "Majd meghallgatunk erről máskor is."</span> <span class="verse"><a name="33">33</a>Pál ezután eltávozott közülük.</span> <span class="verse"><a name="34">34</a>Néhány férfi azonban csatlakozott hozzá, és hívővé lett: közöttük az areopágita Dioniziosz is, egy Damarisz nevű asszony, és velük együtt mások.</span> </p></div</div></div></body></html>