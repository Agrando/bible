<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/acts/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/acts">Acts</a> &gt <strong>Chapter 20</strong></div><p><span class="verse"><a name="1">1</a>Miután megszűnt a zavargás, magához hívatta Pál a tanítványokat, bátorította őket, és elköszönve tőlük elindult Macedóniába.</span> <span class="verse"><a name="2">2</a>Bejárta annak tartományait, számos beszédben intette őket, majd elment Görögországba.</span> <span class="verse"><a name="3">3</a>Három hónapig tartózkodott ott, mivel azonban a zsidók merényletet terveztek ellene, amikor hajóra akart szállni Szíria felé, úgy döntött, hogy Macedónián át tér vissza.</span> <span class="verse"><a name="4">4</a>Elkísérte őt a béreai Szópatér, Pirrosz fia, a thesszalonikaiak közül pedig Arisztarkhosz és Szekundusz, a derbéi Gájusz és Timóteus, valamint az ázsiai Tükhikosz és Trofimosz.</span> <span class="verse"><a name="5">5</a>Ezek előre mentek, és Tróászban vártak ránk.</span> <span class="verse"><a name="6">6</a>Mi pedig a kovásztalan kenyerek napjai után elhajóztunk Filippiből, és öt nap múlva érkeztünk hozzájuk Tróászba, ahol hét napot töltöttünk.</span> <span class="verse"><a name="7">7</a>A hét első napján pedig, amikor összegyűltünk, hogy megtörjük a kenyeret, Pál prédikált nekik, és mivel másnap már el akart utazni, a tanítást egészen éjfélig meghosszabbította.</span> <span class="verse"><a name="8">8</a>Elég sok lámpás volt abban a felső szobában, ahol együtt voltunk.</span> <span class="verse"><a name="9">9</a>Egy Eutikhosz nevű ifjú pedig, aki az ablakban ült, mély álomba merült, mivel Pál sokáig prédikált, és az álomtól elnehezülve leesett a harmadik emeletről, úgyhogy holtan szedték fel.</span> <span class="verse"><a name="10">10</a>Ekkor Pál lement, ráborult, átölelte, és ezt mondta: "Ne zajongjatok, mert a lelke benne van."</span> <span class="verse"><a name="11">11</a>Azután felment, megtörte a kenyeret, evett, és még sokáig, egészen virradatig beszélt hozzájuk, majd útnak indult.</span> <span class="verse"><a name="12">12</a>A fiút pedig élve hozták fel, és egészen megvigasztalódtak.</span> <span class="verse"><a name="13">13</a>Mi pedig előre mentünk, és hajóra szállva Asszoszba utaztunk, hogy ott vegyük fel Pált, mivel így rendelkezett&#59; odáig ugyanis gyalog akart jönni.</span> <span class="verse"><a name="14">14</a>Amikor aztán Asszaoszban ránk talált, felvettük a hajóra, és Mitilénébe mentünk.</span> <span class="verse"><a name="15">15</a>Onnan tovább hajóztunk, és a következő napon eljutottunk Khiosz elé. Másnap befutottunk Számoszba, az ezt követő napon pedig elmentünk Milétoszba.</span> <span class="verse"><a name="16">16</a>Pál ugyanis már előzőleg úgy döntött, hogy Efezus mellett csak elhajózik, hogy ne kelljen időt töltenie Ázsiában. Sietett, hogy lehetőleg pünkösd napjára Jeruzsálembe érkezzen.</span> <span class="verse"><a name="17">17</a>Milétoszból azután elküldött Efezusba, és magához hívatta a gyülekezet véneit.</span> <span class="verse"><a name="18">18</a>Mikor azok megérkeztek hozzá, így beszélt hozzájuk: "Ti tudjátok, hogy az első naptól fogva, amelyen Ázsia tartományába léptem, hogyan viselkedtem közöttetek az egész idő alatt:</span> <span class="verse"><a name="19">19</a>szolgáltam az Úrnak teljes alázatossággal, könnyek és megpróbáltatások között, amelyek a zsidók cselszövései miatt értek.</span> <span class="verse"><a name="20">20</a>Semmit sem hallgattam el abból, ami hasznos, hanem inkább hirdettem és tanítottam azt nektek nyilvánosan és házanként.</span> <span class="verse"><a name="21">21</a>Bizonyságot tettem zsidóknak is, meg görögöknek is az Istenhez való megtérésről és a mi Urunkban, Jézusban való hitről.</span> <span class="verse"><a name="22">22</a>És most, íme, én a Lélektől kényszerítve megyek Jeruzsálembe, és hogy mi ér ott engem, nem tudom&#59;</span> <span class="verse"><a name="23">23</a>csak azt tudom, hogy a Szentlélek városról városra bizonyságot tesz, hogy fogság és nyomorúság vár rám.</span> <span class="verse"><a name="24">24</a>De én mindezekkel nem gondolok, sőt még az életem sem drága, csakhogy elvégezhessem futásomat és azt a szolgálatot, amelyet az Úr Jézustól azért kaptam, hogy bizonyságot tegyek az Isten kegyelmének evangéliumáról.</span> <span class="verse"><a name="25">25</a>És most tudom, hogy közületek, akik között jártam, az Isten országát hirdetve, többé nem látja arcomat senki.</span> <span class="verse"><a name="26">26</a>Ezért bizonyságot teszek előttetek a mai napon, hogy én mindenki vérétől tiszta vagyok.</span> <span class="verse"><a name="27">27</a>Mert nem vonakodtam attól, hogy hirdessem nektek az Isten teljes akaratát.</span> <span class="verse"><a name="28">28</a>Viseljetek gondot tehát magatokra és az egész nyájra, amelynek őrizőivé tett titeket a Szentlélek, hogy legeltessétek az Isten egyházát, amelyet tulajdon vérével szerzett.</span> <span class="verse"><a name="29">29</a>Tudom, hogy távozásom után dühös farkasok jönnek közétek, akik nem kímélik a nyájat,</span> <span class="verse"><a name="30">30</a>sőt közületek is támadnak majd férfiak, akik fonák dolgokat beszélnek, hogy magukhoz vonzzák a tanítványokat.</span> <span class="verse"><a name="31">31</a>Vigyázzatok azért, és emlékezzetek arra, hogy három évig éjjel és nappal szüntelenül könnyek között intettelek mindnyájatokat.</span> <span class="verse"><a name="32">32</a>Most pedig az Istennek és kegyelme igéjének ajánllak titeket, aki felépíthet benneteket, és örökséget adhat nektek a szentek között.</span> <span class="verse"><a name="33">33</a>Senkinek ezüstjét, aranyát vagy ruháját nem kívántam,</span> <span class="verse"><a name="34">34</a>sőt ti jól tudjátok, hogy a magam szükségleteiről, meg a velem levőkéről ezek a kezek gondoskodtak.</span> <span class="verse"><a name="35">35</a>Minden tekintetben megmutattam nektek, hogy milyen kemény munkával kell az erőtlenekről gondoskodni, megemlékezve az Úr Jézus szavairól. Mert ő mondta: Nagyobb boldogság adni, mint kapni."</span> <span class="verse"><a name="36">36</a>Miután ezeket elmondta, mindnyájukkal együtt térdre borulva imádkozott.</span> <span class="verse"><a name="37">37</a>Ekkor valamennyien nagy sírásra fakadtak, Pál nyakába borultak, és csókolgatták őt.</span> <span class="verse"><a name="38">38</a>Különösen azon a szaván szomorodtak el, hogy többé nem fogják őt viszontlátni. Azután kikísérték a hajóhoz.</span> </p></div</div></div></body></html>