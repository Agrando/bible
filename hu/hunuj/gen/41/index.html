<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/gen/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/gen">Genesis</a> &gt <strong>Chapter 41</strong></div><p><span class="verse"><a name="1">1</a>Két esztendő múlva történt, hogy a fáraó ezt álmodta: Ott állt a Nílus mellett.</span> <span class="verse"><a name="2">2</a>A Nílusból hét szép és kövér tehén jött ki, és legelt a sás között.</span> <span class="verse"><a name="3">3</a>De hét másik tehén is jött ki utánuk a Nílusból, amelyek rútak és soványak voltak, és odaálltak a többi tehén mellé a Nílus partján.</span> <span class="verse"><a name="4">4</a>A rút és sovány tehenek megették a hét szép és kövér tehenet. Ekkor fölébredt a fáraó.</span> <span class="verse"><a name="5">5</a>Ismét elaludt, és másodszor ezt álmodta: Hét kövér és szép kalász nőtt egy száron.</span> <span class="verse"><a name="6">6</a>De hét sovány és a keleti széltől kiaszott kalász is sarjadt utánuk.</span> <span class="verse"><a name="7">7</a>A sovány kalászok elnyelték a hét kövér és telt kalászt. Ekkor fölébredt a fáraó, és rájött, hogy álmodott.</span> <span class="verse"><a name="8">8</a>Reggel azonban nyugtalankodni kezdett, ezért összehívatta Egyiptom minden jövendőmondóját és minden bölcsét, és elbeszélte nekik a fáraó az álmát. De senki sem tudta megfejteni a fáraónak.</span> <span class="verse"><a name="9">9</a>Ekkor a főpohárnok így szólt a fáraóhoz: Be kell ma vallanom, hogy vétkes vagyok.</span> <span class="verse"><a name="10">10</a>Amikor a fáraó megharagudott szolgáira, és őrizetbe vétetett engem és a fősütőmestert a testőrparancsnok házában,</span> <span class="verse"><a name="11">11</a>álmot álmodtunk ugyanazon az éjszakán, én is meg ő is. Mindegyik álomnak, amit álmodtunk, megvolt a maga jelentése.</span> <span class="verse"><a name="12">12</a>Volt ott velünk egy héber ifjú, a testőrparancsnok szolgája. Elbeszéltük neki álmainkat, és ő megfejtette. Mindegyikünk álmát jól fejtette meg,</span> <span class="verse"><a name="13">13</a>mert úgy lett, ahogyan megfejtette nekünk: engem visszahelyeztek hivatalomba, amazt pedig fölakasztották.</span> <span class="verse"><a name="14">14</a>Akkor a fáraó hívatta Józsefet, és sietve kihozták a tömlöcből. Ő megborotválkozott, ruhát váltott, és bement a fáraóhoz.</span> <span class="verse"><a name="15">15</a>A fáraó ezt mondta Józsefnek: Álmot álmodtam, de senki sem tudja megfejteni. Rólad azt hallottam, hogy ha meghallod az álmot, meg tudod fejteni.</span> <span class="verse"><a name="16">16</a>József így felelt a fáraónak: Nem én, hanem Isten ad választ a fáraó javára.</span> <span class="verse"><a name="17">17</a>A fáraó így szólt Józsefhez: Álmomban a Nílus partján álltam.</span> <span class="verse"><a name="18">18</a>A Nílusból hét kövér és szép tehén jött ki, és legelt a sás között.</span> <span class="verse"><a name="19">19</a>De hét másik tehén is kijött utánuk, amelyek nagyon hitványak, rútak és soványak voltak. Egész Egyiptom földjén nem láttam hozzájuk fogható rútakat.</span> <span class="verse"><a name="20">20</a>A sovány és rút tehenek megették az előbbi hét kövér tehenet.</span> <span class="verse"><a name="21">21</a>Bár a gyomrukba kerültek, nem lehetett észrevenni, hogy a gyomrukba kerültek, mert a külsejük ugyanolyan rút volt, mint azelőtt. Akkor fölébredtem.</span> <span class="verse"><a name="22">22</a>Azután azt láttam álmomban, hogy hét telt és szép kalász nőtt egy száron.</span> <span class="verse"><a name="23">23</a>De hét száraz, sovány és a keleti szélben kiaszott kalász is sarjadt utánuk.</span> <span class="verse"><a name="24">24</a>A sovány kalászok elnyelték a hét szép kalászt. Elmondtam ezt a jövendőmondóknak, de senki sem tudta megfejteni.</span> <span class="verse"><a name="25">25</a>Ekkor József így szólt a fáraóhoz: A fáraó két álma egy és ugyanaz. Azt jelentette ki Isten a fáraónak, hogy mit fog cselekedni.</span> <span class="verse"><a name="26">26</a>A hét szép tehén hét esztendő. A hét szép kalász is hét esztendő. Az álom egy és ugyanaz.</span> <span class="verse"><a name="27">27</a>A hét sovány és rút tehén, amelyek utánuk jöttek ki, szintén hét esztendő. A hét üres, a keleti széltől kiaszott kalász az éhség hét esztendeje lesz.</span> <span class="verse"><a name="28">28</a>Erről mondtam a fáraónak, hogy Isten megmutatta a fáraónak, mit fog cselekedni.</span> <span class="verse"><a name="29">29</a>Hét esztendő jön, amikor nagy bőség lesz Egyiptom egész földjén.</span> <span class="verse"><a name="30">30</a>De az éhínség hét esztendeje következik utánuk, amikor minden bőséget elfelejtenek Egyiptom földjén, és éhínség fogja emészteni az országot.</span> <span class="verse"><a name="31">31</a>Nem is fogják tudni, hogy bőség volt az országban, az utána következő éhínség miatt, olyan súlyos lesz az.</span> <span class="verse"><a name="32">32</a>Azért ismétlődött meg kétszer is a fáraó álma, mert Isten elhatározta ezt, és hamarosan véghez is viszi az Isten.</span> <span class="verse"><a name="33">33</a>Most azért szemeljen ki a fáraó egy értelmes és bölcs embert, és állítsa azt Egyiptom élére.</span> <span class="verse"><a name="34">34</a>Ezt tegye a fáraó: rendeljen az ország fölé felügyelőket, és szedessen ötödöt Egyiptom országában a bőség hét esztendejében.</span> <span class="verse"><a name="35">35</a>Gyűjtsenek össze minden élelmet a következő jó esztendőkben, halmozzák föl a gabonát, és a fáraó felügyelete alatt őrizzék az élelmet a városokban.</span> <span class="verse"><a name="36">36</a>Mert ez az élelem lesz az ország tartaléka az éhínség hét esztendejében, amely majd eljön Egyiptomra, és akkor nem pusztul el az ország az éhínség idején.</span> <span class="verse"><a name="37">37</a>Tetszett ez a beszéd a fáraónak és minden szolgájának.</span> <span class="verse"><a name="38">38</a>A fáraó ezt mondta szolgáinak: Találhatunk-e ehhez hasonló embert, akiben isteni lélek van?</span> <span class="verse"><a name="39">39</a>Józsefnek pedig ezt mondta a fáraó: Miután Isten mindezt neked adta tudtul, nincs hozzád hasonló értelmes és bölcs ember.</span> <span class="verse"><a name="40">40</a>Te leszel házam gondviselője, és egész népem a te szavadnak engedelmeskedik. Csak a trón tesz engem nagyobbá nálad.</span> <span class="verse"><a name="41">41</a>Azután ezt mondta a fáraó Józsefnek: Nézd, én téged egész Egyiptom felügyelőjévé teszlek!</span> <span class="verse"><a name="42">42</a>És levette a fáraó a pecsétgyűrűt a kezéről, és József kezére tette, gyolcsruhába öltöztette, és aranyláncot tett a nyakába.</span> <span class="verse"><a name="43">43</a>Majd körülhordoztatta második kocsiján, és így kiáltottak előtte: Térdre! Így tette őt egész Egyiptom felügyelőjévé.</span> <span class="verse"><a name="44">44</a>És ezt mondta a fáraó Józsefnek: Én vagyok a fáraó, de nélküled még a kezét vagy lábát sem mozdíthatja senki egész Egyiptomban!</span> <span class="verse"><a name="45">45</a>Ezután elnevezte a fáraó Józsefet Cáfenat-Panéahnak, és hozzáadta feleségül Ászenatot, Pótiferának, Ón papjának a leányát. Így lett József egész Egyiptom felügyelője.</span> <span class="verse"><a name="46">46</a>József harmincesztendős volt, amikor ott állt Egyiptom királya, a fáraó előtt. Azután kiment József a fáraó elől, és bejárta egész Egyiptomot.</span> <span class="verse"><a name="47">47</a>A bőség hét esztendeje alatt gazdagon termett a föld.</span> <span class="verse"><a name="48">48</a>József összegyűjtött a hét esztendő alatt minden élelmet, ami csak volt Egyiptomban, és a városokban helyezte el az élelmet: minden városban a körülötte levő mező élelmét helyezte el.</span> <span class="verse"><a name="49">49</a>József így annyi gabonát halmozott föl, mint a tenger homokja, olyan sokat, hogy végül már nem is vették számba, mert száma sem volt.</span> <span class="verse"><a name="50">50</a>Józsefnek két fia született, mielőtt eljött az éhínség esztendeje. Ászenat, Pótiferának, Ón papjának a leánya szülte őket.</span> <span class="verse"><a name="51">51</a>Elsőszülöttjét Manassénak nevezte el József, mert ezt mondta: Elfeledtette velem Isten minden gyötrelmemet és atyámnak egész házát.</span> <span class="verse"><a name="52">52</a>A másodikat pedig Efraimnak nevezte el, mert ezt mondta: Megszaporított engem Isten nyomorúságom földjén.</span> <span class="verse"><a name="53">53</a>Azután eltelt a bőség hét esztendeje Egyiptomban,</span> <span class="verse"><a name="54">54</a>és megkezdődött az éhínség hét esztendeje, ahogyan megmondta József. Éhínség lett minden országban, de egész Egyiptomban volt kenyér.</span> <span class="verse"><a name="55">55</a>Azután éhezni kezdtek Egyiptomban is mindenütt, és a nép kenyérért kiáltott a fáraóhoz. Ekkor a fáraó ezt mondta az egyiptomiaknak: Menjetek Józsefhez, és tegyétek azt, amit mond nektek!</span> <span class="verse"><a name="56">56</a>Amikor az éhínség kiterjedt az egész országra, József megnyitotta az összes magtárakat, és árulta a gabonát az egyiptomiaknak, mert súlyos volt az éhínség Egyiptomban.</span> <span class="verse"><a name="57">57</a>És az egész földről Egyiptomba mentek Józsefhez gabonát vásárolni, mert súlyos volt az éhínség az egész földön.</span> </p></div</div></div></body></html>