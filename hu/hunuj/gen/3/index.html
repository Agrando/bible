<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/gen/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/gen">Genesis</a> &gt <strong>Chapter 3</strong></div><p><span class="verse"><a name="1">1</a>A kígyó pedig ravaszabb volt minden mezei állatnál, amelyet az ÚRisten alkotott. Ezt kérdezte az asszonytól: Csakugyan azt mondta Isten, hogy a kert egyetlen fájáról sem ehettek?</span> <span class="verse"><a name="2">2</a>Az asszony így felelt a kígyónak: A kert fáinak gyümölcséből ehetünk,</span> <span class="verse"><a name="3">3</a>csak annak a fának a gyümölcséről, amely a kert közepén van, mondta Isten: Nem ehettek abból, ne is érintsétek, mert meghaltok.</span> <span class="verse"><a name="4">4</a>De a kígyó ezt mondta az asszonynak: Dehogy haltok meg!</span> <span class="verse"><a name="5">5</a>Hanem jól tudja Isten, hogy ha esztek belőle, megnyílik a szemetek, és olyanok lesztek, mint az Isten: tudni fogjátok, mi a jó, és mi a rossz.</span> <span class="verse"><a name="6">6</a>Az asszony úgy látta, hogy jó volna enni arról a fáról, mert csábítja a szemet, meg kívánatos is az a fa, mert okossá tesz: szakított a gyümölcséből, evett, majd adott a vele levő férjének is, és ő is evett.</span> <span class="verse"><a name="7">7</a>Ekkor megnyílt mindkettőjük szeme, és észrevették, hogy mezítelenek. Ezért fügefaleveleket fűztek össze, és ágyékkötőket készítettek maguknak.</span> <span class="verse"><a name="8">8</a>Amikor azonban meghallották az ÚRisten hangját, amint szellős alkonyatkor járt-kelt a kertben, elrejtőzött az ember és a felesége az ÚRisten elől a kert fái között.</span> <span class="verse"><a name="9">9</a>De az ÚRisten kiáltott az embernek, és ezt kérdezte: Hol vagy?</span> <span class="verse"><a name="10">10</a>Az ember így felelt: Meghallottam hangodat a kertben, és megijedtem, mert mezítelen vagyok. Ezért rejtőztem el.</span> <span class="verse"><a name="11">11</a>Az Isten erre azt kérdezte: Ki mondta meg neked, hogy mezítelen vagy? Talán arról a fáról ettél, amelyről azt parancsoltam, hogy ne egyél?</span> <span class="verse"><a name="12">12</a>Az ember így felelt: Az asszony, akit mellém adtál, ő adott nekem a fáról, és így ettem:</span> <span class="verse"><a name="13">13</a>Akkor az ÚRisten ezt kérdezte az asszonytól: Mit tettél? Az asszony így felelt: A kígyó szedett rá, azért ettem.</span> <span class="verse"><a name="14">14</a>Akkor ezt mondta az ÚRisten a kígyónak: Mivel ezt tetted, átkozott légy minden állat és minden mezei vad közt: hasadon járj, és port egyél egész életedben!</span> <span class="verse"><a name="15">15</a>Ellenségeskedést támasztok közted és az asszony közt, a te utódod és az ő utódja közt: ő a fejedet tapossa, te meg a sarkát mardosod.</span> <span class="verse"><a name="16">16</a>Az asszonynak ezt mondta: Igen megnövelem terhességed fájdalmát, fájdalommal szülöd gyermeked, mégis vágyakozol férjed után, ő pedig uralkodni fog rajtad.</span> <span class="verse"><a name="17">17</a>Az embernek pedig ezt mondta: Mivel hallgattál feleséged szavára, és ettél arról a fáról, amelyről azt parancsoltam, hogy ne egyél, legyen a föld átkozott miattad, fáradsággal élj belőle egész életedben!</span> <span class="verse"><a name="18">18</a>Tövist és bogáncsot hajt neked, és a mező növényét eszed.</span> <span class="verse"><a name="19">19</a>Arcod verejtékével eszed a kenyeret, míg visszatérsz a földbe, mert abból vétettél. Bizony por vagy, és vissza fogsz térni a porba!</span> <span class="verse"><a name="20">20</a>Az ember Évának nevezte el a feleségét, mert ő lett az anyja minden élőnek.</span> <span class="verse"><a name="21">21</a>Az ÚRisten pedig bőrruhát készített az embernek és feleségének, és felöltöztette őket.</span> <span class="verse"><a name="22">22</a>Azután ezt mondta az ÚRisten: Íme az ember olyanná lett, mint miközülünk egy: tudja, mi a jó, és mi a rossz. Most azért, hogy ne nyújthassa ki kezét, és ne szakíthasson az élet fájáról is, hogy egyék, és örökké éljen,</span> <span class="verse"><a name="23">23</a>kiűzte az ÚRisten az Éden kertjéből, hogy művelje a földet, amelyből vétetett.</span> <span class="verse"><a name="24">24</a>És miután kiűzte az embert, odaállította az Éden kertje elé a kerúbokat és a villogó lángpallost, hogy őrizzék az élet fájához vezető utat.</span> </p></div</div></div></body></html>