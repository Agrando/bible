<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/gen/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/gen">Genesis</a> &gt <strong>Chapter 30</strong></div><p><span class="verse"><a name="1">1</a>Amikor Ráhel látta, hogy ő nem tud szülni Jákóbnak, féltékeny lett Ráhel a nénjére, és ezt mondta Jákóbnak: Adj nekem fiakat, mert ha nem, belehalok!</span> <span class="verse"><a name="2">2</a>Jákób haragra gerjedt Ráhel ellen, és így szólt: Talán Isten vagyok én, aki megtagadja tőled a méh gyümölcsét?</span> <span class="verse"><a name="3">3</a>Ő pedig ezt felelte: Itt van Bilha, a szolgálóm, menj be hozzá, és ha majd a térdemen szül, az ő révén nekem is lesz fiam.</span> <span class="verse"><a name="4">4</a>Így adta hozzá feleségül Bilhát, a szolgálóját, Jákób pedig bement ahhoz.</span> <span class="verse"><a name="5">5</a>Bilha teherbe esett, és fiút szült Jákóbnak.</span> <span class="verse"><a name="6">6</a>Akkor ezt mondta Ráhel: Ítélt ügyemben Isten, meghallgatta szavamat, és adott nekem fiút. Ezért nevezte el őt Dánnak.</span> <span class="verse"><a name="7">7</a>Megint teherbe esett Bilha, Ráhel szolgálója, és másik fiút szült Jákóbnak.</span> <span class="verse"><a name="8">8</a>Ráhel ezt mondta: Isten volt velem a küzdelemben, amikor a nénémmel küzdöttem, és győztem is! Ezért nevezte el őt Naftálinak.</span> <span class="verse"><a name="9">9</a>Amikor látta Lea, hogy egy ideje nem szül, fogta a szolgálóját, Zilpát, és feleségül adta Jákóbhoz.</span> <span class="verse"><a name="10">10</a>És Zilpa, Lea szolgálója fiút szült Jákóbnak.</span> <span class="verse"><a name="11">11</a>Akkor ezt mondta Lea: Szerencsém van! Ezért nevezte el őt Gádnak.</span> <span class="verse"><a name="12">12</a>Zilpa, Lea szolgálója másik fiút is szült Jákóbnak.</span> <span class="verse"><a name="13">13</a>Akkor ezt mondta Lea: Boldog vagyok! Bizony, boldognak mondanak engem a leányok! Ezért nevezte el őt Ásérnak.</span> <span class="verse"><a name="14">14</a>Egyszer Rúben búzaaratáskor kint járt a mezőn, mandragórát talált, és elvitte anyjának, Leának. Ráhel azt mondta Leának: Adj nekem a fiad mandragórájából!</span> <span class="verse"><a name="15">15</a>Ő pedig azt felelte neki: Talán kevesled, hogy elvetted a férjemet, a fiam mandragóráját is el akarod venni? Ráhel azt mondta: Veled hálhat az éjszaka a fiad mandragórájáért!</span> <span class="verse"><a name="16">16</a>Amikor Jákób megjött este a mezőről, Lea eléje ment, és ezt mondta: Énhozzám jöjj be, mert bérbe vettelek a fiam mandragóráján. És vele hált azon az éjszakán.</span> <span class="verse"><a name="17">17</a>Isten pedig meghallgatta Leát, aki teherbe esett, és ötödik fiút szült Jákóbnak.</span> <span class="verse"><a name="18">18</a>Akkor ezt mondta Lea: Megadta Isten annak a bérét, hogy szolgálómat a férjemhez adtam. Ezért nevezte el őt Issakárnak.</span> <span class="verse"><a name="19">19</a>Megint teherbe esett Lea, és hatodik fiút szült Jákóbnak.</span> <span class="verse"><a name="20">20</a>És ezt mondta Lea: Megajándékozott engem az Isten szép ajándékkal. Most már velem lakik a férjem, mert hat fiút szültem neki. Ezért nevezte el őt Zebulonnak.</span> <span class="verse"><a name="21">21</a>Azután leányt szült, és Dinának nevezte el.</span> <span class="verse"><a name="22">22</a>Megemlékezett Isten Ráhelről is, meghallgatta Isten, és megnyitotta a méhét.</span> <span class="verse"><a name="23">23</a>Teherbe esett, fiút szült, és ezt mondta: Elvette Isten a gyalázatomat!</span> <span class="verse"><a name="24">24</a>Elnevezte Józsefnek, és ezt mondta: Adjon nekem az ÚR még másik fiút is!</span> <span class="verse"><a name="25">25</a>Történt, hogy miután Ráhel megszülte Józsefet, Jákób azt mondta Lábánnak: Bocsáss el engem, hadd menjek haza a szülőföldemre!</span> <span class="verse"><a name="26">26</a>Add ki a feleségeimet és gyermekeimet, akikért szolgáltam neked! Hadd menjek el, hiszen te tudod, hogy mennyit dolgoztam nálad!</span> <span class="verse"><a name="27">27</a>Lábán azt felelte neki: Bárcsak jóindulattal néznél rám! Megtudtam a jelekből, hogy teérted áldott meg engem az ÚR.</span> <span class="verse"><a name="28">28</a>És azt mondta: Szabd meg a bért, amivel tartozom, és én megadom.</span> <span class="verse"><a name="29">29</a>Jákób azt felelte neki: Te tudod, hogyan szolgáltalak, és mivé lett nálam a jószágod.</span> <span class="verse"><a name="30">30</a>Az a kevés, amid volt jövetelem előtt, sokra szaporodott, mert megáldott téged az ÚR a lábam nyomán. De mikor tehetek már valamit a magam családjáért is?</span> <span class="verse"><a name="31">31</a>Ekkor ő azt mondta: Mit adjak neked? Jákób így felelt: Nem kell adnod nekem semmit, ha megteszed ezt az egyet: Tovább legeltetem és őrzöm a nyájadat.</span> <span class="verse"><a name="32">32</a>De ma végigjárom egész nyájadat. Különíts el abból minden pettyes és tarka bárányt, minden fekete bárányt a juhok közül, meg a kecskék közül is a tarkát és a pettyest: ez legyen a bérem.</span> <span class="verse"><a name="33">33</a>Az mutatja meg, hogy igaz ember vagyok-e, hogy majd amikor eljössz megnézni a béremet, lopott jószág lesz nálam mindaz, ami nem pettyes vagy tarka a kecskék között, és nem fekete a juhok között.</span> <span class="verse"><a name="34">34</a>Lábán ezt mondta: Jó, legyen úgy, ahogy mondod.</span> <span class="verse"><a name="35">35</a>És elkülönítette még azon a napon a csíkos lábú és tarka bakokat, minden pettyes és tarka kecskét, mindazt, amelyiken valami fehérség volt, és minden feketét a juhok közül, és a fiaira bízta.</span> <span class="verse"><a name="36">36</a>Majd három napi járóföldet hagyott maga és Jákób között. Jákób pedig tovább legeltette Lábán többi juhait.</span> <span class="verse"><a name="37">37</a>Jákób vágott gyenge nyárfa-, mandulafa- és platánfavesszőket és fehér csíkokat vágott beléjük, úgyhogy kilátszott a vesszők fehére.</span> <span class="verse"><a name="38">38</a>És odarakta a kecskenyáj elé a csíkos vesszőket a vályúkba és itatókba, ahová inni járt a nyáj. Mert akkor szoktak pározni, amikor inni jártak.</span> <span class="verse"><a name="39">39</a>Ott párzott a nyáj a vesszők előtt, és ezért csíkos lábúakat, pettyeseket és tarkákat ellett a nyáj.</span> <span class="verse"><a name="40">40</a>Azután különválasztotta Jákób a juhokat, és szembefordította a nyájat Lábán csíkos lábú és fekete nyájával. Így szerzett magának külön nyájakat, amelyeket nem eresztett Lábán juhai közé.</span> <span class="verse"><a name="41">41</a>Valahányszor a nyáj fejlettebb állatai pároztak, odarakta Jákób a vesszőket a vályúkba a nyáj elé, hogy a vesszőket látva pározzanak.</span> <span class="verse"><a name="42">42</a>De amikor satnya volt a nyáj, nem rakta oda, úgyhogy Lábánnak jutottak a satnyák, Jákóbnak pedig a fejlettebbek.</span> <span class="verse"><a name="43">43</a>Így ez az ember egyre jobban gyarapodott, lett neki sok nyája, szolgálója, szolgája, tevéje és szamara.</span> </p></div</div></div></body></html>