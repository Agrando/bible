<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/gen/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/gen">Genesis</a> &gt <strong>Chapter 40</strong></div><p><span class="verse"><a name="1">1</a>Ezek után történt, hogy az egyiptomi király pohárnoka és sütőmestere vétkezett uruk, az egyiptomi király ellen.</span> <span class="verse"><a name="2">2</a>Megharagudott azért a fáraó a két főemberre, a főpohárnokra és a fősütőmesterre.</span> <span class="verse"><a name="3">3</a>Őrizetbe vétette őket a testőrparancsnok házában, abban a börtönben, ahol Józsefet fogva tartották.</span> <span class="verse"><a name="4">4</a>A testőrparancsnok Józsefet rendelte melléjük, hogy szolgálja ki őket. Jó ideig maradtak őrizetben.</span> <span class="verse"><a name="5">5</a>Egyszer álmot álmodtak mindketten, az egyiptomi király pohárnoka és sütőmestere, akiket a börtönben fogva tartottak. Mindegyiknek az álma ugyanazon az éjszakán volt, és mindegyik álomnak megvolt a maga jelentése.</span> <span class="verse"><a name="6">6</a>Amikor reggel bement hozzájuk József, látta rajtuk, hogy izgatottak.</span> <span class="verse"><a name="7">7</a>Megkérdezte a fáraó főembereit, akik vele voltak őrizetben ura házában: Miért olyan szomorú ma az arcotok?</span> <span class="verse"><a name="8">8</a>Ők azt felelték neki: Álmot álmodtunk, de nincs, aki megfejtse. József ezt mondta nekik: Istennél van a megfejtés. Beszéljétek csak el nekem!</span> <span class="verse"><a name="9">9</a>A főpohárnok elbeszélte az álmot Józsefnek, és ezt mondta neki: Álmomban egy szőlőtő volt előttem.</span> <span class="verse"><a name="10">10</a>A szőlőtőn három vessző volt. Alighogy kihajtott, már ki is virágzott, és fürtjein megértek a szemek.</span> <span class="verse"><a name="11">11</a>Kezemben volt a fáraó pohara. Fogtam a szőlőszemeket, belefacsartam a fáraó poharába, és a poharat a fáraó kezébe adtam.</span> <span class="verse"><a name="12">12</a>József ezt mondta neki: A megfejtés a következő: A három vessző három nap.</span> <span class="verse"><a name="13">13</a>Három nap múlva fölemel téged a fáraó, visszahelyez a hivatalodba, és te adod a poharat a fáraó kezébe a régi rend szerint, amikor a pohárnoka voltál.</span> <span class="verse"><a name="14">14</a>De ne feledkezz meg rólam, amikor jó dolgod lesz, és légy hozzám hűséges: említs meg engem a fáraónak, és vitess ki ebből a házból!</span> <span class="verse"><a name="15">15</a>Mert galádul raboltak el engem a héberek földjéről, és itt sem csináltam semmi rosszat, mégis tömlöcbe vetettek.</span> <span class="verse"><a name="16">16</a>Amikor a fősütőmester látta, hogy milyen jó a megfejtés, ezt mondta Józsefnek: Nekem meg álmomban három kosár kalács volt a fejemen.</span> <span class="verse"><a name="17">17</a>A felső kosárban mindenféle sütemény volt, ami a fáraónak készült, és a madarak ették azokat a fejemen levő kosárból.</span> <span class="verse"><a name="18">18</a>József ezt mondta válaszában: A megfejtés a következő: A három kosár három nap.</span> <span class="verse"><a name="19">19</a>Három nap múlva fölemel téged a fáraó, de fára akasztat, és madarak eszik le a húsodat.</span> <span class="verse"><a name="20">20</a>Harmadnap születésnapja volt a fáraónak, lakomát rendezett minden szolgájának, és fölemelte a főpohárnokot és a fősütőmestert szolgái jelenlétében:</span> <span class="verse"><a name="21">21</a>a főpohárnokot visszahelyezte pohárnoki tisztségébe, és ő adhatta a poharat a fáraó kezébe,</span> <span class="verse"><a name="22">22</a>a fősütőmestert pedig felakasztatta, ahogyan az álmukat megfejtette József.</span> <span class="verse"><a name="23">23</a>De a főpohárnok nem gondolt Józsefre, megfeledkezett róla.</span> </p></div</div></div></body></html>