<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/gen/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/gen">Genesis</a> &gt <strong>Chapter 27</strong></div><p><span class="verse"><a name="1">1</a>Amikor Izsák megöregedett, és annyira meghomályosodott a szeme, hogy nem látott, behívta a nagyobbik fiát, Ézsaut, és így szólt hozzá: Fiam! Az felelt neki: Itt vagyok.</span> <span class="verse"><a name="2">2</a>Izsák ezt mondta: Lásd, én megöregedtem, nem tudom halálom napját.</span> <span class="verse"><a name="3">3</a>Most hát fogd a fegyvereidet, tegzedet és íjadat, menj ki a mezőre, és lőj nekem valami vadat!</span> <span class="verse"><a name="4">4</a>Azután készíts nekem jó falatokat, ahogyan én szeretem, és hozd be nekem, hogy egyem, és megáldjalak, mielőtt meghalok!</span> <span class="verse"><a name="5">5</a>Rebeka azonban hallgatózott, amikor Izsák a fiával, Ézsauval beszélt. Amint elment Ézsau a mezőre, hogy vadat lőjön, és elhozza,</span> <span class="verse"><a name="6">6</a>Rebeka ezt mondta fiának, Jákóbnak: Hallottam, hogy apád a bátyáddal, Ézsauval beszélt, és ezt mondta:</span> <span class="verse"><a name="7">7</a>Hozz nekem vadat, és készíts jó falatokat, hogy egyem, és megáldjalak az ÚR színe előtt, mielőtt meghalok.</span> <span class="verse"><a name="8">8</a>Most azért, fiam, hallgass a szavamra, amit én parancsolok neked.</span> <span class="verse"><a name="9">9</a>Menj el a nyájhoz, és hozz onnan két kecskegidát a javából, hadd készítsek abból apádnak jó falatokat, ahogyan ő szereti.</span> <span class="verse"><a name="10">10</a>Azután vidd be apádnak, hogy egyék, és téged áldjon meg, mielőtt meghal!</span> <span class="verse"><a name="11">11</a>De Jákób ezt mondta anyjának, Rebekának: Igen, de Ézsau bátyám szőrös ember, én pedig simabőrű vagyok.</span> <span class="verse"><a name="12">12</a>Hátha megtapogat az apám, és akkor azt hiszi, hogy csúfot űzök belőle, és így átkot szerzek magamnak, nem áldást.</span> <span class="verse"><a name="13">13</a>De azt mondta neki az anyja: Engem sújtson az az átok, fiam, te csak hallgass a szavamra, menj, és hozd, amit mondtam!</span> <span class="verse"><a name="14">14</a>Elment tehát, elhozta a gidákat, és bevitte anyjának. Anyja pedig elkészítette a jó falatokat, ahogyan az apja szerette.</span> <span class="verse"><a name="15">15</a>Akkor fogta Rebeka nagyobbik fiának, Ézsaunak a legszebb ruháját, amely nála volt otthon, és felöltöztette Jákóbot, a kisebbik fiát.</span> <span class="verse"><a name="16">16</a>A kecskegidák bőrével pedig beborította a kezét és a sima nyakát.</span> <span class="verse"><a name="17">17</a>Azután kezébe adta fiának, Jákóbnak a jó falatokat és a kenyeret, amit készített.</span> <span class="verse"><a name="18">18</a>Akkor Jákób bement az apjához, és így szólt: Apám! Ő pedig így felelt: Itt vagyok. Ki vagy te, fiam?</span> <span class="verse"><a name="19">19</a>Jákób ezt felelte apjának: Én vagyok Ézsau, az elsőszülötted. Úgy cselekedtem, ahogyan mondtad nekem. Kelj hát fel, ülj fel, és egyél a vadpecsenyéből, azután áldj meg engem!</span> <span class="verse"><a name="20">20</a>Izsák azt kérdezte a fiától: Hogy találtál vadat ilyen hamar, fiam? Ő pedig így felelt: Mert Istened, az ÚR elém hozta.</span> <span class="verse"><a name="21">21</a>Akkor ezt mondta Izsák Jákóbnak: Gyere közelebb, hadd tapogassalak meg, fiam, hogy csakugyan te vagy-e az én Ézsau fiam, vagy sem?</span> <span class="verse"><a name="22">22</a>Jákób közelebb ment apjához, Izsákhoz, aki megtapogatta, és ezt mondta: A hang Jákób hangja, de a kéz Ézsau keze.</span> <span class="verse"><a name="23">23</a>Nem ismerte meg őt, mivel szőrös volt a keze, mint bátyjának, Ézsaunak a keze, ezért áldotta meg őt.</span> <span class="verse"><a name="24">24</a>De megkérdezte: Te vagy az, fiam, Ézsau? Ő így felelt: Én vagyok.</span> <span class="verse"><a name="25">25</a>Akkor ezt mondta: Hozd ide, hadd egyem a fiam vadpecsenyéjéből, hogy utána megáldjalak téged. Odavitte neki, és evett. Bort is vitt neki, és ivott.</span> <span class="verse"><a name="26">26</a>Akkor ezt mondta neki az apja, Izsák: Gyere közelebb, és csókolj meg fiam!</span> <span class="verse"><a name="27">27</a>Odament és megcsókolta őt. Amikor megérezte ruhájának az illatát, megáldotta őt, és ezt mondta: Lám, fiam illata olyan, mint a mező illata, amelyet megáldott az ÚR.</span> <span class="verse"><a name="28">28</a>Adjon neked az Isten égi harmatot, zsíros földet, sok gabonát és mustot.</span> <span class="verse"><a name="29">29</a>Népek szolgáljanak neked, nemzetek boruljanak le előtted! Légy parancsolója testvéreidnek, boruljanak le előtted anyádnak fiai! Átkozott lesz, aki átkoz, áldott, aki téged áld!</span> <span class="verse"><a name="30">30</a>Amikor befejezte Izsák Jákób megáldását, és Jákób éppen csak kijött apjától, Izsáktól, a bátyja, Ézsau is megjött a vadászatból.</span> <span class="verse"><a name="31">31</a>Ő is készített jó falatokat, bevitte apjának, és ezt mondta neki: Kelj föl, apám, egyél a fiad vadpecsenyéjéből, és azután áldj meg engem!</span> <span class="verse"><a name="32">32</a>De az apja, Izsák, ezt mondta neki: Ki vagy te? Ő így felelt: Én vagyok az elsőszülött fiad, Ézsau.</span> <span class="verse"><a name="33">33</a>Megrendült Izsák, megrendülése igen nagy volt, és ezt mondta: Ki volt akkor az, aki vadat lőtt, behozta nekem, meg is ettem mind, még mielőtt megjöttél? Én őt megáldottam, és áldott is lesz!</span> <span class="verse"><a name="34">34</a>Amikor meghallotta Ézsau apja beszédét, hangosan és igen keservesen fölkiáltott, és azt mondta apjának: Áldj meg engem is, apám!</span> <span class="verse"><a name="35">35</a>Ő pedig ezt mondta: Öcséd jött be alattomban, és ő vette el a te áldásodat.</span> <span class="verse"><a name="36">36</a>Ézsau így felelt: Méltán nevezték el Jákóbnak, hiszen már másodszor csalt meg engem! Elvette az elsőszülöttségi jogomat, most pedig elvette az áldásomat is. Majd ezt mondta: Nekem nem tartottál meg valami áldást?</span> <span class="verse"><a name="37">37</a>Izsák ezt felelte Ézsaunak: Már a parancsolóddá tettem őt, és szolgájává tettem minden testvérét. Gabonával és musttal is őt láttam el. Mit tehetek most már érted, fiam?</span> <span class="verse"><a name="38">38</a>Ézsau ezt mondta apjának: Csak az az egy áldásod volt neked, apám? Áldj meg engem is, apám! És hangos sírásra fakadt Ézsau.</span> <span class="verse"><a name="39">39</a>Apja, Izsák felelt, és ezt mondta neki: Nem zsíros földön lesz a lakóhelyed, nem hull rád égi harmat.</span> <span class="verse"><a name="40">40</a>Fegyvered éltet, öcsédet szolgálod. De ha nekifeszülsz, letöröd igáját nyakadról!</span> <span class="verse"><a name="41">41</a>Ézsau azonban bosszút forralt Jákób ellen az áldás miatt, mivel őt áldotta meg az apja, és ezt mondta magában Ézsau: Közelednek már a napok, amikor majd apámat gyászoljuk. Akkor meggyilkolom az öcsémet, Jákóbot.</span> <span class="verse"><a name="42">42</a>De Rebekának hírül vitték nagyobbik fiának, Ézsaunak a szavait, ezért magához hívatta kisebbik fiát, Jákóbot, és ezt mondta neki: Bátyád, Ézsau bosszút akar állni rajtad, meg akar gyilkolni.</span> <span class="verse"><a name="43">43</a>Azért, fiam, hallgass a szavamra: indulj, menekülj bátyámhoz, Lábánhoz Háránba!</span> <span class="verse"><a name="44">44</a>Lakj nála egy ideig, amíg bátyád haragja elmúlik.</span> <span class="verse"><a name="45">45</a>Ha majd elfordul rólad bátyád haragja, és elfelejti, hogy mit követtél el ellene, akkor üzenetet küldök, és hazahozatlak onnan. Miért veszítenélek el mindkettőtöket egy napon?</span> <span class="verse"><a name="46">46</a>Izsáknak pedig ezt mondta Rebeka: Megutáltam az életemet a hettita leányok miatt. Ha Jákób is a hettita leányok közül vesz feleséget, olyat, mint ezek, ennek az országnak a leányai közül, mit ér akkor az életem?</span> </p></div</div></div></body></html>