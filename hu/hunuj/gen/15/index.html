<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/gen/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/gen">Genesis</a> &gt <strong>Chapter 15</strong></div><p><span class="verse"><a name="1">1</a>Ezek után az események után így szólt az ÚR Abrámhoz látomásban: Ne félj Abrám! Én vagyok a pajzsod: jutalmad igen bőséges.</span> <span class="verse"><a name="2">2</a>De Abrám ezt mondta: Ó, Uram, URam! Mit adhatsz nekem, hiszen gyermektelen vagyok, és házamat a damaszkuszi Eliézer örökli.</span> <span class="verse"><a name="3">3</a>Nem adtál nekem utódot - mondta Abrám -, ezért a házamnál született szolga lesz az örökösöm.</span> <span class="verse"><a name="4">4</a>Ekkor így szólt hozzá az ÚR: Nem ő lesz az örökösöd, hanem az lesz az örökösöd, aki tőled fog származni.</span> <span class="verse"><a name="5">5</a>Azután kivezette az ÚR, és azt mondta: Tekints föl az égre, és számold meg a csillagokat, ha meg tudod számolni! Azt mondta neki: Ennyi utódod lesz!</span> <span class="verse"><a name="6">6</a>Abrám hitt az ÚRnak, aki ezért igaznak fogadta el őt.</span> <span class="verse"><a name="7">7</a>Azután ezt mondta neki: Én az ÚR vagyok, aki kihoztalak Úr-Kaszdimból, és neked adom ezt a földet örökségül.</span> <span class="verse"><a name="8">8</a>Abrám ezt mondta: Ó, Uram, URam! Miből tudom meg, hogy én öröklöm azt?</span> <span class="verse"><a name="9">9</a>Ezt mondta neki: Hozz nekem egy hároméves üszőt, egy hároméves kecskét és egy hároméves kost, egy gerlicét és egy galambot.</span> <span class="verse"><a name="10">10</a>Elhozta neki mindezeket, azután kettéhasította őket, és mindegyiknek az egyik felét a másik felével szemben helyezte el&#59; de a madarakat nem hasította ketté.</span> <span class="verse"><a name="11">11</a>Ekkor ragadozó madarak szálltak a húsdarabokra, de Abrám elhessegette őket.</span> <span class="verse"><a name="12">12</a>Naplementekor az történt, hogy mély álomba merült Abrám, és rémítő nagy sötétség borult rá.</span> <span class="verse"><a name="13">13</a>Ekkor az ÚR azt mondta Abrámnak: Tudd meg, hogy a te utódaid jövevények lesznek egy olyan országban, amely nem az övék: rabszolgákká teszik, és nyomorgatják őket négyszáz évig.</span> <span class="verse"><a name="14">14</a>De ítéletet tartok azon a népen is, amelyet szolgálnak, és azután nagy vagyonnal jönnek ki.</span> <span class="verse"><a name="15">15</a>Te pedig békességgel térsz őseidhez, és késő vénségedben temetnek el.</span> <span class="verse"><a name="16">16</a>Csak a negyedik nemzedék tér vissza ide, mert az emóriak gonoszsága még nem telt be.</span> <span class="verse"><a name="17">17</a>Amikor lement a nap, és koromsötét lett, hirtelen füstölgő kemence és tüzes fáklya ment át ezek között a húsdarabok között.</span> <span class="verse"><a name="18">18</a>Ezen a napon kötött az ÚR szövetséget Abrámmal, és azt mondta: A te utódaidnak adom ezt a földet Egyiptom folyójától a nagy folyamig, az Eufrátesz folyamig,</span> <span class="verse"><a name="19">19</a>a kénieket, kenizzieket és kadmóniakat,</span> <span class="verse"><a name="20">20</a>a hettitákat, perizzieket és refáiakat,</span> <span class="verse"><a name="21">21</a>az emóriakat és kánaániakat, a girgásiakat és jebúsziakat.</span> </p></div</div></div></body></html>