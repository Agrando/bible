<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 50</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/gen/50"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/gen">Genesis</a> &gt <strong>Chapter 50</strong></div><p><span class="verse"><a name="1">1</a>József apja arcára borult, siratta, és csókolgatta.</span> <span class="verse"><a name="2">2</a>Azután József megparancsolta szolgáinak, az orvosoknak, hogy balzsamozzák be az apját. Az orvosok be is balzsamozták Izráelt.</span> <span class="verse"><a name="3">3</a>Negyven nap telt el vele, mert ennyi ideig tart a bebalzsamozás. Az egyiptomiak pedig hetven napig siratták őt.</span> <span class="verse"><a name="4">4</a>Amikor elmúlt a siratás ideje, így szólt József a fáraó háza népéhez: Ha jóindulattal vagytok hozzám, beszéljétek el ezt a fáraónak:</span> <span class="verse"><a name="5">5</a>Az én apám megesketett, és ezt mondta: Én most már meghalok, de az én síromba temess el, amelyet Kánaán földjén ástam magamnak. Most azért el kell mennem, hogy eltemessem apámat, és utána visszatérek.</span> <span class="verse"><a name="6">6</a>A fáraó ezt mondta: Menj el, temesd el apádat, ahogyan megesketett téged!</span> <span class="verse"><a name="7">7</a>El is ment József, hogy apját eltemesse, és vele ment a fáraó minden szolgája, udvarának vénei és Egyiptom összes vénei,</span> <span class="verse"><a name="8">8</a>meg József egész háza népe, testvérei és apjának a háza népe. Csak a gyermekeket, juhokat és marhákat hagyták Gósen földjén.</span> <span class="verse"><a name="9">9</a>Még harci kocsik és lovasok is mentek vele: igen hatalmas sereg volt az.</span> <span class="verse"><a name="10">10</a>Amikor eljutottak Góren-Háátádig, amely a Jordánon túl van, nagy és mélységes gyásszal gyászoltak ott&#59; hét napig tartó gyászünnepet rendezett apjának József.</span> <span class="verse"><a name="11">11</a>Amikor az ország lakosai, a kánaániak látták ezt a gyászünnepet Góren-Háátádnál, ezt mondták: Mély gyásza van Egyiptomnak. Ezért nevezték el azt a helyet a Jordánon túl Ábél-Micraimnak.</span> <span class="verse"><a name="12">12</a>Úgy cselekedtek Jákóbbal a fiai, ahogyan megparancsolta nekik:</span> <span class="verse"><a name="13">13</a>elvitték a fiai Kánaán földjére, és eltemették Mamréval szemben, a makpélai mezőn levő barlangba, amelyet Ábrahám a mezővel vásárolt sírhelynek való birtokul a hettita Efróntól.</span> <span class="verse"><a name="14">14</a>Miután József eltemette apját, visszatért Egyiptomba testvéreivel és mindazokkal együtt, akik elmentek vele apja temetésére.</span> <span class="verse"><a name="15">15</a>Amikor látták József bátyjai, hogy apjuk meghalt, ezt mondták: Hátha József bosszút forral ellenünk, és visszafizeti nekünk mindazt a rosszat, amit vele szemben elkövettünk!</span> <span class="verse"><a name="16">16</a>Ezt üzenték tehát Józsefnek: Apád megparancsolta nekünk halála előtt:</span> <span class="verse"><a name="17">17</a>Ezt mondjátok Józsefnek: Kérünk, bocsásd meg testvéreid hitszegését és vétkét, hogy rosszat követtek el ellened! Bocsásd meg hát azoknak a hitszegését, akik atyád Istenének a szolgái! József sírva fakadt, amikor ezt elmondták neki.</span> <span class="verse"><a name="18">18</a>Oda is mentek hozzá a testvérei, leborultak előtte és ezt mondták: Szolgáid vagyunk!</span> <span class="verse"><a name="19">19</a>De József így szólt hozzájuk: Ne féljetek! Vajon Isten vagyok én?</span> <span class="verse"><a name="20">20</a>Ti rosszat terveztetek ellenem, de Isten terve jóra fordította azt, hogy úgy cselekedjék, ahogyan az ma van, és sok nép életét megtartsa.</span> <span class="verse"><a name="21">21</a>Most hát ne féljetek, eltartalak én benneteket és gyermekeiteket! Így vígasztalta őket, és szívhez szólóan beszélt velük.</span> <span class="verse"><a name="22">22</a>József Egyiptomban lakott, mind ő, mind apjának a háza népe. Száztíz esztendeig élt József,</span> <span class="verse"><a name="23">23</a>és megláthatta József Efraim fiait harmadíziglen. Manassé fiának, Mákirnak is születtek gyermekei, és térdére vette őket József.</span> <span class="verse"><a name="24">24</a>Azután József ezt mondta testvéreinek: Én meghalok, de Isten bizonyosan rátok tekint, és majd elvezet benneteket ebből az országból arra a földre, amelyet esküvel ígért meg Ábrahámnak, Izsáknak és Jákóbnak.</span> <span class="verse"><a name="25">25</a>Meg is eskette József Izráel fiait, és azt mondta: Bizonyosan rátok tekint Isten, és akkor vigyétek el innen az én csontjaimat.</span> <span class="verse"><a name="26">26</a>Amikor József száztíz éves korában meghalt, bebalzsamozták és koporsóba tették Egyiptomban.</span> </p></div</div></div></body></html>