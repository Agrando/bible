<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/gen/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/gen">Genesis</a> &gt <strong>Chapter 24</strong></div><p><span class="verse"><a name="1">1</a>Ábrahám élemedett korú, öreg ember lett, és az ÚR mindennel megáldotta Ábrahámot.</span> <span class="verse"><a name="2">2</a>Egyszer azt mondta Ábrahám háza öreg szolgájának, aki mindenét kezelte: Tedd a kezedet a csípőm alá,</span> <span class="verse"><a name="3">3</a>hadd eskesselek meg az ÚRra, az ég és föld Istenére, hogy fiamnak nem a kánaániak leányai közül hozol feleséget, akik között lakom,</span> <span class="verse"><a name="4">4</a>hanem elmész hazámba, a rokonságomhoz, és onnan hozol feleséget a fiamnak, Izsáknak!</span> <span class="verse"><a name="5">5</a>De a szolga ezt mondta neki: Hátha az a leány nem akar követni engem erre a földre? Akkor visszavigyem a fiadat arra a földre, ahonnan eljöttél?</span> <span class="verse"><a name="6">6</a>Ábrahám így válaszolt neki: Őrizkedj attól, hogy oda visszavidd a fiamat!</span> <span class="verse"><a name="7">7</a>Az ÚR, az ég Istene, aki kihozott engem atyám házából és rokonságom földjéről, aki beszélt velem, és így esküdött meg nekem: A te utódaidnak adom ezt a földet! - Ő elküldi majd angyalát előtted, hogy onnan hozz a fiamnak feleséget.</span> <span class="verse"><a name="8">8</a>Ha a leány nem akar követni téged, akkor mentes leszel a nekem tett eskü alól, de a fiamat nem viheted vissza oda.</span> <span class="verse"><a name="9">9</a>Ekkor a szolga odatette kezét urának, Ábrahámnak a csípője alá, és megesküdött neki erre a dologra.</span> <span class="verse"><a name="10">10</a>Azután kiválasztott a szolga tíz tevét urának a tevéi közül, hogy elmenjen, és vitt magával urától mindenféle értékes dolgot. Elindult, és elment Aram-Naharaimba, Náhór városába.</span> <span class="verse"><a name="11">11</a>A városon kívül megpihentette a tevéket egy kútnál, estefelé, amikor az asszonyok vizet meríteni jártak.</span> <span class="verse"><a name="12">12</a>Akkor ezt mondta: URam, Ábrahámnak, az én uramnak Istene! Adj eredményt még ma, és mutasd meg hűségedet az én uram, Ábrahám iránt!</span> <span class="verse"><a name="13">13</a>Ideállok a forrás mellé, amikor a városbeli leányok kijönnek vizet meríteni.</span> <span class="verse"><a name="14">14</a>Legyen úgy, hogy ha azt mondom valamelyik leánynak: Nyújtsd ide a korsódat, hadd igyam! - ő pedig azt mondja: Igyál, sőt még a tevéidet is megitatom - akkor őt rendelted szolgádnak, Izsáknak, és ebből tudom meg, hogy megmutattad hűségedet uram iránt!</span> <span class="verse"><a name="15">15</a>Még be sem fejezte szavait, máris jött Rebeka, korsóval a vállán. Ő Betúélnak, Milká fiának volt a leánya&#59; Milká pedig Ábrahám testvérének, Náhórnak volt a felesége.</span> <span class="verse"><a name="16">16</a>A leány igen szép arcú volt, hajadon, akinek férfival még nem volt dolga. Lement a forráshoz, megtöltötte a korsóját, és feljött.</span> <span class="verse"><a name="17">17</a>Ekkor a szolga odafutott, és azt mondta: Adj nekem egy korty vizet a korsóból!</span> <span class="verse"><a name="18">18</a>A leány így felelt: Igyál, uram! És gyorsan levette korsóját a kezébe, és inni adott neki.</span> <span class="verse"><a name="19">19</a>Miután eleget adott neki inni, így szólt: Tevéidnek is merítek, míg eleget nem isznak.</span> <span class="verse"><a name="20">20</a>Sietve beleöntötte a korsó vizet a vályúba, azután ismét odafutott meríteni a forráshoz. Így merített valamennyi tevének.</span> <span class="verse"><a name="21">21</a>Az ember közben némán figyelte, hogy megtudja, szerencséssé tette-e útját az ÚR, vagy sem.</span> <span class="verse"><a name="22">22</a>Miután a tevék már eleget ittak, elővett a férfi egy fél sekel súlyú aranyfüggőt, és a leány kezére való két karperecet, tíz aranysekel súlyút,</span> <span class="verse"><a name="23">23</a>és ezt kérdezte: Kinek a leánya vagy? Mondd meg nekem, van-e számunkra éjszakára hely apád házánál?</span> <span class="verse"><a name="24">24</a>Ő azt felelte: Betúél leánya vagyok, Milká fiáé, akit ő Náhórnak szült.</span> <span class="verse"><a name="25">25</a>Azt is mondta neki: Van nálunk bőven szalma is, abrak is, meg hely is van éjszakára.</span> <span class="verse"><a name="26">26</a>Akkor meghajolt az a férfi, leborult az ÚR előtt,</span> <span class="verse"><a name="27">27</a>és ezt mondta: Áldott az ÚR, Ábrahámnak, az én uramnak Istene, aki nem vonta meg hűséges szeretetét uramtól! Az ÚR vezérelt engem ezen az úton az én uram testvérének házához.</span> <span class="verse"><a name="28">28</a>Ezután elszaladt a leány, és elmondta anyja háza népének, hogy mi történt.</span> <span class="verse"><a name="29">29</a>Rebekának pedig volt egy Lábán nevű bátyja. Ez a Lábán kiszaladt ahhoz az emberhez a forráshoz.</span> <span class="verse"><a name="30">30</a>Amikor látta a függőt és a húga kezén levő karpereceket, és meghallotta húgának, Rebekának a beszédét, aki elmondta, hogy miről beszélt vele az az ember, akkor odament ahhoz az emberhez, aki még mindig ott állt a tevék mellett a forrásnál,</span> <span class="verse"><a name="31">31</a>és így szólt: Jöjj be, áldott embere az ÚRnak, mit állsz idekint? Én már elkészítettem a házat és a tevék helyét is.</span> <span class="verse"><a name="32">32</a>A férfi bement a házba, Lábán meg levette a tevékről a szerszámot, adott a tevéknek szalmát és abrakot&#59; azután vizet hoztak, hogy megmossák a lábát, meg a vele levő emberek lábát is.</span> <span class="verse"><a name="33">33</a>Majd ennivalót tettek eléje, de ő így szólt: Nem eszem, amíg el nem mondom a mondanivalómat! Lábán így szólt: Beszélj!</span> <span class="verse"><a name="34">34</a>Ő pedig ezt mondta: Ábrahám szolgája vagyok.</span> <span class="verse"><a name="35">35</a>Az ÚR igen megáldotta az én uramat, és meggazdagodott. Adott neki juhokat, szarvasmarhákat, ezüstöt, aranyat, szolgákat, szolgálókat, tevéket és szamarakat.</span> <span class="verse"><a name="36">36</a>Uramnak a felesége, Sára, öregkorában szült fiút az én uramnak, aki neki adta mindenét.</span> <span class="verse"><a name="37">37</a>Engem pedig így esketett meg az uram: Ne végy fiamnak feleséget a kánaániak leányai közül, akiknek a földjén lakom,</span> <span class="verse"><a name="38">38</a>hanem menj el apám házához, az én nemzetségemhez, és onnan hozz feleséget a fiamnak!</span> <span class="verse"><a name="39">39</a>S amikor azt mondtam uramnak: Hátha az a leány nem akar követni engem,</span> <span class="verse"><a name="40">40</a>akkor így felelt nekem: Az ÚR, akinek a színe előtt járok, elküldi majd angyalát veled, és szerencséssé teszi utadat, hogy feleséget hozhass fiamnak az én nemzetségemből, apám házából.</span> <span class="verse"><a name="41">41</a>Csak akkor mentesülsz a nekem tett eskü alól, ha elmész az én nemzetségemhez. Ha nem adják neked, akkor is mentesülsz a nekem tett eskü alól.</span> <span class="verse"><a name="42">42</a>Amikor ma a forráshoz értem, ezt mondtam: URam, Ábrahámnak, az én uramnak Istene! Bárcsak szerencséssé tennéd utamat, amelyen járok!</span> <span class="verse"><a name="43">43</a>Ideállok a forrás mellé. Legyen úgy, hogy ha azt mondom valamelyik leánynak, aki kijön vizet meríteni: Adj innom egy kis vizet a korsóból,</span> <span class="verse"><a name="44">44</a>és az ezt feleli nekem: Igyál, sőt még a tevéidnek is merítek: az legyen az a leány, akit az ÚR az én uram fiának rendelt.</span> <span class="verse"><a name="45">45</a>Még be sem fejeztem magamban a beszédet, máris jött Rebeka, korsóval a vállán, lement a forráshoz, és merített. Ezt mondtam neki: Adj innom!</span> <span class="verse"><a name="46">46</a>Ő gyorsan levette a korsóját, és így felelt: Igyál, sőt még a tevéidet is megitatom. Ittam, és ő a tevéket is megitatta.</span> <span class="verse"><a name="47">47</a>Azután megkérdeztem tőle: Kinek a leánya vagy? Ő ezt mondta: Annak a Betúélnak a leánya vagyok, akit Milká szült Náhórnak. Ekkor a függőt az orrába és a karpereceket a kezére tettem.</span> <span class="verse"><a name="48">48</a>Azután meghajoltam, leborultam az ÚR előtt, és áldottam az URat, Ábrahámnak, az én uramnak Istenét, aki a helyes úton vezérelt engem, hogy az én uram testvére leányát vigyem el feleségül a fiának.</span> <span class="verse"><a name="49">49</a>Most azért, ha meg akarjátok mutatni, hogy szeretitek uramat, és hűek vagytok hozzá, mondjátok meg ezt nekem! De ha nem, azt is mondjátok meg, mert aszerint fordulok jobbra vagy balra!</span> <span class="verse"><a name="50">50</a>Lábán és Betúél így válaszolt: Az ÚRtól indult el ez a dolog, mi nem mondhatunk neked sem rosszat, sem jót.</span> <span class="verse"><a name="51">51</a>Itt van Rebeka, vidd, és menj! Legyen urad fiának a felesége, ahogyan elvégezte az ÚR.</span> <span class="verse"><a name="52">52</a>Amikor meghallotta Ábrahám szolgája a beszédüket, földre borult az ÚR előtt.</span> <span class="verse"><a name="53">53</a>Azután a szolga ezüst és arany ékszereket meg ruhákat vett elő, és Rebekának adta. Drága ajándékokat adott a bátyjának és az anyjának is.</span> <span class="verse"><a name="54">54</a>Majd ettek és ittak az emberekkel együtt, akik vele voltak, és ott töltötték az éjszakát. Amikor felkeltek reggel, így szólt: Bocsássatok el uramhoz!</span> <span class="verse"><a name="55">55</a>A leány bátyja és anyja azonban azt mondta: Hadd maradjon velünk a leány még vagy tíz napig, azután elmehet!</span> <span class="verse"><a name="56">56</a>De ő így felelt nekik: Ne tartsatok vissza, hiszen az ÚR szerencséssé tette utamat. Bocsássatok el, hadd menjek uramhoz!</span> <span class="verse"><a name="57">57</a>Azok ezt mondták: Hívjuk ide a leányt, és kérdezzük meg őt magát!</span> <span class="verse"><a name="58">58</a>Odahívták Rebekát, és azt kérdezték tőle: Elmész-e ezzel az emberrel? Ő azt felelte: Elmegyek!</span> <span class="verse"><a name="59">59</a>Elbocsátották tehát húgukat, Rebekát, és a dajkáját, meg Ábrahám szolgáját embereivel együtt.</span> <span class="verse"><a name="60">60</a>Megáldották Rebekát, és ezt mondták neki: Húgunk, legyen utódaid száma ezerszer tízezer! Vegye birtokba utódod ellenségei városát!</span> <span class="verse"><a name="61">61</a>Azután fölkelt Rebeka és szolgálói, felültek a tevékre, és követték azt a férfit. Így vitte el a szolga Rebekát, és elment.</span> <span class="verse"><a name="62">62</a>Izsák éppen megérkezett a Lahajrói-kúttól, mert a Délvidéken lakott.</span> <span class="verse"><a name="63">63</a>Estefelé kiment Izsák imádkozni a mezőre. Amint föltekintett, látta, hogy tevék közelednek.</span> <span class="verse"><a name="64">64</a>Rebeka is föltekintett, és meglátta Izsákot. Akkor leszállt a tevéről,</span> <span class="verse"><a name="65">65</a>és azt kérdezte a szolgától: Ki az a férfi, aki szembe jön velünk a mezőn? A szolga így felelt: Ő az én uram! Akkor Rebeka fátylat vett elő, és eltakarta magát.</span> <span class="verse"><a name="66">66</a>A szolga pedig elbeszélte Izsáknak mindazt, amit végzett.</span> <span class="verse"><a name="67">67</a>Izsák ekkor bevezette Rebekát anyjának, Sárának a sátrába, és feleségül vette Rebekát. Izsák megszerette őt, és megvigasztalódott anyja halála után.</span> </p></div</div></div></body></html>