<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/gen/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/gen">Genesis</a> &gt <strong>Chapter 9</strong></div><p><span class="verse"><a name="1">1</a>Isten megáldotta Nóét és fiait, és ezt mondta nekik: Szaporodjatok, sokasodjatok, és töltsétek be a földet!</span> <span class="verse"><a name="2">2</a>Féljen és rettegjen tőletek minden földi állat és minden égi madár, kezetekbe adom őket minden földi csúszómászóval és a tenger minden halával együtt.</span> <span class="verse"><a name="3">3</a>Minden, ami mozog, ami csak él, legyen a ti eledeletek. Nektek adom mindezt éppúgy, mint a zöld növényt.</span> <span class="verse"><a name="4">4</a>De húst az éltető vérrel együtt ne egyetek!</span> <span class="verse"><a name="5">5</a>A benneteket éltető vért pedig számon kérem. Minden élőlénytől számon kérem azt, az embertől is. Számon kérem az ember életét: egyik embertől a másikét.</span> <span class="verse"><a name="6">6</a>Aki ember vérét ontja, annak vérét ember ontja. Mert Isten a maga képmására alkotta az embert.</span> <span class="verse"><a name="7">7</a>Ti azért szaporodjatok, sokasodjatok, népesítsétek be a földet, sokasodjatok rajta!</span> <span class="verse"><a name="8">8</a>Isten azt mondta Nóénak és fiainak:</span> <span class="verse"><a name="9">9</a>Íme, szövetségre lépek veletek és utódaitokkal,</span> <span class="verse"><a name="10">10</a>meg minden élőlénnyel, amely veletek van: madárral, állattal és minden földi élőlénnyel&#59; mindennel, ami a bárkából kijött, minden földi élőlénnyel.</span> <span class="verse"><a name="11">11</a>Szövetségre lépek veletek, és semmi sem pusztul el többé özönvíz miatt, mert nem lesz többé özönvíz a föld elpusztítására.</span> <span class="verse"><a name="12">12</a>Majd azt mondta Isten: Ez a jele a szövetségnek, amit én szerzek veletek és minden élőlénnyel, amely veletek van, minden nemzedékkel, örökre:</span> <span class="verse"><a name="13">13</a>szivárványívemet helyezem a felhőkre, az lesz a jele a szövetségnek, melyet én a világgal kötök.</span> <span class="verse"><a name="14">14</a>Amikor felhőt borítok a földre, és feltűnik az ív a felhőn,</span> <span class="verse"><a name="15">15</a>akkor visszaemlékezem a szövetségre, amelyet kötöttem veletek és minden élőlénnyel, amely testben él, és nem lesz többé a víz özönvízzé minden test pusztulására.</span> <span class="verse"><a name="16">16</a>Ha ott lesz az ív a felhőn, látni fogom és visszaemlékezem az örök szövetségre, amelyet Isten kötött minden élőlénnyel, amely testben él a földön.</span> <span class="verse"><a name="17">17</a>Akkor ezt mondta Isten Nóénak: Ez annak a szövetségnek a jele, amelyet minden földi élővel kötöttem.</span> <span class="verse"><a name="18">18</a>Ezek voltak Nóé fiai, akik kijöttek a bárkából: Sém, Hám és Jáfet. Hám Kánaán ősatyja.</span> <span class="verse"><a name="19">19</a>Ezek hárman Nóé fiai, és ezek népesítették be az egész földet.</span> <span class="verse"><a name="20">20</a>Nóé elkezdte a földet művelni, és szőlőt ültetett.</span> <span class="verse"><a name="21">21</a>Egyszer bort ivott, megrészegedett, és mezítelenre vetkőzött a sátrában.</span> <span class="verse"><a name="22">22</a>Hám, Kánaán ősatyja, meglátta apja szemérmét, és elmondta kintlevő két testvérének.</span> <span class="verse"><a name="23">23</a>Akkor Sém és Jáfet fogták a ruháját, a vállukra terítették, s háttal bemenve, betakarták apjuk szemérmét, de elfordították arcukat, és így nem látták apjuk szemérmét.</span> <span class="verse"><a name="24">24</a>Amikor Nóé kijózanodott mámorából, és megtudta, hogy mit tett vele a kisebbik fia,</span> <span class="verse"><a name="25">25</a>ezt mondta: Átkozott Kánaán! Szolgák szolgája lesz testvérei közt!</span> <span class="verse"><a name="26">26</a>Ezután ezt mondta: Áldott az ÚR, Sémnek Istene! Legyen Kánaán a szolgája!</span> <span class="verse"><a name="27">27</a>Terjessze ki Isten Jáfetet, lakjék Sém sátraiban, legyen Kánaán a szolgája!</span> <span class="verse"><a name="28">28</a>Az özönvíz után Nóé még háromszázötven évig élt.</span> <span class="verse"><a name="29">29</a>Nóé teljes életkora kilencszázötven év volt, amikor meghalt.</span> </p></div</div></div></body></html>