<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/gen/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/gen">Genesis</a> &gt <strong>Chapter 33</strong></div><p><span class="verse"><a name="1">1</a>Amikor Jákób föltekintett, látta, hogy már jön is Ézsau, és négyszáz ember van vele. Ekkor szétosztotta a gyermekeket Lea, Ráhel és a két szolgáló mellé.</span> <span class="verse"><a name="2">2</a>Előreállította a szolgálókat és gyermekeiket, mögéjük Leát és gyermekeit, ezek mögé Ráhelt és Józsefet.</span> <span class="verse"><a name="3">3</a>Ő maga előttük ment, és hétszer borult le a földre, amíg a bátyjához ért.</span> <span class="verse"><a name="4">4</a>Ézsau eléje futott, megölelte, nyakába borult, megcsókolta, és sírtak.</span> <span class="verse"><a name="5">5</a>Amikor föltekintett, és meglátta az asszonyokat és gyermekeket, azt kérdezte: Kik ezek? Ő így felelt: A gyermekek, akiket Isten kegyelme adott szolgádnak.</span> <span class="verse"><a name="6">6</a>Majd odaléptek a szolgálók gyermekeikkel együtt, és leborultak.</span> <span class="verse"><a name="7">7</a>Odalépett Lea is gyermekeivel együtt, és leborultak. Végül odalépett József és Ráhel is, és ők is leborultak.</span> <span class="verse"><a name="8">8</a>Akkor ezt mondta Ézsau: Mire való ez az egész tábor, amellyel találkoztam? Ő ezt felelte: Arra, hogy elnyerjem uram jóindulatát.</span> <span class="verse"><a name="9">9</a>Ézsau ezt mondta: Van nekem bőven, öcsém, legyen a tied, ami a tied!</span> <span class="verse"><a name="10">10</a>De Jákób ezt mondta: Ne úgy, hanem ha elnyertem jóindulatodat, fogadd el tőlem ezt az ajándékot! Mert amikor megláttam arcodat, mintha Isten arcát láttam volna, olyan kegyes voltál hozzám.</span> <span class="verse"><a name="11">11</a>Fogadd el ajándékomat, amelyet áldásommal vittek neked, hiszen Isten kegyelmes volt hozzám, és van mindenem. És addig unszolta őt, amíg el nem fogadta.</span> <span class="verse"><a name="12">12</a>Akkor Ézsau ezt mondta: Induljunk el, menjünk, majd én előtted megyek!</span> <span class="verse"><a name="13">13</a>De Jákób így felelt neki: Tudja az én uram, hogy a gyermekek gyengék, meg szoptatós juhok és tehenek vannak velem. Ha csak egy napig is hajszolják azokat, elhullik az egész nyáj.</span> <span class="verse"><a name="14">14</a>Menjen csak az én uram a szolgája előtt, én majd ballagok lassan az előttem járó jószág és a gyermekek járása szerint, amíg eljutok az én uramhoz Széírbe.</span> <span class="verse"><a name="15">15</a>Ézsau ezt mondta: Hadd hagyjak nálad néhányat a velem levő emberek közül. De ő azt felelte: Minek az, ha elnyertem uram jóindulatát?</span> <span class="verse"><a name="16">16</a>Így kelt útra Ézsau még aznap Széír felé.</span> <span class="verse"><a name="17">17</a>Jákób pedig Szukkót felé indult, és ott épített magának házat, jószágának meg karámokat készített. Ezért nevezte el azt a helyet Szukkótnak.</span> <span class="verse"><a name="18">18</a>Azután Jákób, Paddan-Arámból jövet, épségben eljutott Sikem városáig, amely Kánaán földjén van, és tábort ütött a város előtt.</span> <span class="verse"><a name="19">19</a>A mezőnek azt a részét, ahol sátrat vert, megvette Hamórnak, Sikem apjának a fiaitól száz pénzért.</span> <span class="verse"><a name="20">20</a>Majd oltárt állított oda, és így nevezte el: Isten, Izráel Istene!</span> </p></div</div></div></body></html>