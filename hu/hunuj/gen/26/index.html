<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/gen/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/gen">Genesis</a> &gt <strong>Chapter 26</strong></div><p><span class="verse"><a name="1">1</a>Egyszer éhínség volt az országban, azon az első éhínségen kívül, amely Ábrahám idejében volt. Ekkor elment Izsák Abímelekhez, a filiszteusok királyához Gerárba.</span> <span class="verse"><a name="2">2</a>Mert megjelent neki az ÚR, és ezt mondta: Ne menj Egyiptomba, hanem abban az országban lakj, amelyet én mondok neked!</span> <span class="verse"><a name="3">3</a>Maradj jövevényként ebben az országban, én pedig veled leszek, és megáldalak, mert neked és utódaidnak adom ezeket az országokat mind, és megtartom azt az esküt, amellyel megesküdtem apádnak, Ábrahámnak.</span> <span class="verse"><a name="4">4</a>És úgy megszaporítom utódaidat, hogy annyian lesznek, mint az égen a csillag. A te utódaidnak adom mindezeket az országokat, és a te utódod által nyernek áldást a föld összes népei,</span> <span class="verse"><a name="5">5</a>mert hallgatott Ábrahám a szavamra, és megtartotta a megtartandókat: parancsolataimat, rendelkezéseimet és utasításaimat.</span> <span class="verse"><a name="6">6</a>Izsák Gerárban telepedett le.</span> <span class="verse"><a name="7">7</a>Amikor annak a helynek a lakosai a felesége iránt kérdezősködtek, azt mondta, hogy a húga. Félt azt mondani, hogy a felesége, hogy meg ne öljék annak a helynek a lakói Rebeka miatt, mert szép arcú volt.</span> <span class="verse"><a name="8">8</a>Amikor már jó ideje ott lakott, történt, hogy Abímelek, a filiszteusok királya kitekintett az ablakon, és meglátta Izsákot, amint a feleségével, Rebekával nevetgélt.</span> <span class="verse"><a name="9">9</a>Ekkor hívatta Abímelek Izsákot, és ezt mondta: Mégiscsak a feleséged ő! Hogy mondhattad, hogy a húgod?! Izsák ezt felelte neki: Mert azt gondoltam, hogy meg fogok halni miatta.</span> <span class="verse"><a name="10">10</a>Akkor így szólt Abímelek: Miért tetted ezt velünk? Könnyen megeshetett volna, hogy valaki a nép közül a feleségeddel hál, és akkor bűnbe kevertél volna bennünket.</span> <span class="verse"><a name="11">11</a>Abímelek ezért ilyen parancsot adott az egész népnek: Aki ehhez az emberhez és feleségéhez nyúl, annak meg kell halnia!</span> <span class="verse"><a name="12">12</a>Izsák ezután vetett azon a földön, és százszorosát aratta abban az esztendőben, úgy megáldotta őt az ÚR.</span> <span class="verse"><a name="13">13</a>Így gazdagodott ez az ember&#59; folyton-folyvást gazdagodott, míg végül is dúsgazdaggá lett.</span> <span class="verse"><a name="14">14</a>Volt juhnyája, marhacsordája és nagy szolgahada, s ezért féltékenyek lettek rá a filiszteusok.</span> <span class="verse"><a name="15">15</a>Mindazokat a kutakat, amelyeket apjának, Ábrahámnak az idejében apja szolgái ástak, betömték a filiszteusok, és teleszórták földdel.</span> <span class="verse"><a name="16">16</a>Abímelek ekkor így szólt Izsákhoz: Menj el tőlünk, mert sokkal hatalmasabb lettél, mint mi!</span> <span class="verse"><a name="17">17</a>El is ment onnan Izsák, és Gerár völgyében ütött tábort, és ott lakott.</span> <span class="verse"><a name="18">18</a>Majd ismét kiásta Izsák azokat a kutakat, amelyeket apjának, Ábrahámnak az idejében ástak, de Ábrahám halála után a filiszteusok betömtek&#59; és ugyanúgy nevezte el azokat, ahogyan apja nevezte őket.</span> <span class="verse"><a name="19">19</a>Egyszer Izsák szolgái a völgyben ástak, és ott olyan kutat találtak, amelyben forrásvíz volt.</span> <span class="verse"><a name="20">20</a>A gerári pásztorok azonban pörlekedtek Izsák pásztoraival, és ezt mondták: mienk a víz! Ezért nevezte el a kutat Észeknek, mert civakodtak vele.</span> <span class="verse"><a name="21">21</a>Azután más kutat ástak, de amiatt is pörlekedtek, ezért azt Szitnának nevezte el.</span> <span class="verse"><a name="22">22</a>Onnan is továbbvonult, és egy másik kutat ásott, amely miatt már nem pörlekedtek, ezért azt Rehóbótnak nevezte el, mert ezt mondta: Most már tágas helyet szerzett nekünk az ÚR, és szaporodhatunk ezen a földön.</span> <span class="verse"><a name="23">23</a>Onnan fölment Beérsebába.</span> <span class="verse"><a name="24">24</a>Azon az éjszakán megjelent neki az ÚR, és ezt mondta: Én vagyok atyádnak, Ábrahámnak Istene. Ne félj, mert én veled vagyok, megáldalak téged, megsokasítom utódaidat szolgámért, Ábrahámért!</span> <span class="verse"><a name="25">25</a>Ezért oltárt épített ott, és segítségül hívta az ÚR nevét. Felvonta sátrát Izsák, szolgái meg kutat ástak ott.</span> <span class="verse"><a name="26">26</a>Majd elment hozzá Abímelek Gerárból barátjával, Ahuzzattal és hadseregparancsnokával, Píkóllal.</span> <span class="verse"><a name="27">27</a>Izsák ezt mondta nekik: Miért jöttetek hozzám, hiszen ti gyűlöltök engem, és elűztetek magatok közül?</span> <span class="verse"><a name="28">28</a>De azok ezt felelték: Meg kellett látnunk, hogy az ÚR van veled. Ezért azt mondtuk: Legyen esküvel fogadott megállapodás köztünk és közted! Szövetséget akarunk kötni veled,</span> <span class="verse"><a name="29">29</a>hogy nem teszel rosszat velünk, ahogyan mi sem bántottunk téged, csak jót tettünk veled, és békével bocsátottunk el. Hiszen az ÚR áldott embere vagy te!</span> <span class="verse"><a name="30">30</a>Akkor lakomát készített nekik: ettek és ittak.</span> <span class="verse"><a name="31">31</a>Amikor reggel fölkeltek, megesküdtek egymásnak, azután elbocsátotta őket Izsák, és békével mentek el tőle.</span> <span class="verse"><a name="32">32</a>Még aznap megérkeztek Izsák szolgái, és jelentették, hogy kutat ástak, és ezt mondták neki: Vizet találtunk!</span> <span class="verse"><a name="33">33</a>És elnevezte azt Sibának, ezért Beérseba annak a városnak a neve még ma is.</span> <span class="verse"><a name="34">34</a>Amikor Ézsau negyvenéves volt, feleségül vette Juditot, a hettita Beéri leányát, és Boszmatot, a hettita Élón leányát.</span> <span class="verse"><a name="35">35</a>Ezek keserítették meg Izsák és Rebeka lelkét.</span> </p></div</div></div></body></html>