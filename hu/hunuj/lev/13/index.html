<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/lev/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/lev">Leviticus</a> &gt <strong>Chapter 13</strong></div><p><span class="verse"><a name="1">1</a>Azután így beszélt az ÚR Mózeshez és Áronhoz:</span> <span class="verse"><a name="2">2</a>Ha egy embernek a bőrén daganat, var, vagy fehér folt támad, és poklos kiütés lesz belőle a bőrén, akkor vigyék el Áron paphoz vagy a fiai közül valamelyik paphoz.</span> <span class="verse"><a name="3">3</a>Nézze meg a pap a bőrén levő kiütést, és ha a szőr a kiütésben fehérré változott, és a kiütés felülete bemélyed a bőrébe, akkor poklos kiütés az. Ha ezt látja a pap, mondja ki, hogy tisztátalan.</span> <span class="verse"><a name="4">4</a>Ha fehér folt van a bőrén, de a felülete nem mélyed bele a bőrébe, és a szőre sem változik fehérré, akkor különítse el a pap a kiütéses embert hét napig.</span> <span class="verse"><a name="5">5</a>A hetedik napon nézze meg a pap, és ha szerinte a kiütés megállapodott, és nem terjedt tovább a kiütés a bőrön, akkor különítse el a pap másodszor is hét napig.</span> <span class="verse"><a name="6">6</a>A hetedik napon nézze meg a pap másodszor is, és ha a kiütés elhalványodott, és nem terjedt tovább a kiütés a bőrön, akkor mondja ki a pap, hogy tiszta&#59; csak varasodás az. Mossa ki a ruháit, és tiszta lesz.</span> <span class="verse"><a name="7">7</a>De ha a varasodás nyilvánvalóan tovább terjed a bőrön, miután megmutatta magát a papnak azért, hogy tisztának mondják, akkor mutassa meg magát újból a papnak.</span> <span class="verse"><a name="8">8</a>Ha a pap úgy látja, hogy a varasodás tovább terjedt a bőrön, akkor mondja ki a pap, hogy tisztátalan: poklosság az.</span> <span class="verse"><a name="9">9</a>Ha poklos kiütés támad egy emberen, vigyék el a paphoz.</span> <span class="verse"><a name="10">10</a>Ha a pap úgy látja, hogy fehér daganat van a bőrön, és az a szőrt fehérré változtatta, a daganatban pedig vadhús van,</span> <span class="verse"><a name="11">11</a>akkor idült poklosság az a bőrén, mondja ki tehát a pap, hogy tisztátalan. Ne is különítse el, mert tisztátalan.</span> <span class="verse"><a name="12">12</a>De ha annyira fejlődik a poklosság a bőrön, hogy egészen elborítja a poklosság a kiütésesnek a bőrét, tetőtől talpig, bárhol nézi is a pap,</span> <span class="verse"><a name="13">13</a>ha tehát úgy látja a pap, hogy egészen elborította a poklosság annak a testét, akkor mondja ki, hogy tiszta az a kiütéses. Tiszta, mert egészen fehérré változott.</span> <span class="verse"><a name="14">14</a>Csak amikor vadhús mutatkozik rajta, akkor tisztátalan.</span> <span class="verse"><a name="15">15</a>Ha meglátja a pap a vadhúst, akkor mondja ki, hogy tisztátalan. A vadhús tisztátalan: poklosság az.</span> <span class="verse"><a name="16">16</a>De ha a vadhús eltűnik, és fehérré változik, menjen el a paphoz,</span> <span class="verse"><a name="17">17</a>és ha a pap úgy látja, hogy a kiütés fehérré változott, mondja ki a pap, hogy a kiütéses tiszta lett&#59; akkor tiszta ő.</span> <span class="verse"><a name="18">18</a>Ha valakinek a bőrén fekély volt, de begyógyult,</span> <span class="verse"><a name="19">19</a>és a fekély helyén fehér daganat, vagy rózsaszínű folt támad, mutassa meg magát a papnak.</span> <span class="verse"><a name="20">20</a>Ha úgy látja a pap, hogy a felülete mélyebben van a bőrnél, a szőre pedig fehérré változott, akkor mondja ki a pap, hogy tisztátalan. Poklos kiütés az, amely a fekélyből fejlődött ki.</span> <span class="verse"><a name="21">21</a>De ha a pap úgy látja, hogy nincs benne fehér szőr, és nincs mélyebben a bőrnél, sőt meghalványodott, akkor különítse el a pap hét napig.</span> <span class="verse"><a name="22">22</a>De ha nyilvánvalóan tovább terjedt a bőrén, mondja ki róla a pap, hogy tisztátalan: kiütés az.</span> <span class="verse"><a name="23">23</a>Ha viszont megmaradt a fehér folt a helyén, és nem terjedt tovább, akkor gyógyuló fekély az. Mondja ki róla a pap, hogy tiszta.</span> <span class="verse"><a name="24">24</a>Ha pedig valakinek a bőrén égési seb támad, és a seb vadhúsa rózsaszínű vagy fehér folttá lesz,</span> <span class="verse"><a name="25">25</a>nézze meg a pap. És ha a fehér foltban a szőr fehérré változott, felülete pedig belemélyed a bőrbe, akkor a sebből fejlődött poklosság az. Mondja ki a pap, hogy tisztátalan, mert poklos kiütés az.</span> <span class="verse"><a name="26">26</a>De ha úgy látja a pap, hogy nincs a fehér foltban fehér szőr, és nincs mélyebben a bőrnél, sőt meghalványodott, akkor különítse el a pap hét napig.</span> <span class="verse"><a name="27">27</a>A hetedik napon nézze meg a pap, és ha a folt nyilvánvalóan tovább terjedt a bőrön, akkor mondja ki róla a pap, hogy tisztátalan. Poklos kiütés az.</span> <span class="verse"><a name="28">28</a>Ha viszont megmaradt a helyén a fehér folt, nem terjedt tovább a bőrön, sőt meghalványodott, akkor csak az égési seb daganata az. Mondja ki róla a pap, hogy tiszta, mert gyógyuló égési seb az.</span> <span class="verse"><a name="29">29</a>Ha egy férfinak vagy asszonynak kiütés támad a fején vagy a szakállában,</span> <span class="verse"><a name="30">30</a>nézze meg a pap a kiütést. Ha a felülete belemélyed a bőrbe, és a szőr sárgás és vékony, akkor mondja ki róla a pap, hogy tisztátalan. Ótvar az, a fejnek vagy a szakállnak a poklossága.</span> <span class="verse"><a name="31">31</a>De ha úgy látja a pap, hogy az ótvaros kiütés felülete nem mélyed bele a bőrbe, és nincs benne fekete szőr, akkor különítse el a pap hét napig azt, akinek ótvaros kiütése van.</span> <span class="verse"><a name="32">32</a>A hetedik napon nézze meg a pap a kiütést, és ha nem terjedt tovább az ótvar, nincs benne sárgás szőr, és az ótvar felülete nem mélyed bele a bőrbe,</span> <span class="verse"><a name="33">33</a>akkor borotválkozzék meg, de az ótvart ne borotválja le, a pap pedig másodszor is különítse el hét napig az ótvaros embert.</span> <span class="verse"><a name="34">34</a>A hetedik napon nézze meg a pap az ótvaros embert. Ha az ótvar nem terjedt tovább a bőrön, és a felülete sem mélyed bele a bőrbe, akkor mondja ki róla a pap, hogy tiszta. Az pedig mossa ki a ruháját, és tiszta lesz.</span> <span class="verse"><a name="35">35</a>De ha az ótvar nyilvánvalóan tovább terjed a bőrön azután, hogy tisztának mondták őt,</span> <span class="verse"><a name="36">36</a>akkor nézze meg a pap, és ha csakugyan terjedt az ótvar a bőrön, akkor nem is kell a papnak a sárgás szőrt kutatnia: tisztátalan az.</span> <span class="verse"><a name="37">37</a>Ha viszont szerinte megállapodott az ótvar, és fekete szőr sarjadt benne, akkor meggyógyult az ótvar, tiszta ő, mondja ki róla a pap, hogy tiszta.</span> <span class="verse"><a name="38">38</a>Ha egy férfinak vagy asszonynak a bőrén foltok támadnak, fehér foltok,</span> <span class="verse"><a name="39">39</a>akkor nézze meg a pap, és ha a bőrükön a foltok halvány fehérek, a bőrön fakadt sömör az, tiszta az.</span> <span class="verse"><a name="40">40</a>Ha valakinek kihullik a haja, kopasz az, tiszta.</span> <span class="verse"><a name="41">41</a>Ha elöl hullik ki a haja, a homlokán kopasz, de tiszta.</span> <span class="verse"><a name="42">42</a>De ha az egészen kopasz, vagy a homlokán kopasz fejen rózsaszínű kiütés támad, kiütéses poklosság az, az egészen kopasz, vagy a homlokán kopasz fejen.</span> <span class="verse"><a name="43">43</a>Ha úgy látja a pap, hogy a kiütéses daganat rózsaszínű a kopasz fejen vagy a felkopaszodott homlokon, amilyen a test bőrének a poklos felülete,</span> <span class="verse"><a name="44">44</a>poklos az is, tisztátalan. Okvetlenül mondja ki róla a pap, hogy tisztátalan, a fején levő kiütés miatt.</span> <span class="verse"><a name="45">45</a>A poklos embernek pedig, akin kiütés van, legyen a ruhája tépett, a haja gondozatlan, takarja el a bajuszát, és ezt kiáltsa: tisztátalan, tisztátalan!</span> <span class="verse"><a name="46">46</a>Tisztátalan mindaddig, amíg rajta van a kiütés, tisztátalan ő. Egyedül lakjék, a táboron kívül legyen a lakása.</span> <span class="verse"><a name="47">47</a>Ha valamilyen ruhán támad poklos kiütés: gyapjúruhán vagy lenruhán,</span> <span class="verse"><a name="48">48</a>lenvásznon vagy gyapjúszöveten, és bőrön vagy akármilyen bőrkészítményen,</span> <span class="verse"><a name="49">49</a>ha az a kiütés zöldes vagy pirosas a ruhán, bőrön, vásznon, szöveten vagy bármilyen bőrholmin, poklos kiütés az, mutassák meg a papnak.</span> <span class="verse"><a name="50">50</a>Nézze meg a pap a kiütést, és különítse el a kiütéses holmit hét napig.</span> <span class="verse"><a name="51">51</a>A hetedik napon nézze meg a kiütéses holmit, és ha terjed a kiütés a ruhán, vásznon, szöveten vagy bőrön, bárminek dolgozták is fel azt a bőrt: rosszindulatú poklosság az a kiütés, tisztátalan.</span> <span class="verse"><a name="52">52</a>El kell égetni azt a ruhát vagy vásznat, a gyapjú- vagy lenszövetet és minden bőrholmit, amelyen a kiütés van, mert rosszindulatú poklosság az. Tüzeljék el!</span> <span class="verse"><a name="53">53</a>De ha úgy látja a pap, hogy nem terjedt tovább a kiütés a ruhán, vásznon, szöveten és bármilyen bőrholmin,</span> <span class="verse"><a name="54">54</a>akkor parancsolja meg a pap, hogy mossák ki a kiütéses holmit, és különítse el újabb hét napig.</span> <span class="verse"><a name="55">55</a>Ha kimosták a kiütéses holmit, és a pap úgy látja, hogy a kiütés nem változtatta meg a színét, még ha nem terjedt is tovább a kiütés: tisztátalan az. El kell tüzelni. Foltosodás az, akár a visszáján van, akár a színén.</span> <span class="verse"><a name="56">56</a>De ha a pap úgy látja, hogy meghalványodott a kiütés a mosás után, akkor vágja ki azt a ruhából, bőrből, vászonból, vagy szövetből.</span> <span class="verse"><a name="57">57</a>Ha pedig még mindig mutatkozik a ruhán, vásznon, szöveten vagy bármilyen bőrholmin ilyesmi, akkor kiújuló poklosság az. El kell égetni, amin ilyen kiütés van.</span> <span class="verse"><a name="58">58</a>Az olyan kimosott ruhát, vásznat, szövetet vagy bármilyen bőrholmit, amelyről eltűnt a kiütés, újból ki kell mosni, és akkor tiszta lesz.</span> <span class="verse"><a name="59">59</a>Ez a gyapjú- vagy lenruhán, vásznon, szöveten vagy bármilyen bőrholmin levő poklos kiütés törvénye. Ennek az alapján mondják tisztának vagy tisztátalannak.</span> </p></div</div></div></body></html>