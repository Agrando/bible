<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/lev/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/lev">Leviticus</a> &gt <strong>Chapter 26</strong></div><p><span class="verse"><a name="1">1</a>Ne csináljatok magatoknak bálványisteneket. Se faragott képet, se szent oszlopot ne állítsatok magatoknak, kőszobrokat se helyezzetek el országotokban, hogy leboruljatok azok előtt. Mert én, az ÚR, vagyok a ti Istenetek.</span> <span class="verse"><a name="2">2</a>Nyugalomnapjaimat tartsátok meg, és szentélyemet tiszteljétek! Én vagyok az ÚR!</span> <span class="verse"><a name="3">3</a>Ha rendelkezéseim szerint éltek, és parancsaimat megtartjátok, és végrehajtjátok azokat,</span> <span class="verse"><a name="4">4</a>akkor esőt adok a szokott időben, a föld megadja termését, és a mező fája is megtermi gyümölcsét.</span> <span class="verse"><a name="5">5</a>Cséplésetek szüretig tart, és a szüret a vetésig tart. Jóllakásig ehetitek kenyereteket, és biztonságban lakhattok az országban.</span> <span class="verse"><a name="6">6</a>Békességet adok az országban&#59; ha lefeküsztök, senki sem riaszt föl benneteket. Kipusztítom a vadállatokat az országból, és fegyverrel sem hatolnak be országotokba.</span> <span class="verse"><a name="7">7</a>Sőt ti üldözitek majd ellenségeiteket, és elhullanak fegyvereitek által.</span> <span class="verse"><a name="8">8</a>Közületek öten százat üldöznek, és százan tízezret üldöznek, és elhullanak ellenségeitek fegyvereitek által.</span> <span class="verse"><a name="9">9</a>Hozzátok fordulok, megszaporítalak és megsokasítalak benneteket, és fenntartom szövetségemet veletek.</span> <span class="verse"><a name="10">10</a>Régit, tavalyi gabonát esztek, és a régit kihordjátok az új elől.</span> <span class="verse"><a name="11">11</a>Hajlékomat közétek helyezem, és nem utállak meg benneteket.</span> <span class="verse"><a name="12">12</a>Köztetek járok, és Istenetek leszek, ti pedig az én népem lesztek.</span> <span class="verse"><a name="13">13</a>Én, az ÚR vagyok a ti Istenetek, aki kihoztalak benneteket Egyiptomból, hogy ne legyetek többé azoknak a szolgái. Összetörtem jármotok fáját, és fölegyenesítve vezettelek benneteket.</span> <span class="verse"><a name="14">14</a>De ha nem hallgattok rám, és nem hajtjátok végre mindezeket a parancsolatokat,</span> <span class="verse"><a name="15">15</a>és ha megvetitek rendelkezéseimet, és megutáljátok döntéseimet, ha nem hajtjátok végre minden parancsomat, hanem megszegitek szövetségemet,</span> <span class="verse"><a name="16">16</a>akkor én így bánok veletek: Meglátogatlak benneteket szörnyűségekkel: szemet elhomályosító és lelket gyötrő sorvadással és lázzal. Hiába vetitek el a magot, ellenségeitek eszik meg a termését.</span> <span class="verse"><a name="17">17</a>Szembefordulok veletek: megvernek ellenségeitek, és uralkodni fognak rajtatok gyűlölőitek&#59; akkor is menekültök, ha senki sem üldöz titeket.</span> <span class="verse"><a name="18">18</a>Ha pedig ezek után sem hallgattok rám, akkor hétszeresen megfenyítelek benneteket vétkeitekért.</span> <span class="verse"><a name="19">19</a>Összetöröm gőgös hatalmatokat. Olyanná teszem fölöttetek az eget, mint a vas, földeteket pedig olyanná, mint az érc.</span> <span class="verse"><a name="20">20</a>Hiába dolgoztok teljes erővel, nem ad a földetek termést, és a föld fái nem teremnek gyümölcsöt.</span> <span class="verse"><a name="21">21</a>Ha mégis szembeszálltok velem, és nem akartok rám hallgatni, akkor hétszeresen verlek meg benneteket vétkeitek miatt.</span> <span class="verse"><a name="22">22</a>Rátok küldöm a mezei vadakat, és elragadják gyermekeiteket, kiirtják állataitokat, és megritkítanak benneteket, útjaitok kihaltak lesznek.</span> <span class="verse"><a name="23">23</a>És ha még ezek a fenyítések sem fognak rajtatok, hanem szembeszálltok velem,</span> <span class="verse"><a name="24">24</a>akkor én is szembeszállok veletek, és hétszeresen megverlek benneteket vétkeitek miatt.</span> <span class="verse"><a name="25">25</a>Fegyvert hozok rátok, hogy bosszút álljon a szövetségszegésért. Ha városaitokba veszitek be magatokat, akkor dögvészt bocsátok rátok, és az ellenség kezébe adlak benneteket.</span> <span class="verse"><a name="26">26</a>Amikor eltöröm nálatok a kenyér botját, tíz asszony egy kemencében süti majd a kenyereteket, és kimérve adják oda kenyereteket, úgyhogy esztek ugyan, de nem laktok jól.</span> <span class="verse"><a name="27">27</a>És ha még azután sem hallgattok rám, hanem szembeszálltok velem,</span> <span class="verse"><a name="28">28</a>akkor haragomban én is szembeszállok veletek, és bizony, hétszeresen fenyítelek meg benneteket vétkeitek miatt.</span> <span class="verse"><a name="29">29</a>Fiaitok húsát fogjátok enni, és leányaitok húsát eszitek majd.</span> <span class="verse"><a name="30">30</a>Elpusztítom áldozó halmaitokat, kiirtom tömjénező oltáraitokat, és hulláitokat holt bálványaitok mellé szórom, mert megutállak benneteket.</span> <span class="verse"><a name="31">31</a>Városaitokat rommá teszem, és szent helyeiteket elpusztítom, mert nem kedvelem illatáldozataitokat.</span> <span class="verse"><a name="32">32</a>Úgy elpusztítom én az országot, hogy még azok az ellenségeitek is megborzadnak tőle, akik ott fognak lakni.</span> <span class="verse"><a name="33">33</a>Titeket pedig szétszórlak a nemzetek közé, és kirántott karddal üldözlek benneteket. Országotok pusztasággá lesz, városaitok pedig romhalmazzá.</span> <span class="verse"><a name="34">34</a>Akkor majd élvezni fogja nyugalmát a föld a pusztulás egész idején, ti pedig ellenségeitek földjén lesztek. Akkor majd megnyugszik a föld, és élvezni fogja nyugalmát.</span> <span class="verse"><a name="35">35</a>A pusztulás egész ideje alatt nyugodni fog, mivel nem nyugodhatott a nyugalomra rendelt időben, amikor még rajta laktatok.</span> <span class="verse"><a name="36">36</a>Akik pedig megmaradnak közületek, azoknak a szívében gyávaságot keltek ellenségeik földjén, úgyhogy üldözni fogja őket még egy szél-űzte falevél zizzenése is&#59; menekülnek, mintha fegyver elől menekülnének, és elesnek, pedig senki sem üldözi őket.</span> <span class="verse"><a name="37">37</a>Elbotlanak egymásban, mintha fegyverrel űznék őket, pedig senki nem üldözi őket, és nem tudtok ellenállni ellenségeiteknek.</span> <span class="verse"><a name="38">38</a>El fogtok veszni a nemzetek között, és megemészt benneteket ellenségeitek földje.</span> <span class="verse"><a name="39">39</a>Akik pedig megmaradnak közületek, megrothadnak bűneik miatt ellenségeik földjén, sőt atyáik bűnei miatt is megrothadnak.</span> <span class="verse"><a name="40">40</a>De ha megvallják bűnüket és atyáik bűnét, azt hogy hűtlenül ellenem szegültek, meg azt is, hogy szembeszálltak velem,</span> <span class="verse"><a name="41">41</a>ami miatt én is szembeszálltam velük, és elvittem őket ellenségeik földjére, ha majd megalázkodik körülmetéletlen szívük, és békével hordozzák büntetésüket,</span> <span class="verse"><a name="42">42</a>akkor visszaemlékezem a Jákóbbal kötött szövetségemre, az Izsákkal kötött szövetségemre, meg az Ábrahámmal kötött szövetségemre, és gondom lesz az országra is.</span> <span class="verse"><a name="43">43</a>El kell ugyan hagyniuk földjüket, hadd élvezze nyugalmát, amíg pusztán hever nélkülük, nekik pedig békével kell hordozniuk büntetésüket, mivel újra meg újra megvetették döntéseimet, és megutálták rendelkezéseimet.</span> <span class="verse"><a name="44">44</a>De akkor sem vetem meg őket, amikor ellenségeik földjén lesznek, és nem utálom meg őket annyira, hogy véget vessek nekik, megszegvén velük kötött szövetségemet, mert én, az ÚR, az ő Istenük maradok.</span> <span class="verse"><a name="45">45</a>És visszaemlékezem az elődeikkel kötött szövetségre, akiket kihoztam Egyiptom földjéről a nemzetek szeme láttára, hogy Istenük legyek, én, az ÚR.</span> <span class="verse"><a name="46">46</a>Ezek azok a rendelkezések, döntések és törvények, amelyeket az ÚR szerzett maga és Izráel fiai között a Sínai-hegynél, Mózes által.</span> </p></div</div></div></body></html>