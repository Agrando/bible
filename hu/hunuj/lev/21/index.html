<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/lev/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/lev">Leviticus</a> &gt <strong>Chapter 21</strong></div><p><span class="verse"><a name="1">1</a>Ezt mondta az ÚR Mózesnek: Mondd meg Áron fiainak, a papoknak, mondd meg nekik, hogy ne tegyék magukat tisztátalanná népük közül való halottal.</span> <span class="verse"><a name="2">2</a>De ha a legközelebbi rokona halt meg valamelyiknek: anyja, apja, fia, leánya, testvére</span> <span class="verse"><a name="3">3</a>vagy a legközelebbi hajadon nővére, aki nem ment férjhez, ezekkel tisztátalanná teheti magát.</span> <span class="verse"><a name="4">4</a>Mint férj se tegye tisztátalanná magát népe között, ne veszítse el szent voltát.</span> <span class="verse"><a name="5">5</a>Ne nyírják kopaszra a fejüket, szakálluk szélét ne borotválják le, és a testüket ne vagdossák be.</span> <span class="verse"><a name="6">6</a>Szentek legyenek Istenük előtt, és ne hozzanak gyalázatot Istenük nevére. Mert ők mutatják be az ÚR tűzáldozatait, Istenük kenyerét, azért szentek legyenek.</span> <span class="verse"><a name="7">7</a>Parázna és meggyalázott nőt ne vegyenek el. Olyan nőt se vegyenek el, akit a férje elbocsátott, mert Istenüknek vannak odaszentelve.</span> <span class="verse"><a name="8">8</a>Szentnek tekintsd a papot, mert Istened kenyerét ő mutatja be. Szent legyen előtted, mert én, az ÚR, aki szent vagyok, szenteltem meg őket.</span> <span class="verse"><a name="9">9</a>Ha valamelyik pap leánya gyalázatos lesz, és paráználkodik, meg kell égetni, mert az apját gyalázta meg.</span> <span class="verse"><a name="10">10</a>Aki főpap lett testvérei között azzal, hogy fejére öntötték a fölkenő olajat és felavatták, amikor a szent ruhákba öltöztették, ne hagyja gondozatlanul a haját, ne tépje meg a ruháját,</span> <span class="verse"><a name="11">11</a>és ne menjen be semmiféle holttesthez. Még az apjáéval, vagy az anyjáéval se tegye tisztátalanná magát.</span> <span class="verse"><a name="12">12</a>Ne menjen ki a szent helyről, és ne hozzon így gyalázatot Istenének a szent helyére, mert fejdísz, Istenének a fölkenő olaja van rajta. Én vagyok az ÚR.</span> <span class="verse"><a name="13">13</a>Hajadont vegyen feleségül.</span> <span class="verse"><a name="14">14</a>Özvegyet, elbocsátottat, meggyalázottat, paráznát, ilyeneket nem vehet el. Csak a maga népéből való hajadont vehet feleségül,</span> <span class="verse"><a name="15">15</a>hogy gyalázatot ne hozzon utódaira népe között. Én, az ÚR, szenteltem fel őt.</span> <span class="verse"><a name="16">16</a>Azután így beszélt Mózeshez az ÚR:</span> <span class="verse"><a name="17">17</a>Így szólj Áronhoz: Ha lesz valaki utódaid közül a későbbi nemzedékekben, akinek testi fogyatkozása lesz, az ne mutassa be áldozatul Istenének a kenyerét.</span> <span class="verse"><a name="18">18</a>Nem mutathatja be az, akinek testi fogyatkozása van, tehát aki vak, sánta, nyúlszájú, vagy törött végtagú&#59;</span> <span class="verse"><a name="19">19</a>se törött lábú, se törött kezű ember&#59;</span> <span class="verse"><a name="20">20</a>vagy aki púpos vagy vézna, vagy hályogos szemű, viszketeges vagy sömörös vagy sérves.</span> <span class="verse"><a name="21">21</a>Áron pap utódai közül az, akinek testi fogyatkozása van, nem mehet oda tűzáldozatot bemutatni az ÚRnak. Mivel testi fogyatkozása van, nem mehet oda, hogy bemutassa Istenének a kenyerét.</span> <span class="verse"><a name="22">22</a>Istenének a kenyeréből, az igen szentből és a szentből egyaránt ehet.</span> <span class="verse"><a name="23">23</a>De a kárpithoz nem mehet be, és az oltárhoz nem közeledhet, mert testi fogyatkozása van. Ne gyalázza meg szent helyemet. Én, az ÚR, vagyok a megszentelőjük.</span> <span class="verse"><a name="24">24</a>Így beszélt Mózes Áronhoz és fiaihoz, meg Izráel fiaihoz.</span> </p></div</div></div></body></html>