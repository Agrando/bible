<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/lev/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/lev">Leviticus</a> &gt <strong>Chapter 24</strong></div><p><span class="verse"><a name="1">1</a>Azután így beszélt Mózeshez az ÚR:</span> <span class="verse"><a name="2">2</a>Parancsold meg Izráel fiainak, hogy hozzanak neked olajbogyóból ütött tiszta olajat a mécstartóhoz, hogy mindig tehessenek rá égő mécsest.</span> <span class="verse"><a name="3">3</a>A kijelentés sátrában, a bizonyság kárpitján kívül úgy rendezze el ezeket Áron, hogy estétől reggelig állandóan az ÚR előtt legyenek. Örök rendelkezés legyen ez nektek nemzedékről nemzedékre.</span> <span class="verse"><a name="4">4</a>A színarany lámpatartóra rakja fel a mécseseket, hogy állandóan az ÚR előtt legyenek.</span> <span class="verse"><a name="5">5</a>Végy finomlisztet és süss abból tizenkét lepényt. Kéttized vékából készüljön egy lepény.</span> <span class="verse"><a name="6">6</a>Helyezd el azokat két sorban, soronként hatot, a színarannyal bevont asztalra az ÚR elé.</span> <span class="verse"><a name="7">7</a>Tégy a sorok mellé tiszta tömjént, ez legyen a kenyérnél az áldozat emlékeztető része mint tűzáldozat az ÚRnak.</span> <span class="verse"><a name="8">8</a>Szombatról-szombatra oda kell rakni az ÚR elé állandóan. Örök szövetség kötelezi erre Izráel fiait.</span> <span class="verse"><a name="9">9</a>Azután Ároné és fiaié legyen. Szent helyen egyék meg, mert az ÚR legszentebb tűzáldozatai közé tartozik. Örök rendelkezés ez.</span> <span class="verse"><a name="10">10</a>Egy izráeli asszonynak a fia, akinek az apja egyiptomi volt, Izráel fiaival együtt jött ki, és ennek az izráeli asszonynak a fia meg egy izráeli férfi összeveszett a táborban.</span> <span class="verse"><a name="11">11</a>Az izráeli asszonynak a fia káromolta az ÚR nevét, és átkozódott. Ezért odavitték Mózeshez. Anyjának a neve Selómit volt, Dibri leánya, a Dán törzséből.</span> <span class="verse"><a name="12">12</a>És őrizetbe vették azt, amíg útmutatást nem kapnak az ÚRtól.</span> <span class="verse"><a name="13">13</a>Az ÚR pedig így beszélt Mózeshez:</span> <span class="verse"><a name="14">14</a>Vidd ki az átkozódót a táboron kívülre, és tegyék fejére a kezüket mindazok, akik hallották, azután kövezze meg az egész közösség.</span> <span class="verse"><a name="15">15</a>Izráel fiaihoz pedig így beszélj: Ha valaki átkozza Istenét, annak bűnhődnie kell vétkéért.</span> <span class="verse"><a name="16">16</a>Aki az ÚR nevét káromolja, az halállal lakoljon, irgalom nélkül kövezze meg az egész közösség. Akár jövevény, akár bennszülött, meg kell halnia, ha káromolja az ÚR nevét.</span> <span class="verse"><a name="17">17</a>Ha valaki agyonüt egy embert, bárkit is, halállal lakoljon.</span> <span class="verse"><a name="18">18</a>Aki pedig egy állatot üt agyon, az fizessen az állatért állattal.</span> <span class="verse"><a name="19">19</a>Ha valaki testi sértést követ el honfitársán, azzal úgy bánjanak, ahogyan ő cselekedett:</span> <span class="verse"><a name="20">20</a>törést törésért, szemet szemért, fogat fogért. Amilyen testi sértést követett el, olyat kövessenek el rajta is.</span> <span class="verse"><a name="21">21</a>Aki állatot üt agyon, fizesse meg azt, de aki embert üt agyon, annak meg kell halnia.</span> <span class="verse"><a name="22">22</a>Ugyanaz a törvény legyen nálatok érvényes mind a jövevényre, mind a bennszülöttre, mert én, az ÚR, vagyok a ti Istenetek!</span> <span class="verse"><a name="23">23</a>Így beszélt Mózes Izráel fiaihoz, azok pedig kivitték az átkozódót a táboron kívülre, és megkövezték. Úgy cselekedtek Izráel fiai, ahogyan megparancsolta Mózesnek az ÚR.</span> </p></div</div></div></body></html>