<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/hu/hunuj/lev/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/hu">Hungarian</a> &gt; <a href="/hu/hunuj">Magyar Újfordítású</a> &gt; <a href="/hu/hunuj/lev">Leviticus</a> &gt <strong>Chapter 18</strong></div><p><span class="verse"><a name="1">1</a>Azután így beszélt Mózeshez az ÚR:</span> <span class="verse"><a name="2">2</a>Szólj Izráel fiaihoz, és ezt mondd nekik: Én, az ÚR, vagyok a ti Istenetek.</span> <span class="verse"><a name="3">3</a>Ne cselekedjetek úgy, ahogyan Egyiptomban szokás, ahol laktatok. És ne cselekedjetek úgy, ahogyan Kánaán földjén szokás, ahova beviszlek benneteket. Ne kövessétek szokásaikat!</span> <span class="verse"><a name="4">4</a>Az én döntéseim szerint cselekedjetek, az én rendelkezéseimet őrizzétek meg, és azokat kövessétek. Én, az ÚR, vagyok a ti Istenetek.</span> <span class="verse"><a name="5">5</a>Őrizzétek meg rendelkezéseimet, döntéseimet, mert aki megcselekszi azokat, él általuk. Én vagyok az ÚR!</span> <span class="verse"><a name="6">6</a>Senki se közeledjék egy vér szerinti rokonához sem azért, hogy fölfedje annak szemérmét. Én vagyok az ÚR.</span> <span class="verse"><a name="7">7</a>Apád szemérmét és anyád szemérmét föl ne fedd&#59; anyád ő, ne fedd föl a szemérmét.</span> <span class="verse"><a name="8">8</a>Apád feleségének a szemérmét föl ne fedd, apádé az a szemérem.</span> <span class="verse"><a name="9">9</a>Nővérednek, apád leányának, vagy anyád leányának a szemérmét föl ne fedd, akár otthon született, akár máshol született.</span> <span class="verse"><a name="10">10</a>Fiad leányának vagy lányod leányának a szemérmét föl ne fedd, mert a te szemérmed az.</span> <span class="verse"><a name="11">11</a>Apád felesége leányának a szemérmét föl ne fedd, mert apádnak a szülöttje, a te nővéred ő.</span> <span class="verse"><a name="12">12</a>Apád nővérének a szemérmét föl ne fedd: apád vérrokona ő.</span> <span class="verse"><a name="13">13</a>Anyád nővérének a szemérmét föl ne fedd, mert anyád vérrokona ő.</span> <span class="verse"><a name="14">14</a>Apád testvérének a szemérmét föl ne fedd, feleségéhez se közeledj: nagynénéd ő.</span> <span class="verse"><a name="15">15</a>Menyednek a szemérmét föl ne fedd&#59; fiadnak a felesége ő, föl ne fedd a szemérmét.</span> <span class="verse"><a name="16">16</a>Testvéred feleségének a szemérmét föl ne fedd, testvéredé az a szemérem.</span> <span class="verse"><a name="17">17</a>Egy asszonynak és leányának a szemérmét föl ne fedd. Fiának a leányát és lányának a leányát el ne vedd, fölfedvén szemérmüket, mert vérrokonok ők. Fajtalanság ez.</span> <span class="verse"><a name="18">18</a>Ne végy feleségül egy nőt a nővére mellé, hogy vetélkedés ne támadjon, ha még életében fölfeded mellette a másiknak a szemérmét.</span> <span class="verse"><a name="19">19</a>Ne közeledj nőhöz havi tisztátalansága idején, hogy fölfedd a szemérmét.</span> <span class="verse"><a name="20">20</a>Honfitársad feleségével ne közösülj, mert tisztátalanná teszed magad vele.</span> <span class="verse"><a name="21">21</a>Magzatodat ne add oda, hogy elégessék a Moloknak. Meg ne gyalázd Istened nevét. Én vagyok az ÚR!</span> <span class="verse"><a name="22">22</a>Férfival ne hálj úgy, ahogyan asszonnyal hálnak. Utálatosság az.</span> <span class="verse"><a name="23">23</a>Semmiféle állattal ne közösülj, mert tisztátalanná teszed magad vele. És asszony se álljon meg állat előtt, hogy párosodjék vele. Förtelem az.</span> <span class="verse"><a name="24">24</a>Ne tegyétek magatokat tisztátalanná mindezekkel, mert azok a népek tették magukat mindezekkel tisztátalanná, amelyeket kiűzök előletek.</span> <span class="verse"><a name="25">25</a>Mert tisztátalanná vált az a föld, ezért számon kérem rajta a bűnét, és kihányja az a föld a lakosait.</span> <span class="verse"><a name="26">26</a>De ti őrizzétek meg rendelkezéseimet és döntéseimet. Ne kövessétek el ezeket az utálatos dolgokat, se a bennszülött, se a köztetek tartózkodó jövevény.</span> <span class="verse"><a name="27">27</a>Mert mindezeket az utálatos dolgokat az előttetek fekvő földnek a lakosai követték el, és tisztátalanná lett az a föld.</span> <span class="verse"><a name="28">28</a>Ne hányjon ki titeket is az a föld, ha tisztátalanná teszitek, ahogyan kihányta az előttetek levő népeket.</span> <span class="verse"><a name="29">29</a>Mert aki csak egyet is elkövet ezek közül az utálatosságok közül, azt mind ki kell irtani népe közül, ha ilyet követ el.</span> <span class="verse"><a name="30">30</a>Őrizzétek meg, amiket elrendeltem, és semmit ne kövessetek el azok közül az utálatos szokások közül, amelyeket előttetek elkövettek, és ne tegyétek magatokat tisztátalanná azokkal. Én, az ÚR, vagyok a ti Istenetek!</span> </p></div</div></div></body></html>