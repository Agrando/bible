<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/john/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/john">John</a> &gt <strong>Chapter 18</strong></div><p><span class="verse"><a name="1">1</a>ANAE si Jesus munjayan jasangan este sija na sinangan, mapos yan y disipuluña para otro banda y sadog Sidron, anae guaja un güetta, ya jumalom güe yan y disipuluña.</span> <span class="verse"><a name="2">2</a>Ya si Judas locue, ni y umentrega güe, jatungo ayo na lugat; sa megae na biaje si Jesus jumanao güije yan y disipuluña.</span> <span class="verse"><a name="3">3</a>Ayo nae si Judas mañule y inetnon sendalo, yan y ofisiat sija ni manmagas na mamale yan y Fariseo, mamalag ayo na lugat, manmañuñule falot, yan candet, yan atmas.</span> <span class="verse"><a name="4">4</a>Enao mina si Jesus jatungo todosija na ufanmato guiya güiya, ya jumuyong güe gui menanñija, ya ilegña nu sija: Jaye inaliligao?</span> <span class="verse"><a name="5">5</a>Inepeñija: Si Jesus Nasareno. Si Jesus ilegña nu sija: Guajo yo. Gaegue güije locue mañisija yan Judas y umentrega güe.</span> <span class="verse"><a name="6">6</a>Anae munjayan jasangan: Guajo yo; manalo guato ya mamodong gui tano.</span> <span class="verse"><a name="7">7</a>Tomalo jafaesen sija: Jaye inaliligao? Ya ilegñija: Si Jesus Nasareno.</span> <span class="verse"><a name="8">8</a>Manope si Jesus; Munjayanyo jusangane jamyo na guajo yo: Yaguin guajo inaliligao, polo ya ufanjanao este sija:</span> <span class="verse"><a name="9">9</a>Para ucumple y sinangan na esta jasangan: Ayo sija ni unnae yo, ni uno junafalingo.</span> <span class="verse"><a name="10">10</a>Ayo nae si Simon Pedro guaja espadaña, jachule ya janachetnudan un tentago mamale, ya jautut un talagaña gui agapa. Ya y tentago naanña si Malco.</span> <span class="verse"><a name="11">11</a>Enao mina si Jesus elegña as Pedro: Na jalom y espadamo gui baena; y copa ni janaeyo si tata, ada taya para juguimen?</span> <span class="verse"><a name="12">12</a>Ayo na tiempo y inetnon sendalo, yan y magas sendalo, yan y ofisiat y Judio sija, macone si Jesus ya magode.</span> <span class="verse"><a name="13">13</a>Ya finenana machule guato as Annas; sa güiya y suegron Caefas, na magasja na pale güije na año.</span> <span class="verse"><a name="14">14</a>Ya si Caefas manae consejo ni y Judio sija, na janesisita un taotao para umatae pot y taotao sija.</span> <span class="verse"><a name="15">15</a>¶ Ya madalalag si Jesus si Simon Pedro, taegüenao yan otro disipulo. Ya ayo y otro disipulo atungo y magas na pale; ya jumalom yan si Jesus; gui quelat y palasyon y magas na pale.</span> <span class="verse"><a name="16">16</a>Lao si Pedro gaegue gui sanjiyong y petta. Entonses ayo y otro disipulo ni y atungo y magas na pale jumuyong, ya jasangane y pottera, ya janajalom si Pedro.</span> <span class="verse"><a name="17">17</a>Entonses ayo na palaoan ni y jaadaje y petta ilegña as Pedro: Ti jago locue disipulon este na taotao? Güiya ilegña: Aje, ti guajo.</span> <span class="verse"><a name="18">18</a>Mangaegue güije y tentago sija yan y ofisiat, sija, manotojgue, ya jafatinas y guafin pinigan; sa manenggeng; ya janafanmamaepe sija: ya esta tomotojgue mañisija yan Pedro janamamaepe güe.</span> <span class="verse"><a name="19">19</a>¶ Ya y magas na pale jafaesen si Jesus jaftaemano y disipuluña yan y doctrinaña.</span> <span class="verse"><a name="20">20</a>Inepeña si Jesus: Guajo sumangan claro gui tano; guajo siempre mamanagüe guiya sinagogo yan y templo anae manetnon todo y Judio sija; ya taya jucuentuse gui secreto.</span> <span class="verse"><a name="21">21</a>Sajafa mina unfafaesen yo? Faesen y manmanjungog ni y jusangane sija. Estagüe, sija y tumungo y sinanganjo.</span> <span class="verse"><a name="22">22</a>Ya anae güiya esta sumangan este, uno gui ofisiat sija na mangaegue güije, japatmada si Jesus ya ilegña: Taegüenao unope y magas na pale?</span> <span class="verse"><a name="23">23</a>Ynepe güe as Jesus: Yaguin jusangan taelaye, nae testimonio nu y taelaye; yaguin mauleg, pot jafa mina innachinudan yo?</span> <span class="verse"><a name="24">24</a>Ayo nae si Annas ninamacone güe mangode para as Caefas, magas na pale.</span> <span class="verse"><a name="25">25</a>¶ Ayo nae si Simon Pedro estaba tomotojgue janamamaepe güe. Entonses ilegñija nu güiya: Ada ti güiya jao uno gui disipuluña? Güiya mandague ya ilegña: Ti guajo yo.</span> <span class="verse"><a name="26">26</a>Uno gui tentagon magas na pale, parientes ayo y jautut si Pedro y talagaña, ya sinangane: Ti julie jao gui güetta yan güiya?</span> <span class="verse"><a name="27">27</a>Luego mandague talo si Pedro. Y enseguidas y gayo umoo.</span> <span class="verse"><a name="28">28</a>¶ Ayo nae macone si Jesus güine as Caefas gui jalom palasyo: ya ogaan güije; ya sija ti manjalom gui palasyo, pot no sea infanninaale, lao para usiña mañocho gui pascua.</span> <span class="verse"><a name="29">29</a>Entonses mapos juyong si Pilato guiya sija ya ilegña: Jafa na finaaela inchichile contra este na taotao?</span> <span class="verse"><a name="30">30</a>Manmanope ya ilegñija nu güiya: Yaguin ti taelaye finatinasña, ti inentregao.</span> <span class="verse"><a name="31">31</a>Enaomina si Pilato ilegña nu sija: Chile güe jamyo ya injisga jaftaemano y laymiyo. Ylegñija y Judio sija nu güiya: Ti tunas na jame, infanmannae finatae ni jaye.</span> <span class="verse"><a name="32">32</a>Para umacumple y sinangan Jesus ni jasangan, janamatungo jafa na finataeña nae umatae.</span> <span class="verse"><a name="33">33</a>¶ Entonses si Pilato tumalo jumalom gui palasyo ya jaagang si Jesus ya ilegña nu güiya: Jago jao y Ray Judio sija?</span> <span class="verse"><a name="34">34</a>Ynepe as Jesus: Unsasangan este pot jagoja namaesa, pat otro sija sumangangane jao pot guajo?</span> <span class="verse"><a name="35">35</a>Si Pilato manope: Guajo Judio yo? Nasionmo, ya y manmagas na mamale, maentrega yo nu jago: Jafa finatinasmo?</span> <span class="verse"><a name="36">36</a>Ynepe as Jesus: Y raenoco, ti ujuyong gui sanjilo este na tano: Yaguin y raenoco ujuyong gui sanjilo este na tano, y tentagojo sija ufanmumo, pot guajo, ya ti jumaentrega gui Judio sija: lao pago y raenoco ti ujuyong güine.</span> <span class="verse"><a name="37">37</a>Entonses si Pilato ilegña nu güiya: Jago pues un ray jao? Ynepe as Jesus: Jago umalog na guajo un ray. Guajo minamafañago yo, pot este, yan minamamaela yo gui tano pot este, para umanae testimonio ni minagajet. Todo ayo y iyon minagajet, jajungog y inagangjo.</span> <span class="verse"><a name="38">38</a>Si Pilato ilegña nu güiya: Jafa na güinaja y minagajet? Anae munjayan jasangan este, tumalo guato gui Judio sija ya ilegña nu sija: Guajo ti mañoda yo guiya güiya jafa na isao.</span> <span class="verse"><a name="39">39</a>Lao jamyo guaja costumbrenmiyo na junalibre uno para jamyo gui pascua. Manmalago jamyo na junalibre y Ray Judio sija?</span> <span class="verse"><a name="40">40</a>Entonses managang talo ya ilegñija: Ti este; lao si Barabas. Ya si Barabas güiya un saque.</span> </p></div</div></div></body></html>