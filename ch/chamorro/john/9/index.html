<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/john/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/john">John</a> &gt <strong>Chapter 9</strong></div><p><span class="verse"><a name="1">1</a>ANAE malofan gui sanmenan, jalie un taotao na bachet desde y mafañagoña.</span> <span class="verse"><a name="2">2</a>Ya mafaesen güe ni y disipuloña ilegñija: Rabi, jaye umisao, este na taotao pat y mañaenaña, para que umafañago bachet?</span> <span class="verse"><a name="3">3</a>Manope si Jesus: Ti umisao este na taotao ni sija manaenaña lao para y finatinas Yuus ya ufafanue guiya güiya.</span> <span class="verse"><a name="4">4</a>Tanesesita na infatitinas y checho ayo y tumago yo mientras y jaane; sa an mato y puenge, taya siña machocho.</span> <span class="verse"><a name="5">5</a>Anae gagaegue yo gui jilo y tano, y candet y tano guajoja.</span> <span class="verse"><a name="6">6</a>Munjayan jasangan este, tumola gui tano, ya jafatinas fache nu y tela, ya y fache japalae y atadog y bachet,</span> <span class="verse"><a name="7">7</a>Ya ilegña nu güiya: Janao fagase jao gui estanque Siloe (Ya cumequeilegña, tinago). Enao mina maposgüe ya fagase güe, ya anae tumalo guato este manlie.</span> <span class="verse"><a name="8">8</a>Pot este y tiguangña sija yan ayo y guinin manmalie antes, ya matungo na ampmam na mangagagao limosña, ilegñija: Ada ti este güiya ayo y matatachong ya gagao?</span> <span class="verse"><a name="9">9</a>Guaja sija sumangan: Güiya este; ya guaja palo sija sumangan: Ale, lao parejo yan güiya. Lao güiyaja ilegña: Guajo yo.</span> <span class="verse"><a name="10">10</a>Ya ilegñija nu güiya: Jaf taemano mababaña y atadogmo?</span> <span class="verse"><a name="11">11</a>Manope ya ilegña: Ayo na taotao, naanña si Jesus, güiya fumatinas y fachae ya palae y atadogco, ya ilegña nu guajo: Janao falag y estanque Siloe ya unfagase jao! Mapos yo ya jufagase yo ya juresibe y liniijo.</span> <span class="verse"><a name="12">12</a>Ya ilegñija nu güiya: Manggue yuje? Ylegña: Ti jutungo.</span> <span class="verse"><a name="13">13</a>¶ Macone guato gui Fariseo sija y guinin manbachet.</span> <span class="verse"><a name="14">14</a>Ya ayo na jaane sabado anae si Jesus jafatinas y fachae, ya jababa y atadogña sija.</span> <span class="verse"><a name="15">15</a>Y Fariseo sija locue mafaesen güe talo: Jafa muna manlie güe. Ya ilegña nu sija: Janaye ni fachae y sanjilo gui atadogco, ya jufagase yo, ya manlie yo.</span> <span class="verse"><a name="16">16</a>Ya palo gui Fariseo sija ilegñija: Este na taotao ti güiya guinin as Yuus, sa ti jaadaje y sabado. Lao palo sija ilegñija: Jafa muna siña un taotao ni gaeisao, jafatitinas taemanoja y señat sija? Ya guaja dibision gui entaloñija.</span> <span class="verse"><a name="17">17</a>Ylegñija talo ni bachet: Jago, jafa ilegmo nu güiya, ya esta mababa pot güiya y atadogmo sija? Ya ilegña: Profetagüe.</span> <span class="verse"><a name="18">18</a>Ayo nae y Judio sija, ti majonggue y esta masangan na güiya, y guinin bachet, ya esta jarisibe y liniiña, asta que nae maagange y mañaena y bachet ni esta jarisibe liniiña.</span> <span class="verse"><a name="19">19</a>Ya manmafaesen ilegñija: Este patgonmiyo ni ilegmiyo bachet guinin y mafañagoña? Ya jafa pago ninamanlie?</span> <span class="verse"><a name="20">20</a>Manope y tata ya, ilegñija: Yntingo na este patgonmame, ya bachet guinin y mafañagoña:</span> <span class="verse"><a name="21">21</a>Lao jaftaemano pago na manliigüe, ti intingo; pat jaye bumaba y atadogña, ti intingo; faesen güe; guaja sacanña: Güiya usangan pot güiyaja namaesa.</span> <span class="verse"><a name="22">22</a>Este sija ilegñija si mañaenaña, sa manmaañao ni y Judio sija: sa unoja na jinaso gui entalo y Judio sija, na yaguin guaja sumangan na güiya si Cristo, umayute güe gui sanjiyong y sinagoga.</span> <span class="verse"><a name="23">23</a>Pot este ilegñija sija mañaenaña: Gauja sacaña; faesen güe.</span> <span class="verse"><a name="24">24</a>Enao mina sija maagange talo y taotao ni y guinin bachet, ya ilegñija nu guiya: Nae minalag si Yuus: Jita tumungo na este na taotao güiya taotao isao güe.</span> <span class="verse"><a name="25">25</a>Entonses manope yuje: Cao taotao isao güe, ti jutungo; unoja jugoftungo; na guajo, guinin bachet yo, ya pago manlie yo.</span> <span class="verse"><a name="26">26</a>Entonses ilegñija talo: Jafa finatinasña nu jago? Jaftaemano jababa y atadogmo?</span> <span class="verse"><a name="27">27</a>Maninepe sija: Jusangane jamyo esta, ya ti injingog: Jafa muna manmalago jamyo injingog talo? Ada manmalago jamyo buente locue disipuluña?</span> <span class="verse"><a name="28">28</a>Entonses janafanmamajlao ya ilegñija: Jago disipuluña; ya jame disipulon Moises!</span> <span class="verse"><a name="29">29</a>Jame intingo na si Yuus guinin jasangan pot si Moises; lao este na taotao ti intingo taotao mano güe.</span> <span class="verse"><a name="30">30</a>Manope y taotao ya ilegña nu sija: Jafa na namanman este, ya ti intingo jamyo taotao mano; ya güiya bumaba y atadogco!</span> <span class="verse"><a name="31">31</a>Jame intingo na si Yuus ti jajungog y manisao; yaguin guaja maañao as Yuus ya jaosgue y minalagoña, este jiningog.</span> <span class="verse"><a name="32">32</a>Guinin y tutujon y tano, taya nae majungog, ni uno mababa atadogña ni mafañago bachet.</span> <span class="verse"><a name="33">33</a>Yaguin este ti guine as Yuus, ti siña jafatinas jafa.</span> <span class="verse"><a name="34">34</a>Sija manmanope ilegñija nu güiya: Jago mafañago jao gui isao sija! Ada jago fumanagüe jam? Ya mayute juyong.</span> <span class="verse"><a name="35">35</a>¶ Jajungog si Jesus na mayute juyong, ya anae jasoda, ilegña: Unjonggue y Lagin Yuus?</span> <span class="verse"><a name="36">36</a>Manope güe ya ilegña: Jaye enao Señot, para guajo umajonggue güe?</span> <span class="verse"><a name="37">37</a>Ylegña nu güiya si Jesus: Esta unlie güe ya ayo y umadingangange jao, güiya güe.</span> <span class="verse"><a name="38">38</a>Ya ilegña: Jujonggue, Señot. Ya jaadora güe.</span> <span class="verse"><a name="39">39</a>Ylegña si Jesus: Guajo pot juisio mamaela yo güine gui jilo y tano, para y ti manmanlilie, ufanmanlie; ya y manmanlie, ayo sija ufanbachet.</span> <span class="verse"><a name="40">40</a>Ya manmanjungog y ayo na Fariseo sija ni y mangaegue guiya güiya ya ilegñija nu güiya: Jame locue, manbachet jam?</span> <span class="verse"><a name="41">41</a>Ylegña nu sija si Jesus: An mojon manbachet jamyo, taya isaomiyo; pago nae insasangan, talie; enao mina isaomiyo gagaegue.</span> </p></div</div></div></body></html>