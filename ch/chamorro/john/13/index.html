<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/john/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/john">John</a> &gt <strong>Chapter 13</strong></div><p><span class="verse"><a name="1">1</a>YA antes di y guipot pascua, jatungo si Jesus na y oraña esta mato para ujanao güine na tano para y Tata, esta jaguaeya y iyoña sija ni mangaegue güine gui tano, ya jaguaeya sija asta y jinecog.</span> <span class="verse"><a name="2">2</a>Y sena munjayan ya y anite esta jumalom gui corason Judas Iscariote, lajin Simon, ni umentrega güe;</span> <span class="verse"><a name="3">3</a>Ya jatungo si Jesus na y Tata jagasja janae todo ni güinaja gui canaeña, ya mato güe guinin as Yuus, ya as Yuus guaguato;</span> <span class="verse"><a name="4">4</a>Cajulo gui sena ya janajanao y magagoña, ya jachule un toaya, ya jaafuyut güiya namaesa.</span> <span class="verse"><a name="5">5</a>Anae esta munjayan este, janaye y janom gui palangana diquique, ya jatutujon fumagase y adeng y disipulo sija, ya jasaosao nu y toaya na jaafuyut güe.</span> <span class="verse"><a name="6">6</a>Ayo nae malag as Simon Pedro; ya este ilegña nu güiya: Señot jago fumagase y adengjo?</span> <span class="verse"><a name="7">7</a>Manope si Jesus ya ilegña nu güiya: Y jufatitinas ti untungo pago; lao ti ampmam untungo.</span> <span class="verse"><a name="8">8</a>Si Pedro ilegña nu güiya: Ti unfagase y adengjo ni ngaean! Ynepe as Jesus: Yaguin ti jufagase jao taepattemo guiya guajo.</span> <span class="verse"><a name="9">9</a>Ylegña nu güiya si Simon Pedro: Señot, ti adengjoja, lao locue asta y canaejo yan y ilujo.</span> <span class="verse"><a name="10">10</a>Si Jesus ilegña nu güiya: Y esta mafagase, ti guaelaye yaguin adengña esta mafagase, lao esta gasgas todo. Ya jamyo mangasgas pago, achogja ti todos.</span> <span class="verse"><a name="11">11</a>Sa esta matungo jaye uje y umentrega güe; pot enao ilegña: Ti mangasgas jamyo todos.</span> <span class="verse"><a name="12">12</a>¶ Anae munjayan manfinagase y adengñija, jachule y magagoña ya tumalo matachong otro biaje, ya mansinangane: Yntingo y finatinasjo?</span> <span class="verse"><a name="13">13</a>Jamyo infanaan yo Maestro yan Señot: ya y sinanganmiyo mauleg; sa guajo yo.</span> <span class="verse"><a name="14">14</a>Yaguin guajo Señotmiyo yan Maestronmiyo, guinin jufagase y adengmiyo, debe jamyo locue infanafagase y adengmiyo uno yan otro.</span> <span class="verse"><a name="15">15</a>Sa un ejemplo junae jamyo, sa taemanoja guajo jufatinase jamyo, jamyo locue infatitinas.</span> <span class="verse"><a name="16">16</a>Magajet ya magajet jusangane jamyo: Y tintago ti güiya magasña na y senotña; ni y matago, ti güiya magasña na y tumago güe.</span> <span class="verse"><a name="17">17</a>Yaguin intingo este sija na güinaja, mandichoso jamyo yaguin infatitinas,</span> <span class="verse"><a name="18">18</a>¶ Ti umadingan yo nu jamyo todo: guajo tumungo sija y inayigco; lao para umacumple y tinigue sija: Y chumocho pan yan guajo, güiya cumajulo contra guajo y dedegoña.</span> <span class="verse"><a name="19">19</a>Desde pago jusangane jamyo antes di ujuyong, para yaguin jumujuyong, injenggue na guajo yo.</span> <span class="verse"><a name="20">20</a>Magajet ya magajet jusangane jamyo, na y rumesibe y tinagojo, jaresibe yo; ya y rumesibe yo, jaresibe y tumago yo.</span> <span class="verse"><a name="21">21</a>Anae munjayan jasangan si Jesus este, inigongña si Jesus jinalomña, ya janae testimonio ya ilegña: Magajet ya magajet jusangane jamyo, na uno guiya jamyo unintrega yo.</span> <span class="verse"><a name="22">22</a>Y disipulo sija manaatan entre sija uno yan otro ya ti matungo jaye umadingan.</span> <span class="verse"><a name="23">23</a>Y uno gui disipuluña na guiniflie as Jesus, estaba umaason gui pechon Jesus.</span> <span class="verse"><a name="24">24</a>Ayo nae si Simon Pedro fumatinas señat nu este, para umafaesen jaye uje na umadingan.</span> <span class="verse"><a name="25">25</a>Ayo nae, y umaason gui jilo pechon Jesus ilegña nu güiya: Señot jaye uje?</span> <span class="verse"><a name="26">26</a>Enaomina manope si Jesus: Ayo uje ni junafotgue ni pan ya junae güe. Ya janafotgon y pan, ya janae si Judas Iscariote, lajin Simon.</span> <span class="verse"><a name="27">27</a>Anae munjayan y quinanoña ni y pan fotgon, si Satanas jumalom guiya güiya. Entonses si Jesus sinangane: Fatinas guse y finatinasmo.</span> <span class="verse"><a name="28">28</a>Ni uno, guiya sija na mangaegue gui lamasa, tumungo pot jafa na umasangane.</span> <span class="verse"><a name="29">29</a>Pineloñija y palo guiya sija, sa si Judas na gaebetsa, na si Jesus sumangane: Fajan y güinaja na mannesesitajit para y guipot; pat ufanmanae y mamobble.</span> <span class="verse"><a name="30">30</a>Ya güiya, guinin mañule y pan fotgon, enseguidas mapos; ya esta puenge.</span> <span class="verse"><a name="31">31</a>¶ Pot enao, anae esta mapos güe, ilegña si Jesus: Pago y Lajin taotao rumesisibe y minalagña, ya si Yuus rumesibe y minalagña guiya güiya.</span> <span class="verse"><a name="32">32</a>Ya si Yuus minamalag güe guiya güiya; ya enseguidas unamalag güe.</span> <span class="verse"><a name="33">33</a>Mandiquique na fumaguon, ti juapmam guiya jamyo; ya inaligao yo; ya taegüenoja jusangane y Judio sija: Mano yo guato, jamyo ti siña manmamaela; taemanoja pago jusangane jamyo.</span> <span class="verse"><a name="34">34</a>Un tinago nuebo junae jamyo, na infanguaeya uno yan otro entre jamyo; taegüije yan guajo juguaeya jamyo, ya jamyo locue infanguaeya uno yan otro entre jamyo.</span> <span class="verse"><a name="35">35</a>Ya pot este todo y taotao ufanmatungo na jamyo disipulujo, yaguin infanguaeya uno yan otro entre jamyo.</span> <span class="verse"><a name="36">36</a>Si Simon Pedro ilegña nu güiya: Señot, para mano jao? Ynepe as Jesus: Mano yo guato, ti siña jao pago undalalag yo, lao ti apmam undalalag yo.</span> <span class="verse"><a name="37">37</a>Ylegña nu güiya si Pedro: Señot, sa jafa na ti siña judalalag jao pago? jupolo y linâlâjo guiya jago.</span> <span class="verse"><a name="38">38</a>Ynepe as Jesus: Unpolo y linâlâmo guiya guajo? Magajet ya magajet jusangane jao, na ti uoo y gayo asta tiempo na undague yo tres biaje!</span> </p></div</div></div></body></html>