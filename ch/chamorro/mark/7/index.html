<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/mark/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/mark">Mark</a> &gt <strong>Chapter 7</strong></div><p><span class="verse"><a name="1">1</a>YA mandaña guiya güiya y Fariseo sija, yan palo gui escriba sija ni manmato guine Jerusalem,</span> <span class="verse"><a name="2">2</a>Ya malie palo gui disipuluña na mañochocho pan yan áplacha na canae, ni comequeilegña na pot ti jafagase.</span> <span class="verse"><a name="3">3</a>Sa y Fariseo sija, yan toda y Judio sija, jaadadaje y tradision manamco sija, yaguin megae nae ti jafagase y canaeñija, ti ufañocho.</span> <span class="verse"><a name="4">4</a>Ya anae manmato guine y metcado, yaguin ti jafagase sija, ti ufañocho; yan megae sija na güinaja rinesibeñija para ujaadaje, parejoja yan mafagase y copa sija, yan y jara sija, yan y bason coble sija.</span> <span class="verse"><a name="5">5</a>Ya mafaesen ni Fariseo sija yan y escriba sija: Jafa y disipulumo sija na ti manmamómocat taemano y tradision manamco sija; mañochochoja pan yan aplacha y canaeñija?</span> <span class="verse"><a name="6">6</a>Ya ilegña nu sija: Hipocrita jamyo; mauleg sinanganña si Isaias, ni y esta matugue: Este sija na taotao y labiosñija nae maonrayo, lao y corasonñija chago guiya guajo.</span> <span class="verse"><a name="7">7</a>Lao taebale jaadorayo, manmamananagüe ni finanagüe ni tinago taotao sija.</span> <span class="verse"><a name="8">8</a>Sa inpelo jamyo y tinago Yuus, ya mantietiene fitme y tradision taotao sija: (ni y mafagase y jara sija, yan y copa sija, yan infatinas megae sija na güinaja parejo yan este.)</span> <span class="verse"><a name="9">9</a>Ya ilegña nu sija: Magajet jamyo yumute y tinago Yuus para inadaje y tradisionmiyo.</span> <span class="verse"><a name="10">10</a>Sa si Moises ilegña: Onra si tatamo yan si nanamo; ya y mumatdise y tata pat y nana, seguro na umatae.</span> <span class="verse"><a name="11">11</a>Lao jamyo ilegmiyo: Yaguin y taotao ilegña ni tataña pat nanaña: Y Cotban (cumequeilegña y ninae) na jago umaprobecha pot guajo, güiya sumaga libre.</span> <span class="verse"><a name="12">12</a>Ya inpelo güe na ufatinas taya para si tataña pat si nanaña;</span> <span class="verse"><a name="13">13</a>Inrechasa y sinangan Yuus ni ninaenmiyo na tradision; yan megae sija na güinaja finatinasmiyo parejo yan este.</span> <span class="verse"><a name="14">14</a>¶ Ya jaagang talo guiya güiya todo y linajyan taotao ya ilegña: Ecungog jamyo todos, ya intingo.</span> <span class="verse"><a name="15">15</a>Taya gui sumanjiyong gui taotao ni y janajalom, siña numataelaye, lao y janajujuyong gui jinalomña, ayo sija munatataelaye y taotao</span> <span class="verse"><a name="16">16</a>(Yaguin guaja gaetalanga para ufanjungog, uecungog)</span> <span class="verse"><a name="17">17</a>Ya anae jumalom gui guima, jadingo y linajyan taotao, y disipuluña sija mafaesen güe ni acomparasion.</span> <span class="verse"><a name="18">18</a>Ya ilegña nu sija: Taegüenaja jamyo locue manaetiningo? Ti intingo na todo y guine jiyong ni jumajalom y taotao ti siña ninataelaye?</span> <span class="verse"><a name="19">19</a>Sa ti jumajalom gui corasonña na y tiyanña ya malolofan gui secreto; taegüenao janagasgas todo y nengcano.</span> <span class="verse"><a name="20">20</a>Yan ilegña: Y jumujuyong gui taotao, ayo munatataelaye y taotao.</span> <span class="verse"><a name="21">21</a>Sa y gui jinalomña gui corason y taotao sija nae, manjujuyong y manaelaye na jinaso sija, y manadulterio, y manábale yan y manpegno,</span> <span class="verse"><a name="22">22</a>Y mañaque sija, y manlatga, y manaelaye, y dinague, y inábale, y taelaye na atadog, y chinatfino contra si Yuus, y sobetbio, y bababa:</span> <span class="verse"><a name="23">23</a>Todo este sija na tinaelaye, manguine jalom ya janatataelaye y taotao.</span> <span class="verse"><a name="24">24</a>¶ Ya cajulo güije, mapos para y oriyan Tiro yan Sidon; ya jumalom gui guima, malagoña na taya utiningo; lao ti siña unatog.</span> <span class="verse"><a name="25">25</a>Sa jajungog masasangan güe un palaoan na y diquique na jagaña, guaja un áplacha na espiritu, mato ya jatomba güe gui adengña:</span> <span class="verse"><a name="26">26</a>Ya y palaoan Griega, gui tano Sirofenisa, y tinayuyut güe na uyute juyong gui jagaña y anite.</span> <span class="verse"><a name="27">27</a>Lao ilegña nu guiya: Polo finena ya ufanjaspog y famaguon sija; sa ti mauleg machule y pan y famaguon, ya ufanmayotte y galago sija.</span> <span class="verse"><a name="28">28</a>Ya manope y palaoan, ilegña: Junggan, Señot; lao y galago sija, gui papa lamasa, jacacanoja y andesmoronan y famaguon sija.</span> <span class="verse"><a name="29">29</a>Ayo nae ilegña ni palaoan: Pot este na sinangan, janao y anite jumanao gui jagamo.</span> <span class="verse"><a name="30">30</a>Ya anae jumanao para iyasija, jasoda na y jagaña umaason gui jilo cama, ya y anite esta jumanao.</span> <span class="verse"><a name="31">31</a>¶ Ya tumalo jumanao gui oriyan Tiro yan malofan guiya Sidon, ya mato gui tasen Galilea; ya malofan gui entalo y oriyan Decapolis.</span> <span class="verse"><a name="32">32</a>Ya maconie güe un tanga ya udo, ya matayuyut güe na upolo y canaeña gui jiloña.</span> <span class="verse"><a name="33">33</a>Ya janasajnge güe gui linajyan taotao, ya japolo y calolotña gui talangan y tanga, ya tumola ya japacha y jilaña;</span> <span class="verse"><a name="34">34</a>Ya jaatan julo y langet sumospiros, ya ilegña: Efatha, cumequeilegña, mababa!</span> <span class="verse"><a name="35">35</a>Ya mababa y talangaña; ya mapula y gumogode y jilaña, ya cumuentos mauleg.</span> <span class="verse"><a name="36">36</a>Ya jaencatga sija, na chañija sumangangane ni jaye; lao mientras mas jaencatga, mas manamamto;</span> <span class="verse"><a name="37">37</a>Ya ninafangosmanman, ilegñija: Mauleg finatinasña todo: janafanmanjungog y mananga, ya y manudo janafanguentos.</span> </p></div</div></div></body></html>