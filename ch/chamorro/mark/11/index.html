<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/mark/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/mark">Mark</a> &gt <strong>Chapter 11</strong></div><p><span class="verse"><a name="1">1</a>YA anae esta manjijijot Jerusalem, yan Betfage, yan Betania, gui egso Olibo, jatago dos gui disipuluña,</span> <span class="verse"><a name="2">2</a>Ya ilegña nu sija: Janao fanmalag y sengsong gui menanmiyo: ya enseguidas qui manjalom jamyo, inseda un patgon bulico, na magogode, na taya nae matachonge; pila ya inquene mague.</span> <span class="verse"><a name="3">3</a>Ya yanguin jaye na taotao umalog nu jamyo; Jafa na infatinas este? Sangane: Señot janesesita: ya enseguidas umanajanao mague.</span> <span class="verse"><a name="4">4</a>Ya manmapos, ya masoda nu patgon bulico gui caye na magogode gui jiyong potta ya mapula güe.</span> <span class="verse"><a name="5">5</a>Ya palo ni y mangaegue güije ilegñija nu sija: Jafa na inpila enao y patgon bulico?</span> <span class="verse"><a name="6">6</a>Ya masangane jaftaemano y mansinangane as Jesus: ya japolo na ufanjanao.</span> <span class="verse"><a name="7">7</a>Ya macone guato y patgon bulico gui as Jesus, ya japolo magagoñija güi jiloña ya maudae si Jesus.</span> <span class="verse"><a name="8">8</a>Ya megae jajuto magagoñija gui chalan: yan palo y ramas jayo na manmanuutot gui fangualuan.</span> <span class="verse"><a name="9">9</a>Ya ayo sija y manmofona gui menaña, yan y madalalag gui tatteña, manaagang ilegñija: Hosana; Bendito ayo y mato pot y naan y Señot:</span> <span class="verse"><a name="10">10</a>Bendito y raeno na mamamaela, y raenon y tatata as David, Hosana guiyajululu.</span> <span class="verse"><a name="11">11</a>Ya si Jesus jumalom Jerusalem, ya jumalom gui templo; ya anae munjayan jalie todo y güinaja, ya y pupuenge, mapos yan y dose, manmalag Betania.</span> <span class="verse"><a name="12">12</a>¶ Ya y inagpaña anae manmato guinen Betania, ñalang.</span> <span class="verse"><a name="13">13</a>Ya anae jalie mona un trongcon igos na gagaejagonja, malag ayo jinasoña na ufañoda jafa; lao anae mato guato, taya sinedaña na jagonja; sa ti tiempopoña y igos trabia.</span> <span class="verse"><a name="14">14</a>Ayonae manope ya ilegña nu güiya: Taya ni un taotao uquinano y tinegchamo para siempre. Ya majungog ni y disipuluña.</span> <span class="verse"><a name="15">15</a>¶ Ya manmato Jerusalem; ya jumalom y templo, ya sigue di jayute juyong todo ayo sija y manmanbebende, yan y manmamamajan gui templo, yan janafanalinquin y lamasan salape y manmanulalaeca, yan y tachong y man manbebende paluma:</span> <span class="verse"><a name="16">16</a>Ya taya ni uno jaconsiente na ufañule baso gui templo.</span> <span class="verse"><a name="17">17</a>Ya mamanagüe, ilegña nu sija: Ada ti matugue na y guimajo umafanaan guma manaetae ni y todo nasion sija? lao jamyo fumatinas y liyang mañañaque.</span> <span class="verse"><a name="18">18</a>Ya majungog ni y magas mamale yan y escriba sija, ya maaliligao jaftaemano para umapuno; sa mamaañao nu güiya, sa janafanmamanman y linajyan taotao ni y finanagüeña.</span> <span class="verse"><a name="19">19</a>Ya cada pupuenge, jumanao juyong gui siuda.</span> <span class="verse"><a name="20">20</a>Ya y egaan anae manmalolofan, malie y trongcon igos na anglo desde y jale.</span> <span class="verse"><a name="21">21</a>Ayonae jajaso si Pedro ya ilegña nu güiya: Rabi, estagüe y trongcon igos ni y unmatdise na anglo todo.</span> <span class="verse"><a name="22">22</a>Ya manope si Jesus ilegña nu sija: Jenggue si Yuus.</span> <span class="verse"><a name="23">23</a>Sa magajet jusangane jamyo: Jayeja y umalog ni este y egso, janao ya unyutejao gui tase; ya ti bumuebuente gui corasonña, lao jajonggue na umafatinas ayo y sinanganña; uguaja.</span> <span class="verse"><a name="24">24</a>Enaomina jusangane jamyo: Na todo sija ingagao, anae manmanaetae jamyo, jenggue na esta inresibe, ya infanmannae.</span> <span class="verse"><a name="25">25</a>Ya an manojgue ya mananaetaejamyo, asie yanguin guajajao jafa contra jaye; sa y Tatanmiyo locue ni y gaegue gui langet, uninasie ni y isaomiyo.</span> <span class="verse"><a name="26">26</a>Lao yanguin ti manasiijamyo, y Tatanmiyo ni y gaegue gui langet ti uninasie ni y isaomiyo.</span> <span class="verse"><a name="27">27</a>¶ Ya manmato talo Jerusalem, ya anae mamomocat gui templo, manmato y magas mamale, yan y escriba, yan y manamco sija;</span> <span class="verse"><a name="28">28</a>Ya ilegñija nu güiya: Pot jafa na ninasiña na unfatitinas estesija? yan jayejao numae ni este na ninasiña, para unfatinas estesija?</span> <span class="verse"><a name="29">29</a>Ya si Jesus ilegña nu sija: Bae jufaesen locue jamyo un finaesen ya inepeyo, ayonae jusangane jamyo pot jafa na ninasiña na jufatitinas este sija.</span> <span class="verse"><a name="30">30</a>Y tinagpangen Juan, guinen y langet, pat guinen y taotao sija? epeyo.</span> <span class="verse"><a name="31">31</a>Ya jajajaso gui sumanjalomñija, ilegñija: Yanguin ilegmame, Guinen y langet; ualog: Jafanae na ti injenggue güe?</span> <span class="verse"><a name="32">32</a>Yanguin ilegmame guinen y taotao sija--manmaañao ni y taotao, sa pineloñija todo na magajet na profeta si Juan.</span> <span class="verse"><a name="33">33</a>Ya manmanope, ilegñija as Jesus: Ti intingo. Ayonae si Jesus ilegña nu sija; ni guajo locue ti jusangane jamyo pot jafa naninasiña, na jufatitinas estesija.</span> </p></div</div></div></body></html>