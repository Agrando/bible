<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/mark/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/mark">Mark</a> &gt <strong>Chapter 15</strong></div><p><span class="verse"><a name="1">1</a>YA enseguidas y egaan güije, y magas mamale yan y manamco, yan y escriba sija, yan todo y inetnon ofisiat manaconseja entaloñija, ya magode si Jesus, ya macone, ya maentrega si Pilato.</span> <span class="verse"><a name="2">2</a>Ya finaesen as Pilato, ilegña nu güiya: Jago y Ray Judios? Ya manope ilegña: Jago sumangan.</span> <span class="verse"><a name="3">3</a>Ya mafaaela ni y magas mamale, megae sija na güinaja.</span> <span class="verse"><a name="4">4</a>Ya finaesen güe talo as Pilato, ilegña: Ti unfanope ni jafa? liija na minegae finaela contra jago.</span> <span class="verse"><a name="5">5</a>Lao si Jesus ti manope ni jafa; ayo mina ninamanman si Pilato.</span> <span class="verse"><a name="6">6</a>¶ Ya ayo na gupot, y costumbre masosotta un preso, yanguin jagagao jaye y malagoñija.</span> <span class="verse"><a name="7">7</a>Ya guaja güije uno, y naanña si Barabas, na mapreso yan y mangachongña gui un jatsamiento; sija manmamuno anae mangajulo gui jatsamiento.</span> <span class="verse"><a name="8">8</a>Ya y linajyan taotao manmato jijot, ya jatutujon manmangaogao na ufatinas taegüije y guinen jafatinas guiya sija,</span> <span class="verse"><a name="9">9</a>Lao si Pilato manope sija, ilegña: Manmalago jamyo na jusottaye jamyo y Ray Judios?</span> <span class="verse"><a name="10">10</a>Sa jatungo, na ayo na maentrega ni y magas mamale, pot y embidia.</span> <span class="verse"><a name="11">11</a>Lao y magas mamale jatago y taotao sija, na ujagagao na si Barabas umasotta.</span> <span class="verse"><a name="12">12</a>Ya si Pilato manope ilegña talo nu sija: Jafanae malagomiyo jufatinas ayo y infananaan Ray Judios?</span> <span class="verse"><a name="13">13</a>Ya managang talo ilegñija: Atane gui quiluus.</span> <span class="verse"><a name="14">14</a>Ayonae si Pilato, ilegña nu sija: Jafa na taelaye finatinasña? Ya mas managang, ilegñija: Atane gui quiluus.</span> <span class="verse"><a name="15">15</a>Ya si Pilato, malago na ufanmagof y taotao sija, jasottaye sija si Barabas, ya maentrega si Jesus, anae munjayan masaulag, para umaatane gui quiluus.</span> <span class="verse"><a name="16">16</a>¶ Ya maosgaejon ni y sendalo sija, guato gui patio mafanaan Pretorio; ya madaña todo y mangachong.</span> <span class="verse"><a name="17">17</a>Ya manaminagago púrpura, ya matufog un coronan tituca.</span> <span class="verse"><a name="18">18</a>Ya matutujon masaluda, ilegñija: Jafa tatatmanojao Ray Judios!</span> <span class="verse"><a name="19">19</a>Ya mapanag y iluña ni y piao, ya matolae güe, yan mandidimo, ya maadodora güe.</span> <span class="verse"><a name="20">20</a>Ya anae munjayan mamofeagüe, manajanao y púrpura, ya manaminagago ni y magaguñaja. Ya macone güe para umaatane gui quiluus.</span> <span class="verse"><a name="21">21</a>¶ Ya manacatga uno ni y malolofan para ufañija, si Simon Sirineo, tatan Alejandro yan Rufo, na mato guinen y fangualuan, para uquinatgaye ni y quiluus Jesus.</span> <span class="verse"><a name="22">22</a>Ya macone guato gui un lugat na y naanña Golgota: cumequeilegña, Sagan calabera.</span> <span class="verse"><a name="23">23</a>Ya manae guimenña, bino manadaña yan mira, lao ti jaresibe.</span> <span class="verse"><a name="24">24</a>Ya maatane güe gui quiluus, manafacae ni magaguña; ya manrifa jaye uchinile cada uno.</span> <span class="verse"><a name="25">25</a>Ya y mina tres na ora, anae maatane güe gui quiluus.</span> <span class="verse"><a name="26">26</a>Ya y tinigue y fumaaelagüe, matugue gui sanjilo. Y RAY JUDIOS.</span> <span class="verse"><a name="27">27</a>Ya maatane dos na saque yan güiya: y uno gui agapaña, ya y otro gui acagüeña.</span> <span class="verse"><a name="28">28</a>(Ya macumple y tinigue ni y ilegña: Güiya, usaouao matufong yan y manisao.)</span> <span class="verse"><a name="29">29</a>Ya macacase todo ni y manmalolofan, ya jayeyengyong y ilonñija, ya ilegñija: Ay! jago ni y unyulang y templo, ya unjatsa talo gui mina tres na jaane;</span> <span class="verse"><a name="30">30</a>Satba maesajao, ya maela tunog papa güenao gui quiluus.</span> <span class="verse"><a name="31">31</a>Taegüenaoja locue y magas mamale, manmanbotlelea gui entaloñija, ya ilegñija yan y escriba sija: Jasatba y palo, ya güiya na maesa ti siña güe jasatba.</span> <span class="verse"><a name="32">32</a>Si Cristo y Ray Israel, polo ya utunog pago gui quiluus, para utafanlie, ya utafanjonggue güe. Yan ayo y mangachochongña manmaatane gui quiluus madespresia güe.</span> <span class="verse"><a name="33">33</a>¶ Ya anae mato y mina saes na ora, jomjom todo y tano asta y mina nuebe na ora.</span> <span class="verse"><a name="34">34</a>Ya y mina nuebe na ora, janagosagang si Jesus ilegña: Eli, Eli, lama sabactani? cumequeilegña: Yuusso, Yuusso, jafa muna undingoyo?</span> <span class="verse"><a name="35">35</a>Ya palo ni y manotojgue gui oriyaña, anae majungog güe, ilegñija: Estagüe na jaaagang si Elias.</span> <span class="verse"><a name="36">36</a>Ya malago uno, ya jasupog y espongja gui binagle, ya japolo gui puntan y piao, ya janae para uguimen, ya ilegña: Poloja güe namaesa; ya utafanlie cao ufato si Elias, ya uninatunog.</span> <span class="verse"><a name="37">37</a>Ya si Jesus umagang goságang, ya jaentrega y espiritu.</span> <span class="verse"><a name="38">38</a>Ya y cottinan y templo, masisen dos pedaso, y sanjilo asta y sanpapa.</span> <span class="verse"><a name="39">39</a>Ya anae y senturion ni y tumotojgue gui menaña, linie, na taegüenao jaentrega y espiritu, ilegña: Magajet na este na taotao Lajin Yuus.</span> <span class="verse"><a name="40">40</a>Ya mangaegue locue sija famalaoan, na maaatan gui chago, ya entre sija estaba si Maria Magdalena, yan si Maria nanan Santiago y patgon, yan si José, yan si Salome;</span> <span class="verse"><a name="41">41</a>Ni y anae estaba güe guiya Galilea, madalalag güe, ya masetbe güe; yan megae sija na famalaoan mangachochongña julo guiya Jerusalem.</span> <span class="verse"><a name="42">42</a>¶ Ya anae estaba pupuenge, sa ayo na jaane y Preparasion, cumequeilegña y jaane antes di y sábado,</span> <span class="verse"><a name="43">43</a>Mato si José, taotao Arimatea, mauleg na taotao na pápagat, ni y jananangga locue y raenon Yuus; ya mapos yan atrebe malag as Pilato, ya jagagao y tataotao Jesus.</span> <span class="verse"><a name="44">44</a>Ya ninamanman si Pilato, cao esta matae; ya jaagang y senturion, ya jafaesen cao esta matae algun tiempo.</span> <span class="verse"><a name="45">45</a>Ya anae jatungo gui senturion; janae si José ni y tataotao.</span> <span class="verse"><a name="46">46</a>Ya güiya mamajan fino na magagao; ya janatunog y tataotaoña ya jabalutan ni y fino na magago, ya japolo gui un naftan ni maguadog gui acho, ya janagaliligue guato un acho, gui pettan y naftan.</span> <span class="verse"><a name="47">47</a>Ya si Maria Magdalena, yan si Maria nanan José, jalie amano nae mapolo.</span> </p></div</div></div></body></html>