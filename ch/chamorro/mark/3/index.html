<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/mark/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/mark">Mark</a> &gt <strong>Chapter 3</strong></div><p><span class="verse"><a name="1">1</a>YA jumalom talo gui sinagoga; ya guaja güije un taotao na anglo un canaeña.</span> <span class="verse"><a name="2">2</a>Ya sija maaatanja güe cao unajomlo gui sabado na jaane; para umafaaela.</span> <span class="verse"><a name="3">3</a>Ayo nae ilegña ni ayo na taotao y anglo un canaeña: Tojgue julo gui entalo.</span> <span class="verse"><a name="4">4</a>Ya ilegña nu sija: Siña tafatinas mauleg gui sabado na jaane pat taelaye? nalibre y linâlâ pat puno? Lao sija manmamatquiquiloja.</span> <span class="verse"><a name="5">5</a>Ya anae jaatan gui oriya sija yan y linalalo, ninapinite pot y majetog corasoññija, ya ilegña nu y taotao: Estira mona y canaemo. Ya jaestira, ya y canaeña tumalo mauleg parejo yan y otro.</span> <span class="verse"><a name="6">6</a>Ayo nae manmapos y Fariseo sija, ya manaconseja yan y taotao Herodes sija, contra güiya, para umapuno.</span> <span class="verse"><a name="7">7</a>Lao si Jesus sumuja para y tase yan y disipuluña sija; ya madalalag un dangculon linajyan taotao guine Galilea, yan guine Judea,</span> <span class="verse"><a name="8">8</a>Yan guine Jerusalem, yan guine Idumea, yan y otro bandan Jordan, yan guine oriyan Tiro yan Sidon, dangculo na linajyan taotao anae majungog y dangculon finatinasña sija, manmato guiya güiya.</span> <span class="verse"><a name="9">9</a>Ya jasangane y disipoluña sija, na un diquique na batco uninananggaja güe, pot y linajyan taotao para munga güe manachatsaga,</span> <span class="verse"><a name="10">10</a>Sa guaja megae janafanjomlo; ya pot ayo na manpodong gui jiloña, todo y mangaechetnot para umapacha,</span> <span class="verse"><a name="11">11</a>Ya y manáplacha sija na espiritu locue, anae malie güe, manpodong papa gui menaña, ya managang, ilegñija: Jago y Lajin Yuus.</span> <span class="verse"><a name="12">12</a>Lao guiya jagosencatga sija, na chañija munamatutungo güe.</span> <span class="verse"><a name="13">13</a>¶ Ya cajulo gui egso, ya jaagang guiya güiya ayo sija y malagoña, ya sija manmato guiya güiya.</span> <span class="verse"><a name="14">14</a>Ya jaayig y dose, na ufañisijaja, yan para unafanjanao ya ujafanmansetmon;</span> <span class="verse"><a name="15">15</a>Yan ufangaeninasiña para ujayute juyong y anite sija.</span> <span class="verse"><a name="16">16</a>Sija si Simon, ni japolo sobrenaaña si Pedro;</span> <span class="verse"><a name="17">17</a>Yan si Santiago, lajin Sebedeo, yan si Juan chelun Santiago; ni japolo sobrenaañija si Boanerges ni comoqueilegña lalajin julo.</span> <span class="verse"><a name="18">18</a>Yan si Andres, yan si Felipe, yan si Bartolome, yan si Mateo, yan si Tomas yan si Santiago, lajin Alfeo, yan si Tadeo, yan si Simon y Cananeo;</span> <span class="verse"><a name="19">19</a>Yan si Judas Iscariote ni y locue umentrega güe: ya manjalom talo gui guima.</span> <span class="verse"><a name="20">20</a>¶ Ya y linajyan taotao mandaña talo, ya pot este sija ti siña ni ufañochocho pan.</span> <span class="verse"><a name="21">21</a>Ya anae majungog na familiaña sija, manmato para umaguot; sa ilegñija: Esta ti guiya güe.</span> <span class="verse"><a name="22">22</a>Ya y escriba sija ni manmato guine Jerusalem, ilegñija, na guaja güe as Beetsebub, ya pot y prinsipen anite na manyuyute juyong anite sija.</span> <span class="verse"><a name="23">23</a>Lao güiya umagang sija, ya ilegña nu sija pot acomparasion: Jafataemano siña si Satanas jayute juyong si Satanas?</span> <span class="verse"><a name="24">24</a>Yaguin un raeno madibide contra güiyaja, ayo na raeno ti siña sumaga.</span> <span class="verse"><a name="25">25</a>Yaguin un guma madibide contra güiyaja, ayo na guma ti siña sumaga.</span> <span class="verse"><a name="26">26</a>Yaguin si Satanas cajulo contra güiyaja, ya madibide ti siña sumaga: lao gae jinecog.</span> <span class="verse"><a name="27">27</a>Taya ni un taotao siña jumalom gui guima y matatnga na taotao, ya unataelaye y güinajaña sija, yaguin ti jagode finena y matatnga na taotao; ya ayo nae unataelaye y güinajaña.</span> <span class="verse"><a name="28">28</a>Magajet jusangane jamyo, na todo y isao sija ufanmaasie gui lalajin taotao sija, yan y chinatfino contra cuatquieraja sija na chinatfinue.</span> <span class="verse"><a name="29">29</a>Lao jayeja y chumatfino contra y Espiritu Santo, taemaasie ni ngaean; ya peligroña y taejinecog na isao:</span> <span class="verse"><a name="30">30</a>Sa ilegñija, güiya guaja áplacha na espiritu.</span> <span class="verse"><a name="31">31</a>Ya manmato si nanaña, yan y mañeluña, ya manestaba gui sumanjiyong, manmanago na umaagang güe.</span> <span class="verse"><a name="32">32</a>Ya y linajyan taotao estaba manmatatachong gui oriyaña; ya ilegñija nu güiya: Estagüe si nanamo yan y mañelumo gui sumanjiyong na maaliligaojao.</span> <span class="verse"><a name="33">33</a>Ya güiya jaope sija, ilegña: Jaye nanajo yan jaye mañelujo?</span> <span class="verse"><a name="34">34</a>Ya manaatan gui oriya anae manestaba manmatatachong gui oriyaña, ya ilegña: Estagüe y nanajo, yan y mañelujo!</span> <span class="verse"><a name="35">35</a>Sa jayeja y fumatinas y minalago Yuus, güiya chelujo laje, yan chelujo palaoan, yan nanajo.</span> </p></div</div></div></body></html>