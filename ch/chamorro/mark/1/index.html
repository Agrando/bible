<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/mark/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/mark">Mark</a> &gt <strong>Chapter 1</strong></div><p><span class="verse"><a name="1">1</a>TUTUJON y ibangelion Jesucristo, Lajin Yuus.</span> <span class="verse"><a name="2">2</a>Jaftaemano esta matugue gui profeta Isaias: Estagüe, guajo tumago y tentagojo gui menan matamo, para ufamauleg y chalanmo gui menamo.</span> <span class="verse"><a name="3">3</a>Ynagang ni umaagang gui desierto: Fanmauleg y chalan y Señot: natunas y cayejonña.</span> <span class="verse"><a name="4">4</a>Si Juan managpange gui desierto, ya jasetmon y tinagpangen minañotsot para inasiin isao sija.</span> <span class="verse"><a name="5">5</a>Ya manjanao guiya güiya guato todo y tano Judea, yan todo sija guiya Jerusalem; ya todo sija mantinagpange gui sadog Jordan, ya jaconfesatñaejon y isaoñija.</span> <span class="verse"><a name="6">6</a>Ya si Juan minagagon pulon cameyo, yan sinturon cuero gui senturaña; ya y naña, apacha yan miet monte.</span> <span class="verse"><a name="7">7</a>Ya mansesetmon, ilegña: Ufato gui tateco uno na masgaeninasiña qui guajo, y coreas y sapatosña, ti digno yo nu jutecon ya jupula.</span> <span class="verse"><a name="8">8</a>Guajo magajet na jutagpange jamyo yan janom; lao güiya infantinagpange ni Espiritu Santo.</span> <span class="verse"><a name="9">9</a>¶ Ya susede ayo sija na jaane, na si Jesus mato guine Nasaret Galilea, ya tinagpange as Juan gui Jordan.</span> <span class="verse"><a name="10">10</a>Ya enseguidas nae cajulo gui janom, jalie na mababa y langet, ya y Espiritu, calang paluma tumunog gui jiloña,</span> <span class="verse"><a name="11">11</a>Ya mato un inagang guine y langet na ilegña: Jago y lajijo ni yajo, iya jago nae gosmagof yo.</span> <span class="verse"><a name="12">12</a>Ya enseguidas ninafalag y desierto ni Espiritu.</span> <span class="verse"><a name="13">13</a>Ya sumaga güije cuarenta na jaane, ya tinienta as Satanas; yan mañisija y manmachaleg na gâgâ sija; ya y angjet sija masetbe güe.</span> <span class="verse"><a name="14">14</a>¶ Anae munjayan si Juan mapreso, mato si Jesus guiya Galilea, jasesetmon y ibangelion Yuus.</span> <span class="verse"><a name="15">15</a>Ya ilegña: Y tiempo esta macumple; ya y raenon Yuus esta jijot: fanmañotsot, ya injenggue y ibangelio.</span> <span class="verse"><a name="16">16</a>¶ Ya mamomocat gui oriyan tasen Galilea, jalie si Simon, yan si Andres chelun Simon, na jayuyute y lagua gui tase, sa sija manpescadot.</span> <span class="verse"><a name="17">17</a>Ya si Jesus ilegña nu sija: Maela dalalagyo, ya junafanpescadot taotao jamyo.</span> <span class="verse"><a name="18">18</a>Enseguidas japolo y laguañija ya madalalag güe.</span> <span class="verse"><a name="19">19</a>Anae malofan talo didide mona, jalie si Santiago, lajin Sebedeo, yan si Juan cheluña, na manestaba locue gui batco na jalememenda y laguañija.</span> <span class="verse"><a name="20">20</a>Ya enseguidas jaagang; ya jadingo si tatanñija as Sebedeo gui batco yan y manmachocho sija, ya madalalag güe.</span> <span class="verse"><a name="21">21</a>¶ Ya manjalom Capernaum; ya enseguidas, gui sábado na jaane, jumalom gui sinagoga ya mamanagüe.</span> <span class="verse"><a name="22">22</a>Ya sija ninafanmanman ni finanagüeña; sa jafananagüe sija calang uno ni gaeninasiña, ya ti calang y escriba sija.</span> <span class="verse"><a name="23">23</a>Ya enseguidas guaja güije gui sinagogañija un taotao na guaja áplacha na espiritu, ya güiya umagang,</span> <span class="verse"><a name="24">24</a>Ylegña: Parajafa jam nu jago, Jesus taotao Nasaret? Matojao para unnafanaelayejam? Jutungoja jayejao, jago y Santos guine as Yuus.</span> <span class="verse"><a name="25">25</a>Ya si Jesus jalalatde ilegña: Pacaca, ya maela juyong guiya güiya.</span> <span class="verse"><a name="26">26</a>Ya anae y áplacha na espiritu tiniteg güe, ya ninaagang gosdangculo na inagang, jumuyong guiya güiya.</span> <span class="verse"><a name="27">27</a>Ya todo sija ninafanmanman, pot este manafaesen entre sija, ilegñija: Jafa este? Jafa na nuebo finanagüe este! yan ninasiña jatago y manáplacha na espiritu, ya maosgueja güe?</span> <span class="verse"><a name="28">28</a>Enseguidas y famaña manamamta todo gui tano oriyan Galilea.</span> <span class="verse"><a name="29">29</a>¶ Ya enseguidas anae jumuyong gui sinagoga, mato gui guima Simon yan si Andres, yan si Santiago yan si Juan.</span> <span class="verse"><a name="30">30</a>Ya y suegran Simon estaba na umaason sa malango yan calentura: ya masangane güe enseguidas nu y palaoan.</span> <span class="verse"><a name="31">31</a>Ayo nae mato güe, ya jamantiene canaeña, ya jajatsa julo; ya pinelo ni calentura, ya güiya sumetbe sija.</span> <span class="verse"><a name="32">32</a>¶ Ya anae estaba esta pupuenge, anae machom y atdao, maconiigüe todo ni manmañetnot yan y maninanite.</span> <span class="verse"><a name="33">33</a>Ya todo y siuda mandaña gui petta.</span> <span class="verse"><a name="34">34</a>Ya janafanjomlo megae ni manestaba manmalango todo clasen chetnot sija; ya jayute juyong megae na anite sija; ya ti japolo nu y anite sija cumuentos sa matungo güe.</span> <span class="verse"><a name="35">35</a>¶ Ya y egaan güije, cajulo gostaftaf, jojomjomja trabia, ya jumuyong, ya malag y un lugat desierto, ya manaetae güije.</span> <span class="verse"><a name="36">36</a>Ya tinatiye güe as Simon, yan y mangachochongña.</span> <span class="verse"><a name="37">37</a>Ya anae masoda güe, ilegñija nu güiya: Todo umaliligaojao.</span> <span class="verse"><a name="38">38</a>Güiya ilegña nu sija: Nije tafanmalag y otro lugat gui sengsong ni jijot, ya jufansetmon locue güije; sa pot este na matoyo.</span> <span class="verse"><a name="39">39</a>Ya jumalom gui sinagogañija todo Galilea, sesetmon ya jayuyute juyong y anite sija.</span> <span class="verse"><a name="40">40</a>¶ Ya un ategtog mato guiya güiya, tinayuyut güi ya dumimo, ya ilegña: Yaguin malagojao, siña unnagasgasyo.</span> <span class="verse"><a name="41">41</a>Ya si Jesus ninamaase ya jaestira y canaeña, ya japacha, ya ilegña: Malagoyo, ungasgas.</span> <span class="verse"><a name="42">42</a>Ya enseguidas y chetnot y ategtog mapos guiya güiya ya gasgas güe.</span> <span class="verse"><a name="43">43</a>Ya jagosencatga, ya jatago na ujanao,</span> <span class="verse"><a name="44">44</a>Ya ilegña nu güiya: Atan ya chamo sumangangane ni jaye jafa; lao sigueja gui jinanaomo ya unfanue y pale nu jago, ya unofrese ni guinasgasmo ni si Moises manago, para testimonioñija.</span> <span class="verse"><a name="45">45</a>Lao güiya mapos, ya jatutujon munamatungo, yan janagosmamta y checho; pot este, si Jesus ti siña jumalom matungo nu güiya gui siuda; lao sumasagaja gui sumanjiyong gui lugat desierto sija, ya manmato guiya güiya guinin todo y patte sija.</span> </p></div</div></div></body></html>