<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/mark/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/mark">Mark</a> &gt <strong>Chapter 4</strong></div><p><span class="verse"><a name="1">1</a>YA jatutujon otro biaje mananagüe gui oriyan tase; ya mandaña guiya güiya dangculo na linajyan taotao, enao mina jumalom gui un batco, ya matachong gui tase; ya todo y linajyan taotao manestaba gui jilo tano gui oriyan tase.</span> <span class="verse"><a name="2">2</a>Ya jafanagüe sija megae pot acomparasion, ya ilegña nu sija gui finanagüeña.</span> <span class="verse"><a name="3">3</a>Ecungog: Estagüe y tatanom na jumuyong para ufananom.</span> <span class="verse"><a name="4">4</a>Ya anae manananom, palo mamodong gui oriyan chalan; ya mato y pajaron y aire ya macano.</span> <span class="verse"><a name="5">5</a>Ya y palo mamodong gui jilo acho, anae ti megae na oda; ya enseguidas mandoco, sa ti tadong gui eda.</span> <span class="verse"><a name="6">6</a>Lao anae cajulo y atdao, sinenggue, sa taejaleñija manmalayo.</span> <span class="verse"><a name="7">7</a>Ya y palo mamodong gui entalo tituca sija; ya mandoco y tituca sija, ya chiniguet, ya ti manogcha.</span> <span class="verse"><a name="8">8</a>Ya y palo mamodong gui mauleg na tano, ya manmanogcha, ya mangajulo ya manmegae; ya uno manogcha treinta, y otro sesenta, y otro ciento.</span> <span class="verse"><a name="9">9</a>Ayo nae ilegña nu sija: Y gae talanga para ufanjungog, güiya uecungog.</span> <span class="verse"><a name="10">10</a>¶ Ya anae estaba güe güiyaja, y manestaba gue oriyaña yan y dose, mafaesen güi ni y acomparasion sija.</span> <span class="verse"><a name="11">11</a>Ya ilegña nu sija: Jamyo manmanae y misterion raenon Yuus; lao y mangaegue gui sumanjiyong, pot acomparasion nae umafatinas todo estesija;</span> <span class="verse"><a name="12">12</a>Para y manlilie, jalie ya ti jasiente; ya y manecungog, manmanjungog, lao ti jatungo; sa no sea ufanmabra talo, ya ufanmmaasie ni isaoñija.</span> <span class="verse"><a name="13">13</a>Ya ilegña nu sija: Ti intingo este na acomparasion? Jafa taemano nae, tungonmiyo todo ni acomparasion sija?</span> <span class="verse"><a name="14">14</a>Y tatanom jatanme y finijo.</span> <span class="verse"><a name="15">15</a>Ya este yuje sija y oriyan chalan, anae manmatanme y finijo; lao despues di jajungog, mato si Satanas, enseguidas, ya janajanao y finijo ni matanme gui corasonñija.</span> <span class="verse"><a name="16">16</a>Parejoja locue yan este sija y manmatanme gui jilo acho; anae majungog y finijo, enseguidas maresibe todo ni y minagofñija;</span> <span class="verse"><a name="17">17</a>Lao taya jaleñija, ya ti jadura apmam; sa anae cajulo y triniste, pat y pinetsigue pot y finijo, enseguidas maninefende.</span> <span class="verse"><a name="18">18</a>Ya este yuje sija y manmatanme gui entalo tituca sija; y jumungog y finijo;</span> <span class="verse"><a name="19">19</a>Lao y inadajen este y tano, yan y dinaguen y güinaja sija, yan y minalago ni guaja gui palo güinaja sija, manjalom ya machiguet y finijo ya jumuyong ti manogcha.</span> <span class="verse"><a name="20">20</a>Ya este yuje sija y manmatanme gui mauleg na tano; y jumungog y finijo ya maresibe, ya manmanogcha, ya uno treinta y otro sesenta, y otro siento.</span> <span class="verse"><a name="21">21</a>¶ Ylegña nu sija locue: Esta machule y candet para umapolo gui papa medida, pat gui papa cama? Ya ti para umapolo gui jilo lamasa?</span> <span class="verse"><a name="22">22</a>Sa taya na manaatog, ti umafatanñaejon; ni gae gui secreto ya ti umababa.</span> <span class="verse"><a name="23">23</a>Yaguin guaja gaetalanga para ufanjungog, güiya uecungog.</span> <span class="verse"><a name="24">24</a>Ylegña nu sija locue: Adaje jafa y jiningogmiyo. Y medida anae inmediye sija, ayoja nae infanmamidiye jamyo; ya infanmanae jamyo mas.</span> <span class="verse"><a name="25">25</a>Sa y guaja, umanae: ya y taya, esta y güinajaña, unajanao.</span> <span class="verse"><a name="26">26</a>¶ Ya ilegña: Taegüine y raenon Yuus, yaguin un taotao manyute semiya gui jalom oda;</span> <span class="verse"><a name="27">27</a>Ya maego, ya cajulo gui puenge yan jaane, ya semiya mapta ya doco, ti jatungo jafataemano.</span> <span class="verse"><a name="28">28</a>Sa y tano güiyaja manogcha, finena jagon, enseguidas y espiga, despues y grano bula gui espiga.</span> <span class="verse"><a name="29">29</a>Ya yaguin y tinegcha dumangculo, enseguidas mapolo y sese para mangoco, sa mato y cosecha.</span> <span class="verse"><a name="30">30</a>¶ Ya ilegña: Jafajit nae tanaparejo y raenon Yuus? pat jafa na acomparasion nae taacompara?</span> <span class="verse"><a name="31">31</a>Parejo yan un granon mostasa, ni y anae matanme gui tano, achogja güiya mas diquique gui entalo todo y semiya sija ni y guaja gui jilo y tano.</span> <span class="verse"><a name="32">32</a>Lao anae matanme, doco, ya güiya mas dangculo qui todo na golae, ya manramas ni mandangculo na ramasña; ya pot este y pajaron y aire siña mañaga gui papa y nijongña.</span> <span class="verse"><a name="33">33</a>¶ Yan megae sija na acomparasion parejo yan este sija, jasangane sija finijo, jaftaemano y siña jajungog.</span> <span class="verse"><a name="34">34</a>Ya sin acomparasion ti jasangane sija; lao y disipoluña sija anae mañisijaja janaclaruye todo.</span> <span class="verse"><a name="35">35</a>Ya ilegña nu sija güijija na jaane, anae esta pupuenge: Nije tafanmalofan gui otro banda.</span> <span class="verse"><a name="36">36</a>Ya jadingo y linajyan taotao, ya macone güe mañija, anae gaegue güe sui jalom batco. Ya guaja locue palo diquique na batco mañisija.</span> <span class="verse"><a name="37">37</a>Ya cajulo un dangculon pagyon manglo, ya jinatme ni napo sija y jalom batco, ya ninabula.</span> <span class="verse"><a name="38">38</a>Ya güiya gaegue gui popa na mamaego gui jilo alunan; ya mayajo, ya ilegñija nu güiya: Maestro, taya unadadaje na infanmatae?</span> <span class="verse"><a name="39">39</a>Ya cajulo güe, ya jalalatde y manglo, ya ilegña ni tase: Pacaca famatquilo. Ya bumasta y manglo, ya guaja dangculo na catma.</span> <span class="verse"><a name="40">40</a>Ya ilegña nu sija: Jafa jamyo na gosmanmaañao? Taye jinengguenmiyo trabia?</span> <span class="verse"><a name="41">41</a>Ya mangosmanmaañao, ya ilegñija entre sija: Jaye este, na asta y manglo yan y tase maosgue güe?</span> </p></div</div></div></body></html>