<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 89</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/ps/89"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/ps">Psalms</a> &gt <strong>Chapter 89</strong></div><p><span class="verse"><a name="1">1</a>BAE jucanta y minaase Jeova para taejinecog: ya y pachotto nae junamatungo y minagajetmo gui todo y generasion.</span> <span class="verse"><a name="2">2</a>Sa ileco: Y minaase umanacajulo para taejinecog: ya y minagajetmo unnafitme todo gui langet.</span> <span class="verse"><a name="3">3</a>Ya jufatinas y trato gui inayegco, yan manjulayo gui as David ni y tentagojo.</span> <span class="verse"><a name="4">4</a>Ya y semiyamo junafitme para taejinecog: ya jufatinas julo y tronumo gui todo y generasion. Sila.</span> <span class="verse"><a name="5">5</a>Ya y langet sija ufanmanalaba ni y ninamanmanmo, O Jeova: y minagajetmo locue gui inetnon y mañantos.</span> <span class="verse"><a name="6">6</a>Sa jaye gui langet sija siña parejuña si Jeova? Jaye gui lajin y gaeninasiña uparejuña si Jeova?</span> <span class="verse"><a name="7">7</a>Si Yuus, gosnamaañao gui pinagat y mañantos, yan umamaanaogüe güe mas qui todo ni ayo sija y mangaegue gui oriyaña.</span> <span class="verse"><a name="8">8</a>O Jeova, Yuus y inetnon sendalo, jaye matatnga parejo yan jago, O YAH? ya y minagajetmo ni y gaegue gui oriyamo?</span> <span class="verse"><a name="9">9</a>Jago umaregla y sobetbian tase: anae y napo mangajulo, jago pumoca sija.</span> <span class="verse"><a name="10">10</a>Jago yumamag iya Rahab ya unfapidaso taegüije y uno ni y mapuno; jago chumalapon y enimigumo ni y canae y minetgotmo.</span> <span class="verse"><a name="11">11</a>Y langet sija iyomo, yan yo tano locue iyomo: y tano yan y binilan sinajguanña ni y plinantamo sija.</span> <span class="verse"><a name="12">12</a>Y sanlago yan y sanjaya, jago fumatinas sija: Tabor yan Hermon manmagof ni y naanmo.</span> <span class="verse"><a name="13">13</a>Gaegue guiya jago y canae ni y matatnga: sa y canaemo metgot, ya taquilo y agapa na canaemo.</span> <span class="verse"><a name="14">14</a>Y tininas yan y juisio y plinantan tronumo: minaase yan minagajet manjajanao gui menan metamo.</span> <span class="verse"><a name="15">15</a>Mandichoso ayo na taotao y tumungo y magof na inagang: sa manmamocat gui mananan y matamo, O Jeova.</span> <span class="verse"><a name="16">16</a>Sa y naanmo nae manmamagof todot dia: yan y tininasmo nae munafangajulo.</span> <span class="verse"><a name="17">17</a>Sa jago y minalag y minetgotñija: yan pot y finaboresimo na injatsajulo y canggelonmame.</span> <span class="verse"><a name="18">18</a>Sa iyon Jeova y patangta: yan y rayta iyon Ayo na Santos guiya Israel.</span> <span class="verse"><a name="19">19</a>Ayonae unsangan gui guinigüife gui mañantosmo, ya ilegmo: guajo jupolo y inayuda gui jilo y uno ni y matatnga: yan junacajulo y uno na y maayeg gui taotao.</span> <span class="verse"><a name="20">20</a>Jusoda si David na tentagojo; ya jupalae güe nu y santos na lañajo.</span> <span class="verse"><a name="21">21</a>Guiya y canaejo munafitme: yan y canaejoja locue munametgot güe:</span> <span class="verse"><a name="22">22</a>Ya y enimigo taeinamot guiya güiya: ni y lajin y manaelaye ti umanalamen güe.</span> <span class="verse"><a name="23">23</a>Sa bae juyute papa y contrarioña gui menaña yan jucastiga ayo sija y chumatlie güe.</span> <span class="verse"><a name="24">24</a>Lao y minagajetto yan y minaasejo usaga guiya güiya: yan pot y naanjo na umanacajulo y canggelonña.</span> <span class="verse"><a name="25">25</a>Ya bae jupolo y canaeña locue gui jalom tase, yan y agapa na canaeña gui jalom sadog.</span> <span class="verse"><a name="26">26</a>Sa güiya umalog ni guajo: Jago y tatajo, Yuusso, yan y acho gui satbasionjo.</span> <span class="verse"><a name="27">27</a>Bae jupolo güe locue pot finenana na finañagujo, mas taquiloña qui y ray sija gui tano.</span> <span class="verse"><a name="28">28</a>Y minaasejo bae juadaje pot güiya para taejinecog, yan y tratujo ufitme guiya güiya.</span> <span class="verse"><a name="29">29</a>Y semiyaña locue junasaga para ugaegue taejinecog, yan y tronuña taegüije y jaanen y langet.</span> <span class="verse"><a name="30">30</a>Yaguin famaguonña dumingo y tinagojo, yan ti manmamomocat gui juisioco,</span> <span class="verse"><a name="31">31</a>Yaguin maquebranta y layjo yan ti maadaje y tinagojo;</span> <span class="verse"><a name="32">32</a>Ayo nae jufatoegüe gui inaguaguatñija yan y bara, ya jusaulag gui tinaelayeñija.</span> <span class="verse"><a name="33">33</a>Lao y minaasejo ti junajanao todo guiya güiya: ya ti jupolo na ufatta y minagajetto.</span> <span class="verse"><a name="34">34</a>Y tratujo ti juquebranta ni jutolaeca y sinanganjo ni jumuyong gui labiosso.</span> <span class="verse"><a name="35">35</a>Un biajeja jufanjula pot y sinantosso ya ti judague si David.</span> <span class="verse"><a name="36">36</a>Y semiyaña gagaegue para taejinecog, yan y tronuña taegüijeja y atdao gui menajo.</span> <span class="verse"><a name="37">37</a>Ya maplanta para taejinecog taegüije y pilan, ya taegüije y gosmagajet na testigo gui langet. Sila.</span> <span class="verse"><a name="38">38</a>Lao jago jagasja unyute yan unrechasa, jago jagasja lalalojao ni y pinalaemo.</span> <span class="verse"><a name="39">39</a>Sa unchatlie y traton y tentagomo; ya unnaale y coronaña asta papa gui jilo oda.</span> <span class="verse"><a name="40">40</a>Unyamag papa todo y quelatña; yan unyulang y minetgot na castiyaña.</span> <span class="verse"><a name="41">41</a>Ya todo y manmalolofan gui ayo na chalan mayuteñaeñaejon: güiya manamamamajlao ni y tiguangña.</span> <span class="verse"><a name="42">42</a>Jago jumatsa julo y agapa na canae y contrariuña sija; yan jago munafanmagof todo y enimiguña.</span> <span class="verse"><a name="43">43</a>Magajet na jago locue bumira y filon y espadaña, ya ti unnafitme güe gui guera.</span> <span class="verse"><a name="44">44</a>Jago jagasja munabasta y minalagña, yan unyute y tronuña papa gui jilo oda.</span> <span class="verse"><a name="45">45</a>Ya y jaanen y pinatgonña jago jagasja munacadada: jago jagasja tumampe güe ni y minamajlao. Sila.</span> <span class="verse"><a name="46">46</a>Asta ngaean, O Jeova, ada unatogjao para taejinecog? Asta ngaean ufañila y binibumo taagüije y guafe?</span> <span class="verse"><a name="47">47</a>O, jaso na quinadada y tiempoco esta: pot jafa na taesetbe jagas unfatinas todo y famaguan taotao?</span> <span class="verse"><a name="48">48</a>Jaye na taotao enao y lalâlâ ya ti ulie finatae, ni y ujanalibre y antiña gui ninasiñan y naftan? Sila.</span> <span class="verse"><a name="49">49</a>Jeova, mangue y minaasemo sija ni y ampmam, ni y jinilamo as David gui minagajetmo?</span> <span class="verse"><a name="50">50</a>Jaso, Jeova, y minamajlao y tentagomo sija: ni y jucatgaja gui jalom pechoco, y minamamajlao y taotao todo ni y matatnga:</span> <span class="verse"><a name="51">51</a>Ni y enimigumo mannanamamajlao, O Jeova: ni y enimigumo munamamajlao y pinecat y pinalaemo.</span> <span class="verse"><a name="52">52</a>Bendito si Jeova para taejinecog: Amen yan Amen.</span> </p></div</div></div></body></html>