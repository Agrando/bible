<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/ps/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/ps">Psalms</a> &gt <strong>Chapter 18</strong></div><p><span class="verse"><a name="1">1</a>JUGUAEYAJAO, O Jeova, y minetgotto.</span> <span class="verse"><a name="2">2</a>Si Jeova y achojo, y castiyujo, yan y nanalibrijo: Yuusso, metgot y achojo, juangoco yo guiya güiya; patangjo yan y cánggilon y satbasionjo, y leca na torijo.</span> <span class="verse"><a name="3">3</a>Bae juagang si Jeova, ni combiene na mannae todo ni y alabansa: taegüije bae julibre gui enimigujo.</span> <span class="verse"><a name="4">4</a>Mato guiya guajo y piniten finatae, ya y minilalag y tinaelaye janamaañaoyo.</span> <span class="verse"><a name="5">5</a>Y piniten naftan gaegue gui oriyajo, y lason finatae mato guiya guajo.</span> <span class="verse"><a name="6">6</a>Y chinatsagaco nae juagang si Jeova, ya juagang y Yuusso: güiya jajungog gui temploña y vosso, ya y inagangjo gui menaña, jumalom y talangaña.</span> <span class="verse"><a name="7">7</a>Ayo nae y tano calamten ya mayengyong, ya y simiento sija y egso manmanyengyong yan mangalamten, sa güiya lalalo.</span> <span class="verse"><a name="8">8</a>Cajulo aso gui güiingña, ya guinin pachotña guafe manonggue y pinigan mañila pot este.</span> <span class="verse"><a name="9">9</a>Y janamangag y langet ya tumunog: ya teog na jinemjom gaegue gui sampapa y adengña.</span> <span class="verse"><a name="10">10</a>Ya maudae güe gui jilo un querubin, ya gumupo güe; magajet na gumupo güe gui jilo y papan y manglo.</span> <span class="verse"><a name="11">11</a>Japolo jinemjom para fanatuganña; para y tabernaculuña gui oriyaña; jinemjom y janom, teog na mapagajes guinin y langet.</span> <span class="verse"><a name="12">12</a>Pot y minalag gui menaña y teog na mapagajesña malofan: graniso yan pinigan guafe.</span> <span class="verse"><a name="13">13</a>Jajulo locue si Jeova gui langet, ya y Gueftaquilo jasangan ni y inagangña: graniso yan pinigan guafe.</span> <span class="verse"><a name="14">14</a>Ya jatago y flechaña ya manchinalapon: ya magajet, megae na lamlam ya manyinilang.</span> <span class="verse"><a name="15">15</a>Ayonae esta malie y tinadong y janom, ya janamababa y simiento y tano sija pot y linalatdemo, O Jeova, pot y güinaefen y jinagong gui güiingmo.</span> <span class="verse"><a name="16">16</a>Jatago desde sanjilo, jachuleyo; ya jaatoyo guinin y megae na janom.</span> <span class="verse"><a name="17">17</a>Janalibrego gui manmetgot na enimigujo, yan y chumatliéyo, sa sija mas manmetgot qui guajo.</span> <span class="verse"><a name="18">18</a>Sija manmato guiya guajo gui un jaanen y chinatsagaco: lao si Jeova, güiya y fanapojo.</span> <span class="verse"><a name="19">19</a>Ya jachuleyo locue gui anae ancho na lugat: janalibreyo sa ninamagof ni guajo.</span> <span class="verse"><a name="20">20</a>Si Jeova jaapaseyo taemanoja y y tininasso: taemanoja y guinasgas y canaejo unaeyo.</span> <span class="verse"><a name="21">21</a>Sa juadaje y chalan Jeova: ya ti taelaye yo na juapattayo gui as Yuusso.</span> <span class="verse"><a name="22">22</a>Sa todo y jinasoña mangaegue gui menajo: ya ti junajanao guiya guajo y tinagoña.</span> <span class="verse"><a name="23">23</a>Ya guajo cabales guiya güiya: ya juadaje yo guinin y tinaelayeco.</span> <span class="verse"><a name="24">24</a>Pot este jaapaseyo si Jeova taemanoja y tininasso: taemanoja y guinasgas y canaejo gui menan atadogña.</span> <span class="verse"><a name="25">25</a>Ya y gaemaase unfanue na gaemaasejao: ya y taotao ni y cabales, unfanue na cabales jao.</span> <span class="verse"><a name="26">26</a>Ya y gasgas unfanue na gasgasjao: ya y camten unfanue na camtenjao.</span> <span class="verse"><a name="27">27</a>Sa jago munalibre y mangaepinite na taotao; ya y sobetbio na atadog jago munatunog.</span> <span class="verse"><a name="28">28</a>Sa jago munamalag y candetto: si Jeova, Yuusso, namanana y jemjom guiya guajo.</span> <span class="verse"><a name="29">29</a>Sa pot jago na jufalagüe y inetnon sendalo: ya pot y Yuusso jugope y quelat.</span> <span class="verse"><a name="30">30</a>Ya si Yuus, cabales y chalanña: y fino Jeova esta machague: patang güe para todo y numanangga güe.</span> <span class="verse"><a name="31">31</a>Jaye si Yuus yaguin ti si Jeova güe? ya jaye y acho, jaguin ti si Yuusta?</span> <span class="verse"><a name="32">32</a>Si Yuus jagogode yo ni y minetgot: ya jafatitinas cabales y chalanjo?</span> <span class="verse"><a name="33">33</a>Jafatitinas y adengjo taegüije y adeng y benado: ya janasagayo gui taquilo na sagajo sija.</span> <span class="verse"><a name="34">34</a>Jafanagüe y canaejo para y guera: ya enaomina y canaejo judobla y atcas bronse.</span> <span class="verse"><a name="35">35</a>Ya unnaeyo locue ni y patang gui satbasionmo: ya y agapa na canaemo mumantietieneyo; ya y minansomo munamegaeyo.</span> <span class="verse"><a name="36">36</a>Unnadangculo y pinecatto gui papajo; ya y adengjo ti usulong.</span> <span class="verse"><a name="37">37</a>Judulalag y enimigujo sija, ya jugâchâ: ya ti jubirago talo asta que jocog.</span> <span class="verse"><a name="38">38</a>Junafanmañetnot, ya ti siña mangajulo: mamodong sija gui papa adengjo.</span> <span class="verse"><a name="39">39</a>Sa guinin ungode yo ni y minetgot para y guera: unnafanecon y enimigujo gui papajo.</span> <span class="verse"><a name="40">40</a>Guinin unfatinas ni y enimigujo na unaeyo ni y tataloñija, para juyulang y chumatliiyo.</span> <span class="verse"><a name="41">41</a>Manaagang, ya taya jaye ufansinatba: manaagange si Jeova ya ti manjiningog.</span> <span class="verse"><a name="42">42</a>Ayonae juguleg sija taegüije y petbos gui menan y manglo; taegüije y fache gui chalan ni y manmachalapon.</span> <span class="verse"><a name="43">43</a>Guinin unnalibre yo gui y inaguaguat y taotao: guinin unadaje yo para jumagas gui nasion sija: y taotao sija ni ti jutungo ujasesetbeyo.</span> <span class="verse"><a name="44">44</a>Ya anae jajungog guiya guajo ujaosgueyo: ya y taotao juyong ujaosgueyo ni y dinague.</span> <span class="verse"><a name="45">45</a>Ya taotao juyong manlinachae ya manmamamaela ya manlalaolao guinin manmapongle.</span> <span class="verse"><a name="46">46</a>Lâlâ si Jeova; ya ubendito y achojo: ya umanataquilo na Yuus y satbasionjo.</span> <span class="verse"><a name="47">47</a>Si Yuus ni y numae yo y inemog, ya jasujeta y taotao gui papajo.</span> <span class="verse"><a name="48">48</a>Janalibre yo gui enimigujo: magajet na unnasanjiloyo gui ayo sija y mangajulo contra guajo: ya janalibre yo gui taotao ni y matatnga.</span> <span class="verse"><a name="49">49</a>Pot este junae jao grasias gui entalo y nasion sija, O Jeova; ya jucanta y alabansa para y naanmo.</span> <span class="verse"><a name="50">50</a>Dangculo na linibre janae y rayña; ya jafanue minaase ni y pinalaeña; as David ya y semiyaña para taejinecog.</span> </p></div</div></div></body></html>