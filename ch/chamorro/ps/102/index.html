<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 102</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/ps/102"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/ps">Psalms</a> &gt <strong>Chapter 102</strong></div><p><span class="verse"><a name="1">1</a>JUNGOG y tinayuyutto, O Jeova, polo y inagangjo ya ufato guiya Jago.</span> <span class="verse"><a name="2">2</a>Chamo munaatog y matamo guiya guajo gui jaanen anae chatsagayo: naegueng y talangamo guiya guajo; y jaane anae juagangjao, opeyo guse.</span> <span class="verse"><a name="3">3</a>Sa y jaanijo linachae taegüije y aso, ya y telangjo janon taegüije y falot.</span> <span class="verse"><a name="4">4</a>Y corasonjo manetnot, yan anglo taegüije chaguan; sa malefayo jucano y najo pan.</span> <span class="verse"><a name="5">5</a>Ya pot y inagang y inigongjo y telangjo mafachet yan y catneco.</span> <span class="verse"><a name="6">6</a>Parejoyo yan y pelicano na pájaro gui desierto: yan taegüijeyo y memo gui lugat na mayulang.</span> <span class="verse"><a name="7">7</a>Jupulan, yan jumuyong yo taegüije y gorrion na pajaro güigüiyaja gui jilo y atof y guima.</span> <span class="verse"><a name="8">8</a>Y enimigujo lumalatdeyo todot dia; yan ayo sija y manlalalo contra guajo manmanjula pot guajo.</span> <span class="verse"><a name="9">9</a>Sa jagasja jucano y apo taegüije y pan, yan manadaña y guimenjo yan y tanges.</span> <span class="verse"><a name="10">10</a>Sa pot y linalalomo yan y binibumo: sa jago jumatsayo yan yumuteyo.</span> <span class="verse"><a name="11">11</a>Y jaanijo taegüije y anineng ni y umaso; yan angloyo taegüije y chaguan.</span> <span class="verse"><a name="12">12</a>Lao jago, O Jeova, gagaegue jao para taejinecog: yan y memoriasmo asta todo y generasion.</span> <span class="verse"><a name="13">13</a>Jago ucajulo, yan umaase ni iya Sion: sa y tiempo para unmaase nu güiya, magajet na mato y tiempo ni y matancho.</span> <span class="verse"><a name="14">14</a>Sa y tentagomo ninafanmagof ni y achoña: yan ninafanmaase ni y petbosña.</span> <span class="verse"><a name="15">15</a>Enao mina y nasion sija ufanmaañao ni y naan Jeova, yan todo y ray sija gui tano ni y minalagmo.</span> <span class="verse"><a name="16">16</a>Sa si Jeova jafatinas y Sion, umanog güe gui jalom y minalagña.</span> <span class="verse"><a name="17">17</a>Jagoflamen y tinayuyut y mannesesitao; yan ti jachatlie y tinayuyutñija.</span> <span class="verse"><a name="18">18</a>Utugue este para y generasion ni y manmámamaela: yan y taotao ni y ufanmafatinas ujaalaba si Jeova.</span> <span class="verse"><a name="19">19</a>Sa güiya jagasja jaatan papa gui y tinaquilo y santos na sagaña; guinin y langet nae si Jeova jaatan y tano.</span> <span class="verse"><a name="20">20</a>Para ujungog y inigong y manmaprereso: yan para upula ayo sija y manmatancho para ufanmapuno.</span> <span class="verse"><a name="21">21</a>Para umasangan claro y naan Jeova guiya Sion, yan y alabansaña guiya Jerusalem;</span> <span class="verse"><a name="22">22</a>Anae y taotao sija manetnon ya mandaña, yan y raeno sija para ujasetbe si Jeova.</span> <span class="verse"><a name="23">23</a>Janadafe y minetgotto gui chalan; güiya munacadada y jaanijo.</span> <span class="verse"><a name="24">24</a>Guajo ileco: O Yuusso chamo yo chumuchule gui lamita na jaanijo: y sacanmo sija para todoja y generasion.</span> <span class="verse"><a name="25">25</a>Sa desde y ampmam na tiempo jago pumolo y plinantan tano: yan y langet sija y checho y canaemo.</span> <span class="verse"><a name="26">26</a>Sija ufanmalingo, lao jago ungagaegueja: magajet na todo sija ufanguesbijo taegüije y magago: taegüije y bestido untolaeca sija, ya sija manmatalaeca.</span> <span class="verse"><a name="27">27</a>Lao jago y mismojajao, yan y sacanmo sija ti ufanjocog.</span> <span class="verse"><a name="28">28</a>Y famaguon y tentagomo ufangagaegue, yan y semiyanñija ufanmaplanta gui menamo.</span> </p></div</div></div></body></html>