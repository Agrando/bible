<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 135</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/ps/135"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/ps">Psalms</a> &gt <strong>Chapter 135</strong></div><p><span class="verse"><a name="1">1</a>FANMANALABA jamyo as Jeova. Fanmanalaba jamyo y naan Jeova: fanmanalaba güe, O jamyo, ni y tentago Jeova sija.</span> <span class="verse"><a name="2">2</a>Jamyo ni y manotojgue gui jalom guma Jeova, y jalom pateo y guimayuus.</span> <span class="verse"><a name="3">3</a>Fanmanalaba as Jeova; sa si Jeova mauleg güe: fanganta y alabansa sija ni y naanña; sa magof este.</span> <span class="verse"><a name="4">4</a>Sa si Jeova jaayeg si Jacob para güiya, ya Israel para y güinajañaja namaesa.</span> <span class="verse"><a name="5">5</a>Sa jutungo na si Jeova dangculo güe: ya y Señotta taquiloña qui todo y Yuus.</span> <span class="verse"><a name="6">6</a>Jafaja y malagoña si Jeova, esteja jafatinas, gui langet yan y tano, yan y tase, yan todo y manadong na lugat.</span> <span class="verse"><a name="7">7</a>Janafangajujulo y asgon sija guinin y uttimon y tano; janalalamlam para uuchan; janachinile y manglo gui güinajaña.</span> <span class="verse"><a name="8">8</a>Ni y janalamen y finenana na finañago guiya Egipto, todo y taotao yan y gâgâ.</span> <span class="verse"><a name="9">9</a>Ya manago señat sija yan mannamanman gui talo guiya jago, O Egipto: gui as Faraon yan todo y tentagoña.</span> <span class="verse"><a name="10">10</a>Ya janalamen y mandangculo na nasion, yan japuno y manmatatñga na ray sija.</span> <span class="verse"><a name="11">11</a>Si Sehón ray y Amorreo yan si Og ray Basán, yan todo y raeno sija guiya Cananea:</span> <span class="verse"><a name="12">12</a>Ya mannae para erensia ni y tanoñija: para erensian y taotao na guiya Israel.</span> <span class="verse"><a name="13">13</a>Y naanmo O Jeova, gagaegue para taejinecog; y majasomo, O Jeova, para todo y generasion sija.</span> <span class="verse"><a name="14">14</a>Sa si Jeova ujusga y taotaoña, ya ugaease ni y tentagoña sija.</span> <span class="verse"><a name="15">15</a>Y idolos y nasion sija, salape yan oro, y checho y canae y taotao sija.</span> <span class="verse"><a name="16">16</a>Guaja pachotñija, lao ti manguecuentos: guaja atadogñija, lao ti manmanlilie;</span> <span class="verse"><a name="17">17</a>Guaja talangañija; lao ti manmanjujungog; ni uguaja jinagong gui pachotñija.</span> <span class="verse"><a name="18">18</a>Ayo sija y fumatinas estesija ujafanparejoja yan sija: magajet na cada uno ni y umangoco sija ni ayosija.</span> <span class="verse"><a name="19">19</a>O guma Israel, bendise si Jeova: O guma Aaron, bendise si Jeova.</span> <span class="verse"><a name="20">20</a>O guma Levi, bendise si Jeova: jamyo ni y manmaañao as Jeova, bendise si Jeova.</span> <span class="verse"><a name="21">21</a>Bendito si Jeova guinin Sion ni y sumaga guiya Jerusalem. Fanmanalaba jamyo as Jeova.</span> </p></div</div></div></body></html>