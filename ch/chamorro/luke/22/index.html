<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/luke/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/luke">Luke</a> &gt <strong>Chapter 22</strong></div><p><span class="verse"><a name="1">1</a>AYO nae estaba jijijot y jaanin y guipot y pan ni taelibadura, ni mafanaan pascua.</span> <span class="verse"><a name="2">2</a>Ya y magas mamale yan y escriba sija maaliligao jaftaemano para umapuno güe; lao manmaañao ni y taotaosija.</span> <span class="verse"><a name="3">3</a>¶ Ya jumalom si Satanas gui as Judas y apeyiduña Iscariote, uno gui numerou y dose.</span> <span class="verse"><a name="4">4</a>Ya maposgüe, ya manguentos yan y magas mamale, yan y manmagas, jafataemano para uinentrega guiya sija.</span> <span class="verse"><a name="5">5</a>Ya ninafanmagof, ya matratos na umanae salape.</span> <span class="verse"><a name="6">6</a>Ya manpromete ya jaaliligao lugat para uqueentrega guiya sija, yanguin manaegüe y linajyan taotao.</span> <span class="verse"><a name="7">7</a>¶ Ya mato y jaanin y taelibadura na pan, anae nesesita umaofrese y pascua.</span> <span class="verse"><a name="8">8</a>Ya jatago si Pedro yan Juan, ilegña: Janao ya innalisto y pascua para jita, para utafañocho.</span> <span class="verse"><a name="9">9</a>Ya sija ilegñija nu güiya: Mano malagomo nae innalisto?</span> <span class="verse"><a name="10">10</a>Ya ilegña nu sija: Estagüe, anae manjalom jamyo gui siuda, infanasoda güije yan un taotao, na mañuñule un jarran janom; dalalaque güe jalom mano na guma nae jumalom.</span> <span class="verse"><a name="11">11</a>Ya inalog ni y gaéguima: Y Maestro ilegña nu jago: Manggue y aposento anae para juchocho gui pascua yan y disipulujo sija?</span> <span class="verse"><a name="12">12</a>Ya infanfinanue ni y dangculo na aposento gui sanjilo todo cabales: ayonae innalisto.</span> <span class="verse"><a name="13">13</a>Ya manjanao ya masoda jaftaemano y mansinangane sija; ya manalisto para y pascua.</span> <span class="verse"><a name="14">14</a>¶ Ya anae mato y ora, matachong papa mañija yan y dose na apostoles.</span> <span class="verse"><a name="15">15</a>Ya ilegña nu sija: Jagasja juguefdesea na utafañocho guine na pascua antes di jufamadese:</span> <span class="verse"><a name="16">16</a>Sa jusangane jamyo: Ti juchocho mas, asta qui macumple gui raenon Yuus.</span> <span class="verse"><a name="17">17</a>Ya juresibe y copa ya janae grasia, ya ilegña: Chule este, ya infanafacae entre jamyo:</span> <span class="verse"><a name="18">18</a>Sa jusangane jamyo na ti juguimen otro biaje ni y tinegcha ubas, asta qui ufato y raenon Yuus.</span> <span class="verse"><a name="19">19</a>Ya jachule y pan, ya anae janae grasia, jaipe, ya janae sija, ilegña: Este y tataotaojo, ni y manmanae jamyo: fatitinas este para injajasoyo.</span> <span class="verse"><a name="20">20</a>Taegüijeja locue y copa, anae munjayan mañena ilegña: Este na copa y nuebo na trato gui jâgâjo, ni y machuda pot jamyo.</span> <span class="verse"><a name="21">21</a>Lao estagüeja y canae y umentregayo na jumajame gui lamasa.</span> <span class="verse"><a name="22">22</a>Ya magajet na y Lajin taotao ujanao, ni y esta manfagpo, lao ay ay ayo na taotao uinentrega!</span> <span class="verse"><a name="23">23</a>Ya jatutujon manafaesen entre sija, jae guiya sija ufinatinas este.</span> <span class="verse"><a name="24">24</a>¶ Ya guaja locue inaguaguat guiya sija, jaye umasdangculo.</span> <span class="verse"><a name="25">25</a>Ya ilegña nu sija: Y ray y Gentiles, jafatitinas minagas gui jiloñija; ya ayo y fumatitinas ninasiña gui jiloñija, manmafanaan manmauleg na taotao.</span> <span class="verse"><a name="26">26</a>Lao ti infanaegüenao: sa jaye y mas dangculo guiya jamyo, ufamataegüije y mas diquique; ya y magas, ufamataegüije y mañeñetbe.</span> <span class="verse"><a name="27">27</a>Sa cao dangculoña, ayo y matatachong chumocho, pat ayo y mañeñetbe? ti ayo y matachong chumocho; lao guajo gaegue gui entalonmiyo taegüije ayo y mañeñetbe.</span> <span class="verse"><a name="28">28</a>Jamyo ayo sija y sumisigueja mangachongjo gui tentasionjo.</span> <span class="verse"><a name="29">29</a>Ya juaregla un raeno para jamyo, taegüije y as Tata ni y jaaregla y raeno para guajo.</span> <span class="verse"><a name="30">30</a>Para infañocho yan infanguimen, gui lamasajo gui raenoco; ya infanmatachong gui trono sija ya injisga y dose na tribo guiya Israel.</span> <span class="verse"><a name="31">31</a>Simon, Simon, estagüe, si Satanas, na malago nu jago para unquinila gui coladot taegüije y trigo;</span> <span class="verse"><a name="32">32</a>Lao guajo tayuyute jao, para chaña fafatta y jinengguemo: ya yanguin umabira jao, nafanfitme y mañelumo.</span> <span class="verse"><a name="33">33</a>Ya ilegña nu güiya: Señot, estayo listo para judalalag jao para y catset yan para y finatae.</span> <span class="verse"><a name="34">34</a>Ya ilegña: Jusangane jao Pedro, na ti uoo y gayo pago na jaane, antes di undagueyo tres biaje na guinin untungoyo.</span> <span class="verse"><a name="35">35</a>¶ Ya ilegña nu sija: Anae jutago jamyo sin botsa, yan sin maleta, yan sin sapatos, guaja fattanmiyo? Ya ilegñija: Taya.</span> <span class="verse"><a name="36">36</a>Ayonae ilegña nu sija: Lao pago, y gaebotsa, uchuleja, yan taegüenaoja locue y maleta: ya jaye y taya espadaña, ubende y magaguña ya ufamajan uno.</span> <span class="verse"><a name="37">37</a>Sa jusangane jamyo, na este y esta matugue, nesesita na umacumple guiya guajo: Ya matufong gui entalo y manaelaye sija: sa y güinaja sija pot guajo, umanafanfagpo.</span> <span class="verse"><a name="38">38</a>Ya ilegñija: Señot, estagüeja dos na espada. Ya ilegña nu sija: Esta najong.</span> <span class="verse"><a name="39">39</a>Ya jumuyong, ya mapos, taegüijeja y costumbreña, para y egso Olibo; ya matatiye locue ni y disipuluña.</span> <span class="verse"><a name="40">40</a>Ya anae mato gui lugat, ilegña nu sija: Fanmanaetae, ya chamiyo fanjajalom gui tentasion.</span> <span class="verse"><a name="41">41</a>Ya sumuja guiya sija, gui un inagüit acho; ya dumimo, ya manaetae,</span> <span class="verse"><a name="42">42</a>Ylegña: Tata, yanguin malago jao, nasuja guiya guajo este y copa: lao munga mafatinas y malagojo, lao y malagomo.</span> <span class="verse"><a name="43">43</a>Ya finatoigüe güije un angjet guinin y langet, ya ninametgot.</span> <span class="verse"><a name="44">44</a>Ya anae estaba umagoninias, mas fejman manaetae: ya y masajalomña taegüije y mandangculo na gotan jâgâ, mamopodong papa gui eda.</span> <span class="verse"><a name="45">45</a>Ya anae cajulo guinin manaetae, ya mato gui disipuluña, jasoda na manmamaego sa mantriste,</span> <span class="verse"><a name="46">46</a>Ya ilegña nu sija: Jafa na manmamaego jamyo? fangajulo ya infanmanaetae, sa noseaja infanjalom gui tentasion.</span> <span class="verse"><a name="47">47</a>¶ Ya mientras cumuecuentos, estagüe un manadan taotao, yan ayo y mafanaan si Judas, uno gui dose, na mafona gui menanñija, ya jumijijot gui as Jesus para uchico.</span> <span class="verse"><a name="48">48</a>Lao si Jesus ilegña nu güiya: Judas, pot un chicoja na unentrega y Lajin taotao?</span> <span class="verse"><a name="49">49</a>Ya anae malie, ni ayo sija y mangaegue gui oriyaña, jafa ujuyong, ilegñija: Señot, intaga ni y espada?</span> <span class="verse"><a name="50">50</a>Ya uno guiya sija jataga y tentago y magas mamale, ya jautut y agapa na talangaña.</span> <span class="verse"><a name="51">51</a>Ya manope si Jesus ilegña: Polo este esta. Ya japacha y talangaña, ya janamagong.</span> <span class="verse"><a name="52">52</a>Ayonae ilegña si Jesus ni y magas mamale, yan y capitan sija gui templo, yan y manamco sija ni y manmato guiya güiya: Manmato jamyo yan espada yan galute, taegüije y contra y saque?</span> <span class="verse"><a name="53">53</a>Anae estaba manjijitaja cada jaane gui templo, taya nae inestira y canaenmiyo contra guajo: lao este oranmiyo, yan y ninasiñan jinemjom.</span> <span class="verse"><a name="54">54</a>Ya maguot güe ya macone guato gui guima y magas mamale. Ya tinatitiyeja as Pedro lachago.</span> <span class="verse"><a name="55">55</a>Ya anae munjayan matotne y guafe gui talo gui patio, ya mandaña manmatachong, matachong si Pedro gui entaloñija.</span> <span class="verse"><a name="56">56</a>Ya linie ni un criada anae matachong gui ininan guafe, ya guinesatangüe, ya ilegña: Este locue na taotao manisija.</span> <span class="verse"><a name="57">57</a>Ya jadague, ilegña: Palaoan, ti jutungo güe.</span> <span class="verse"><a name="58">58</a>Ya anae na apmam linie ni otro ya ilegña: Mangachochongmo yuje sija? ya ilegña si Pedro: Taotao, ti guajo.</span> <span class="verse"><a name="59">59</a>Ya anae malofan una ora, otro jagosasegura ilegña: Magajet na sumisija este yan ayo, sa taotao Galilea locue este.</span> <span class="verse"><a name="60">60</a>Ya si Pedro ilegña: Taotao, ti jutungo jafa ilelegmo. Ya mientras cumecuentos, enseguidas umoo y gayo.</span> <span class="verse"><a name="61">61</a>Ya jabira güe y Señot ya jaaatan si Pedro. Ayonae jajaso si Pedro y sinangan y Señot, ni y ilegña nu güiya: Antes que uoo y gayo pago na jaane, undagueyo tres biaje.</span> <span class="verse"><a name="62">62</a>Ya jumuyong si Pedro ya guefcumasao.</span> <span class="verse"><a name="63">63</a>¶ Ya y taotao sija ni gumuguot si Jesus, mabotlelea ya manalalamen.</span> <span class="verse"><a name="64">64</a>Ya anae mabendas y atadogña, mafaesen ilelegñija: Sangan; jaye jao munalamen?</span> <span class="verse"><a name="65">65</a>Ya megae sija na chinatfino masasangan contra guiya, manamamajlao güe.</span> <span class="verse"><a name="66">66</a>¶ Ya anae manana mandaña sija y inetnon manamco na taotao sija y magas y mamale yan y escribas: ya macone guato gui tribunatñija, ilegñija:</span> <span class="verse"><a name="67">67</a>Yaguin jago si Jesucristo, sangane jam. Lao ilegña nu sija: Yaguin jusangane jamyo, ti injenggue yo;</span> <span class="verse"><a name="68">68</a>Ya yaguin guajo jamyo fumaesen, ti inepeyo.</span> <span class="verse"><a name="69">69</a>Lao desde pago para mona y Lajin taotao gaegue na matatachong gui agapa gui ninasiñan Yuus.</span> <span class="verse"><a name="70">70</a>Ya ilegña todos: Ayonae Lajin Yuus jao? Ya ilegña nu sija: Jamyo umalog na guajo yo.</span> <span class="verse"><a name="71">71</a>Ayonae ilegñija: Jafa mas na testimonio tanesesita? sa tajungogja esta gui pachotña.</span> </p></div</div></div></body></html>