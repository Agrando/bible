<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/luke/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/luke">Luke</a> &gt <strong>Chapter 20</strong></div><p><span class="verse"><a name="1">1</a>YA susede uno gui güije sija na jaane, anae jafananagüe y taotao sija gui templo, ya japredidica y ibangelio; manmato guiya güiya y magas mamale, yan y escriba, yan y manamco sija;</span> <span class="verse"><a name="2">2</a>Ya macuentuse, ilegñija nu güiya: Sangane jam, jafa na ninasiña na unfatitinas este sija na güinaja? Pat jaye numae jao ni este na ninasiña?</span> <span class="verse"><a name="3">3</a>Ya manope si Jesus, ilegña nu sija: Jufaesen locue jamyo un finaesen, ya sanganeyo;</span> <span class="verse"><a name="4">4</a>Y tagpangen Juan, guinin y langet, pat guinin y taotao sija?</span> <span class="verse"><a name="5">5</a>Ya sija, jajaso gui sumanjalomñija, ilegñija: Yanguin ilegmame: Guinin y langet; ualog, jafa nae na ti injenggue güe?</span> <span class="verse"><a name="6">6</a>Lao yanguin ilegmame: Guinin y taotao sija; infanmamagas nu y acho ni y taotao, sa pineloñija na profeta si Juan.</span> <span class="verse"><a name="7">7</a>Ya manmanope na ti jatungo guine mano.</span> <span class="verse"><a name="8">8</a>Ayonae ilegña si Jesus nu sija: Ni guajo locue ti jusangane jamyo, jafa na ninasiña na jufatitinas este sija na güinaja.</span> <span class="verse"><a name="9">9</a>¶ Ya jatutujon sumangane sija ni este na acomparasion; Un taotao, manplanta un fangualuan ubas, ya japoluye ni manfáfachocho, ya jumanao para y chago na tano, apmam na tiempo.</span> <span class="verse"><a name="10">10</a>Ya y tiempon mangoco, jatago un tentago para y manmachóchocho, para umanae ni y tinegcha y gualo; lao masaulag ni y manmachóchocho, ya manajanao taesinajguan.</span> <span class="verse"><a name="11">11</a>Ya jatago talo y otro tentago: ya masaulag locue talo, ya manamamajlao, ya manajanao taesinajguan.</span> <span class="verse"><a name="12">12</a>Ya jatalo tumago y mina tres na tentago: ya manaerida, ya mayute juyong.</span> <span class="verse"><a name="13">13</a>Ayonae ilegña y señot y fangualuan: Jafa jufatinas? Bae jutago y guefyajo na lajijo, sa buente ufangaerespeto nu güiya.</span> <span class="verse"><a name="14">14</a>Lao anae malie ni y manmachóchocho, manasangane ilegñija: Estagüe y heredero; nije tapuno, ya usaga y inereda guiya jita.</span> <span class="verse"><a name="15">15</a>Ya mayute juyong gui jiyong y fangualuan, ya mapuno. Jafa pago ufatinas y señot y fangualuan nu sija?</span> <span class="verse"><a name="16">16</a>Ufato, ya uyulang este sija y manmachóchocho, ya ufannae otro ni y fangualuan. Ya anae majungog ayo, ilegñija: Munga este.</span> <span class="verse"><a name="17">17</a>Lao jaatan sija ya ilegña: Jafa nae este y esta matugue: Y acho ni y jarechasa y manmamatitinas y guima, esteja mapolo cuentan ulo gui esquina?</span> <span class="verse"><a name="18">18</a>Jayeja y pedong gui jilo ayo na acho, umayamag pedasitos; lao jayeja y jinegse, ufinapetbos.</span> <span class="verse"><a name="19">19</a>¶ Ya y magas mamale, yan y escriba sija, maaliligao para umaqueguot güije na ora; lao manmaañao nu y taotao sija, sa matungoja na jasangan este na acomparasion, contra sija.</span> <span class="verse"><a name="20">20</a>Ya mapupulanja yan manmanago na umaespipia, para ujafaquemanunas sija na taotao, ya uquefanmañule ni y sinanganña, ya umaqueentrega güe gui inaregla yan ninasiñan y gobietno.</span> <span class="verse"><a name="21">21</a>Ya mafaesen güe, ilegñija: Maestro, intingo na unsasangan yan mamananagüe jao tunas, ya ti numanasajnge jao taotao, lao mamananagüe jao ni y magajet na chalan Yuus.</span> <span class="verse"><a name="22">22</a>Tunas na infanmanaejam si Sesat tributo, pat aje?</span> <span class="verse"><a name="23">23</a>Lao jatungoja y mañañija, ya ilegña nu sija:</span> <span class="verse"><a name="24">24</a>Fanueyo nu y salape. Jaye gaeimagen este yan este na tinigue? Ya manmanope ilegñija: Iyon Sesat.</span> <span class="verse"><a name="25">25</a>Ya ilegña nu sija: Nae si Sesat ni y iyon Sesat, ya innae si Yuus nu y iyon Yuus.</span> <span class="verse"><a name="26">26</a>Ya ti siña maguot pot y sinanganña gui menan y taotao sija; ya ninafanmanman ni y inepeña ya manmamatquilo.</span> <span class="verse"><a name="27">27</a>¶ Ya manmato guiya güiya Saduseo sija, ni y sumangan na taya quinajulon manmatae; ya mafaesen güe,</span> <span class="verse"><a name="28">28</a>Ylegñija: Maestro, si Moises jatuguiejam, na yanguin dos chumelo na laje, ya y uno guaja asaguaña, ya matae taya patgonña; ayo y cheluña uniasagua y palaoan, ya unacajulo semiya gui cheluña.</span> <span class="verse"><a name="29">29</a>Ya guaja siete na lalaje na mañelu: ya y finenana umasagua, ya matae taya patgonña.</span> <span class="verse"><a name="30">30</a>Ya inasagua y palaoan ni y miná dos;</span> <span class="verse"><a name="31">31</a>Ya inasagua talo ni y miná tres; yan taegüenaoja locue todo y siete manmatae ya taya famaguonñija.</span> <span class="verse"><a name="32">32</a>Ya y palaoan uttimo matae locue.</span> <span class="verse"><a name="33">33</a>Ya y quinajulon manmatae, jaye gaeasagua y palaoan? sa inasagua todo ni y siete.</span> <span class="verse"><a name="34">34</a>Ya si Jesus ilegña nu sija: Y famaguon este na tiempo manásagua yan manafanásagua:</span> <span class="verse"><a name="35">35</a>Lao ayo sija y ufanmanmerese güije na tiempo, yan y quinajulon manmatae, ni ufanasagua, ni umanafanasagua:</span> <span class="verse"><a name="36">36</a>Ni ti siña manmatae talo: sa manparejoja yan y angjet sija; yan manfamaguon Yuus, sa manfamaguon y quinajulon. manmatae.</span> <span class="verse"><a name="37">37</a>Ya pot y manmatae ni umanafangajulo, asta si Moises mamanue gui finajalomtano, anae jafanaan y Señot, Yuus Abraham yan Yuus Ysaac yan Yuus Jacob.</span> <span class="verse"><a name="38">38</a>Sa ti güiya Yuus manmatae, na manlâlâ: sa todosija manlala guiya güiya.</span> <span class="verse"><a name="39">39</a>Ya manmanope palo gui escriba sija ilegñija: Maestro, mauleg sinanganmo.</span> <span class="verse"><a name="40">40</a>Ya desde ayo, ti matatnga mafaesen güe talo jafa.</span> <span class="verse"><a name="41">41</a>¶ Ya ilegña nu sija: Jafa na ilegñija na si Cristo lajin David?</span> <span class="verse"><a name="42">42</a>Ya güiyaja si David umalog gui leblon y Salmos: Y Señot ilegña ni y Señotjo, Fatáchong gui agapa na canaejo,</span> <span class="verse"><a name="43">43</a>Asta qui jupolo y enemigumo sija para fañajangan y adengmo.</span> <span class="verse"><a name="44">44</a>Enao muna si David finanaan güe Señot, ya jaftaemano mina ulajiña?</span> <span class="verse"><a name="45">45</a>¶ Ya majujungogja ni y taotao sija, anae ilegña ni y disipuluña:</span> <span class="verse"><a name="46">46</a>Adaje jamyo ni y escriba sija, sa yanñija manmamocat yan y anaco na magago, yan yanñija manmasaluda gui plasa, yan y finénana na tachong gui sinagoga sija; yan y finénana na saga gui guipot;</span> <span class="verse"><a name="47">47</a>Yan jalachae y guima y biuda sija, yan manmamanunue ni y anaco tinaetaeñija pot taya; estesija ujaresibe mandangculo na sinentensia.</span> </p></div</div></div></body></html>