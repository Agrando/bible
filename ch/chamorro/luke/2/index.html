<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/luke/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/luke">Luke</a> &gt <strong>Chapter 2</strong></div><p><span class="verse"><a name="1">1</a>YA susede na ayo sija na jaane, jumuyong un bando guinen as Augusto Sesat, para todo y tano na mataotagüe, na y naanñija ufanmatugue gui padron.</span> <span class="verse"><a name="2">2</a>Este finenana na padron esta fumatinas, anae si Sirenio y magalaje guiya Siria.</span> <span class="verse"><a name="3">3</a>Ya manjanao todo y taotao para ninatugue y naanñija gui padron, cada uno gui siudaña.</span> <span class="verse"><a name="4">4</a>Ya jumanao si José guinin Galilea, guinin un siuda na naanña Nasaret, para ufalag Judea, gui siudan David, na mafanaan Betlehem, sa güiya y guima y familian David;</span> <span class="verse"><a name="5">5</a>Para ufanmatugue gui padron yan si Maria, asaguaña umacamo yan güiya, anae estaba dangculo sa mapotgue,</span> <span class="verse"><a name="6">6</a>Ya susede, anae gaegue sija güije, y jaaniña ni para ufañago esta macumple;</span> <span class="verse"><a name="7">7</a>Ya mañago un laje finenana na patgon; ya mabalutan ni y pañales, ya manaason qui cajon sacate; sa taya sagañija gui guima.</span> <span class="verse"><a name="8">8</a>¶ Ya guaja pastot sija güije na tano, na mañaga gui fangualuan, ya jaadadaje y manadan quinilo gui puenge.</span> <span class="verse"><a name="9">9</a>Ya estagüe y angjet y señot tumotojgue guiya sija; y minalag Yuus jaina gui oriyañija; ya guaja dangculo na minaañao.</span> <span class="verse"><a name="10">10</a>Lao y angjet ilegña nu sija: Chamiyo fanmaañao; sa, estagüe, na juchule para jamyo mauleg na sinangan dangculo na minagof, para todo y taotao:</span> <span class="verse"><a name="11">11</a>Sa esta mafañago para jamyo gui siudan David, pago na jaane, un Satbadot, na güiya si Cristo, y Señot.</span> <span class="verse"><a name="12">12</a>Ya este y señatmiyo: Inseda y patgon mabalutan ni y pañales, ya umaason gui cajon sacate.</span> <span class="verse"><a name="13">13</a>Ya enseguidas anog yan y angjet y linajyan y sendalo gui langet, na manmantutuna as Yuus, ya ilegñija:</span> <span class="verse"><a name="14">14</a>Minalag gui y Gueftaquilo as Yuus, ya y tano pas gui entalo taotao ni y minagofña dangculo.</span> <span class="verse"><a name="15">15</a>Ya jumuyong anae y angjet sija manmamapos guiya sija para y langet, y pastot sija manasangane. uno yan otro: Nije tafanmalag pues, asta Betlehem, ya talie este na güinaja ni esta jumuyong, na si Yuus jafanuejit.</span> <span class="verse"><a name="16">16</a>Ya manmato chadeg, ya jasoda si Maria yan José, yan y diquique na patgon umaason gui cajon sacate.</span> <span class="verse"><a name="17">17</a>Ya anae esta malie, janatungo y sinangan na mansinangane sija nu y diquique na patgon.</span> <span class="verse"><a name="18">18</a>Ya todo y manmanjungog, ninafanmanman pot y pastot sija, ni y sinanganñija.</span> <span class="verse"><a name="19">19</a>Lao si Maria jananana todo este sija na sinangan, jajasosoye gui corasonña.</span> <span class="verse"><a name="20">20</a>Ya manato guato y pastot sija yan manmagof ya matuna si Yuus pot todo y güinaja ni munjayan jajungog yan jalie, jaftaemano y esta jasangane sija.</span> <span class="verse"><a name="21">21</a>¶ Ya anae esta macumple y ocho na jaane, para umasirconsida güe mafanaan naanña si Jesus, taegüije y finanaan nu y angjet antes qui umamapotgueñaejon gui tiyan nanaña.</span> <span class="verse"><a name="22">22</a>Ya anae esta macumple y jaanin y guinasgas, jaftaemanoja y lay Moises, sija macone güe guiya Jerusalem para umanae gui Señot.</span> <span class="verse"><a name="23">23</a>(Jaftaemanoja y matuque gui lay y Señot: todo laje na jababa y tiyan, umafanaan santos para y Señot);</span> <span class="verse"><a name="24">24</a>Ya para umanae inefrese jaftaemanoja y masangan y lay y Señot, un pares na tortola pat dos patgon na paluma.</span> <span class="verse"><a name="25">25</a>Ya, estagüe, guaja un taotao guiya Jerusalem, na naanña si Simeon, ya este na taotao, cabales ya guefmanjonggue na jananangga y quinensuela y Israel: ya y Espiritu Santo gaegue gui jiloña.</span> <span class="verse"><a name="26">26</a>Ya esta mafanue güe nu y Espiritu Santo, na ti ulie finatae, antes na ulie Cristo, y Señot.</span> <span class="verse"><a name="27">27</a>Ya mato güe pot y Espiritu gui templo, ya anae machule, nu si tataña, y patgon Jesus gui templo para umafatinas pot guiya, taemanoja y costumbren y lay,</span> <span class="verse"><a name="28">28</a>Ayo nae güiya jajogue gui canaeña ya jabendise si Yuus ya ilegña:</span> <span class="verse"><a name="29">29</a>Pago polo, Señot, y tentagomo ya jumanao yan pas, taemanoja y sinanganmo.</span> <span class="verse"><a name="30">30</a>Sa jalie y matajo y satbasionmo,</span> <span class="verse"><a name="31">31</a>Ni esta unfamauleg gui menan todo y taotao;</span> <span class="verse"><a name="32">32</a>Y candit para ufanmatungo y nasion sija, yan y minalag para y taotaomo, Israel.</span> <span class="verse"><a name="33">33</a>¶ Ya si José yan y nanaña ninafanmanman nu ayo sija y jasasangan nu güiya;</span> <span class="verse"><a name="34">34</a>Ya jabendise si Simeon ya ilegña ni nanaña as Maria: Estagüe na patgon esta mapolo para pinedong yan para ufanjinatsa y megae guiya Israel; yan para y señat ni y ninachatsaga,</span> <span class="verse"><a name="35">35</a>Yan y jago locue, sa y antimo na umadotgan nu y espada, ya para jinasoñija y megae na corason nae umatungo.</span> <span class="verse"><a name="36">36</a>Gaegue locue güije, si Ana y profeta palaoan, jagan Fanuel gui tribun Aser (na güiya guaja megae na jaaniña, yan sumaga yan y asaguaña siete años desde y binitgenña;</span> <span class="verse"><a name="37">37</a>Ya bumiuda asta ochenta y cuatro años) ya ti jafapos gui templo, ya jaadodora si Yuus, puenge yan jaane nu y umayuyunat yan manaenaetae.</span> <span class="verse"><a name="38">38</a>Ya este mato güijija na ora ya janae si Yuus maase, ya jacumuentuse pot güiya todo sija y manmannangga ni linibre guiya Jerusalem.</span> <span class="verse"><a name="39">39</a>Lao anae esta jacumple todo sija, taemanoja y gaegue gui lay y Señot, manalo guato Galilea gui siudañija guiya Nasaret.</span> <span class="verse"><a name="40">40</a>Ya y patgon dumangculo yan ninamatatnga ya bulagüe tiningo: ya y grasian Yuus gaegue gui jiloña.</span> <span class="verse"><a name="41">41</a>¶ Ya manjajanao sija tataña todo y sacan asta Jerusalem gui guipot y pascua.</span> <span class="verse"><a name="42">42</a>Ya anae guaja esta dose na años, sija mangajulo guiya Jerusalem taemanoja y costumbren y guipot.</span> <span class="verse"><a name="43">43</a>Ya anae jocog y jaane sija, manalo sija, ya sumaga y patgon, Jesus, guiya Jerusalem taetiningo nu y tataña sija.</span> <span class="verse"><a name="44">44</a>Ya jinasoñija na gaegue gui mangachongñija, ya un jaane na manjajanaoja; ya maaliligao güe gui entalo y parientesñija yan y manatungoñija.</span> <span class="verse"><a name="45">45</a>Lao anae ti masoda güe, manalo guato Jerusalem maaliligao güe.</span> <span class="verse"><a name="46">46</a>Ya susede anae esta malofan tres na jaane, inseda güe gui templo matatachong gui entalo y manfaye maecungog yan mafafaesen.</span> <span class="verse"><a name="47">47</a>Ya todo sija y jumujungog ninafanmanman ni tiningoña yan y inepeña.</span> <span class="verse"><a name="48">48</a>Ya anae malie manmajngan ya ilegña nu güiya si nanaña: Patgon, jafa na unfatinasjam taeguenao? Estagüe si tatamo yan guajo na inaliligao jao yan y pinitinmame!</span> <span class="verse"><a name="49">49</a>Ayo nae ilegña nu sija: Pot jafa yo na inaliligao? Ti intingo na y checho y tatajo nesesita yo na fatinas?</span> <span class="verse"><a name="50">50</a>Lao sija ti jatungo ayo na sinangan y mansinangane.</span> <span class="verse"><a name="51">51</a>Ya tumunog yan sija ya manjanao. guato Nasaret ya mansinejeta sija. Ya si nanaña jaadaje este todo sija gui corasoña.</span> <span class="verse"><a name="52">52</a>Ya si Jesus lumálamodong gui tiningoña yan y linecaña yan y grasia gui as Yuus yan y taotao sija.</span> </p></div</div></div></body></html>