<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/matt/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/matt">Matthew</a> &gt <strong>Chapter 13</strong></div><p><span class="verse"><a name="1">1</a>AYO na jaane, jinanaoña si Jesus gui guima, matachong gui oriyan tase.</span> <span class="verse"><a name="2">2</a>Ya mato guiya güiya dangculo na linajyan taotao; ya jumalom güe gui un batco, ya matachong; ya todo y linajyan taotao manmatachong gui oriyan unae.</span> <span class="verse"><a name="3">3</a>Ya jacuentuse sija megae na acomparasion, ilegña: Estagüe y tátanom na jumuyong para ufananom.</span> <span class="verse"><a name="4">4</a>Ya anae manananom, palo gui semiya manpodong gui oriyan chalan, ya manmato y pájaro sija ya macano.</span> <span class="verse"><a name="5">5</a>Palo gui semiya manpodong gui jilo acho na lugat, na ti megae odaña; ya doco ti apmam, sa ti tadong papa gui eda.</span> <span class="verse"><a name="6">6</a>Lao anae manina y atdao, mansinenggue sa taejale, ya ninamalayo.</span> <span class="verse"><a name="7">7</a>Ya palo mamodong gui entalo títuca sija ya mandoco y títuca ya chiniguet.</span> <span class="verse"><a name="8">8</a>Ya palo manpodong gui mauleg na oda, ya manmanogcha; y uno siento, y otro sesenta, y otro treinta.</span> <span class="verse"><a name="9">9</a>Y gaetalanga para ufanjungog, güiya ujungog.</span> <span class="verse"><a name="10">10</a>Ayo nae manmato y disipuluña sija ya ilegñija: Jafajao na cumuecuentuse sija pot acomparasion sija?</span> <span class="verse"><a name="11">11</a>Ya güiya manope ilegña. Sa esta manmanae jamyo, para intingo y misterion y raenon langet, lao sija ti ufanmanae.</span> <span class="verse"><a name="12">12</a>Sa jayeja y guaja, umanae para uguaja mas; lao ayo y taya iyoña, achog uguaja y iyoña, umachule.</span> <span class="verse"><a name="13">13</a>Enaomina jucuentuse sija pot acomparasion; sa y manmanaatan, ya ti manmanlie, ya manecungog, ya ti manmanjujungog, ni ujatungo.</span> <span class="verse"><a name="14">14</a>Y ya sija nae umacumple y sinangan Isaias ni ilegña: Anae manmanjujungog, ujungog ya ti utungo; ya anae manmanaatan, ufanmanlie, ya ti ujasiente.</span> <span class="verse"><a name="15">15</a>Sa y corasonñija este na taotao sija manmacat, ya y talangañija mapot manmanjungog, ya y atadogñija jajujuchom; para chañija fanmanlilie ni atadogñija, yan ufanmanjungog ni talangañija, ya ujatungo ni corasonñija, ya ujatolaeca sija, ya guajo junajomlo sija.</span> <span class="verse"><a name="16">16</a>Lao mandichoso y atadogmiyo, sa manmanlie, yan y talanganmiyo sa manmanjungog.</span> <span class="verse"><a name="17">17</a>Sa magajet jusangane jamyo, na megae na profeta, yan manunas na taotao jagasja manmalago na ujalie y liniinmiyo, ya ti jalie; yan ujajungog y jiningogmiyo, ya ti jajungog.</span> <span class="verse"><a name="18">18</a>¶ Ecungog jamyo y acomparision y tátanom.</span> <span class="verse"><a name="19">19</a>Jayeja y umecungog y sinangan y raeno, ya ti jatungo, mato y Taelaye ya janajanao y esta matanme gui corasonña. Este yuje semiya ni y pedong gui oriyan chalan.</span> <span class="verse"><a name="20">20</a>Ya ayo y matanme gui jilo acho na lugat, este yuje y jumungog y sinangan, ya jaresibe ni y minagofña.</span> <span class="verse"><a name="21">21</a>Lao taya jale guiya güiya, ya gaegue un ratoja; sa anae mato y triniste yan minamajlao pot causan di y sinangan, ti apmam matompo gui isao.</span> <span class="verse"><a name="22">22</a>Ya ayo y matanme gui entalo títuca sija; este yuje y jumungog y sinangan; lao y inadajiña ni y tano, yan dinague ni güinaja, jañucot y sinangan ya sumaga sin tinegchaña.</span> <span class="verse"><a name="23">23</a>Lao ayo y matanme gui mauleg na oda; este yuje y jumungog y sinangan ya jatungo, ya manogcha locue; ya y tinegchaña y uno siento, ya y otro sesenta, ya y otro treinta.</span> <span class="verse"><a name="24">24</a>¶ Otro acomparasion jasangane sija ilegña: Y raenon langet parejoja yan un taotao ni manananom gui fangualuanña, mauleg na semiya.</span> <span class="verse"><a name="25">25</a>Ya y tiempo nae manmamaego y taotao sija, mato y enemigo ya jatanme y taelaye na chaguan gui entalo y trigo, ya mapos.</span> <span class="verse"><a name="26">26</a>Ya anae mandoco y trigo ya manmanogcha, y taelaye na chaguan mandoco locue.</span> <span class="verse"><a name="27">27</a>Ya manmato y tentago y tatan familia ya ilegñija nu güiya: Señot, ada ti mauleg na semiya tinanommo gui fangualuanmo? Jafa mina guaja taelaye na chaguan?</span> <span class="verse"><a name="28">28</a>Ylegña nu sija: Un enemigo fumatinas este. Ya y tentagoña ilegñija nu güiya: Malagojao ya infanjanao ya inchile?</span> <span class="verse"><a name="29">29</a>Ylegña: Munga, sa no sea yaguin inchile y taelaye na chaguan, innabineog locue y trigo.</span> <span class="verse"><a name="30">30</a>Polo ya ufandaña mandoco sija na dos asta y quineco; an mato y tiempon quineco, bae jualog ni para ufanmangoco: Chile finena y taelaye na chaguan, ya inguede famanojo para umasonggue; ya y trigo polo gui jalom y camalinjo.</span> <span class="verse"><a name="31">31</a>¶ Otro acomparasion sinangane sija ilegña: Y raenon langet parejoja yan y pepitas y mostasa, ni jachule un taotao ya jatanme gui fangualuanña.</span> <span class="verse"><a name="32">32</a>Magajet na güiya mas diquique gui todo y semiya sija; lao anae esta mandoco, güiya mas dangculo gui manmagogulae, ya mamatrongconjayo, ya manmato sija y pájaron y aire, ya manmamatinas y chenchon gui ramasña.</span> <span class="verse"><a name="33">33</a>¶ Otro acomparasion sinangane sija ilegña: Y raenon langet, parejoja yan y libadura, ni y un palaoan jachule ya janana gui tres medidan arina, asta qui todo manbolacho.</span> <span class="verse"><a name="34">34</a>Todo estesija jasangan si Jesus pot acomparasion gui linajyan taotao; ya taya jasangane sija sin acomparasion.</span> <span class="verse"><a name="35">35</a>Para umacumple y munjayan masangan pot y profeta na ilegña: Jubaba y pachotto pot acomparasion: ya jusangan güinaja sija ni manafanatog desde y plinantan y tano.</span> <span class="verse"><a name="36">36</a>Ayo nae jadingo y linajyan taotao ya mapos, ya jumalon gui guima; ya manmato guiya güiya y disipuluña sija, ya ilegñija: Naclaruyejam ni y acomparasion y taelaye na chaguan gui fangualuan.</span> <span class="verse"><a name="37">37</a>Ya manope sija ilegña: Ayo y mananom mauleg na semiya y Lajin taotao yuje.</span> <span class="verse"><a name="38">38</a>Y fangualuan, y tano; y manmauleg na semiya, y famaguon y raeno, ya y taelaye na chaguan y famaguon y Maligno.</span> <span class="verse"><a name="39">39</a>Y enemigo, ni y tumanme, y anitegüe; ya y quineco, y jinecog y siglo; ya y para ufanmangone, y angjet sija.</span> <span class="verse"><a name="40">40</a>Sa taegüenao machule y taelaye na chaguan ya masonggue gui guafe, taegüijija locue y jinecog y siglo.</span> <span class="verse"><a name="41">41</a>Ya utago y Lajin taotao y angjetña sija; ya urecoje todo ayo sija y fumatitinas y tinempo, yan y fumatitinas y tinaelaye;</span> <span class="verse"><a name="42">42</a>Ya uyute gui jetnon guafe; ya ayo nae uguaja tumanges, yan chegcheg nifen.</span> <span class="verse"><a name="43">43</a>Ayo nae y manunas, ufanmanina calang y atdao, gui raenon y Tatanñija. Y gaetalanga para ufanjungog, güiya ujungog.</span> <span class="verse"><a name="44">44</a>¶ Y raenon langet locue, parejoja yan un senguaguan na güinaja ni y mananana gui un fangualuan, ya un taotao, anae jasoda, janana, ya mapos yan pot y minagofña jabende todo y iyoña ya jafajan ayo na fangualuan.</span> <span class="verse"><a name="45">45</a>¶ Y raenon langet parejoja locue yan un taotao ni manbebende, na manaliligao bonito na petlas:</span> <span class="verse"><a name="46">46</a>Ya anae mañoda un petlas na senguaguan, mapos ya jabende todo y güinajaña ya jafajan ayo.</span> <span class="verse"><a name="47">47</a>¶ Y raenon langet parejoja locue, yan un lagua ni y mayute guato gui tase, ya mangone todo clase:</span> <span class="verse"><a name="48">48</a>Ya anae esta bula, majala guato gui oriyan unae; ya manmatachong, ya majoca y manmauleg ya masajguane gui sajguanñija, ya y manaelaye mayute juyong.</span> <span class="verse"><a name="49">49</a>Taegüinija locue y jinecog y siglo: ufato y angiet sija ya ujanafanjanao y manaelaye gui entalo y manunas;</span> <span class="verse"><a name="50">50</a>Ya ujayute gui jetnon guafe; ya ayo nae uguaja güije tumanges, yan chegcheg nifen.</span> <span class="verse"><a name="51">51</a>Ayo nae si Jesus ilegña nu sija: Intingo todo estesija? Sija ilegñija nu guiya: Junggan.</span> <span class="verse"><a name="52">52</a>Ya güiya ilegña nu sija: Pot este todo escriba ni mafatinas disipulo gui raenon langet, parejoja yan y tatan un familia, ni y jachuchule gui güinajaña bijo sija, yan nuebo sija.</span> <span class="verse"><a name="53">53</a>¶ Ya anae janafonjayan si Jesus todo este sija na acomparasion, mapos güije.</span> <span class="verse"><a name="54">54</a>Ya anae mato gui tanoña, mamanagüe gui guimayuusñija, ya sija ninafanmanman, ya ilegñija: Guine mano nae jumuyong este na tiningoña, ya este sija mandangculo na ninasiña?</span> <span class="verse"><a name="55">55</a>Ada ti güiya este y lajin y catpintero? Ada si nanaña ti mafanaan si Maria? yan y mañeluña, ti sija si Santiago, si José, si Simon, yan si Judas?</span> <span class="verse"><a name="56">56</a>Ya ada ti manjijita yan y mañeluña palaoan? Guine mano nae uguaja este na taotao todo estesija? Ya guaja guiya güiya disgusto.</span> <span class="verse"><a name="57">57</a>Lao si Jesus ilegña nu sija: Y profeta taya onraña, gui tanoña yan y guimaña; lao gaeonraña gui otro lugat.</span> <span class="verse"><a name="58">58</a>Ya ti jafatinas güije megae na mannamanman, sa taya jinengguenñija.</span> </p></div</div></div></body></html>