<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/matt/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/matt">Matthew</a> &gt <strong>Chapter 26</strong></div><p><span class="verse"><a name="1">1</a>YA susede anae munjayan si Jesus jasangan este sija na sinangan, ilegña ni disipuluña sija;</span> <span class="verse"><a name="2">2</a>Intingo na dos na jaane talo umafatinas y guipot; ya y Lajin taotao umaentrega para umatane gui quiluus.</span> <span class="verse"><a name="3">3</a>Ayo nae y prinsipen y mamale sija, yan y manbijo na taotao sija, mandaña gui palasyon y magas na pale, y naanña si Caefas:</span> <span class="verse"><a name="4">4</a>Ya manaconseja entresija para ujacone si Jesus pot dinague, ya ujapuno.</span> <span class="verse"><a name="5">5</a>Lao ilegñija: Munga gui jaanin y guipot, sa munga na umafatinas yinaoyao gui taotao sija.</span> <span class="verse"><a name="6">6</a>Ya anae estaba si Jesus guiya Betania, gui guima Simon y ategtog,</span> <span class="verse"><a name="7">7</a>Mato guiya güiya un palaoan, na guaja un boteya alabastron ungüento na dangculo baliña, ya jachuda gui jilo iluña, anae estaba gui lamasa na matatachong:</span> <span class="verse"><a name="8">8</a>Lao anae malie ni disipuluña sija, ninafanlalalo, ya ilegñija: Jafa na jagagasta este?</span> <span class="verse"><a name="9">9</a>Sa este na ungüento siña mabende pot dangculo na presio, ya ufanmanae y mamoble.</span> <span class="verse"><a name="10">10</a>Anae jatungo si Jesus, ilegña nu sija: Jafa na innachatsaga y palaoan? sa jafatinas mauleg na chocho para guajo.</span> <span class="verse"><a name="11">11</a>Sa jamyo guaja siempre mamoble manjajamyo, lao guajo, siempre taya.</span> <span class="verse"><a name="12">12</a>Sa jachuda este na ungüento gui tataotaojo, jafatinas para majafotjo.</span> <span class="verse"><a name="13">13</a>Magajet jusangane jamyo: Mano nae este na ebangelio na umapredica gui todo y tano, uguajaja locue este y finatinasña este na palaoan, masangan para memoriasña.</span> <span class="verse"><a name="14">14</a>¶ Ayo nae y uno gui dose, y naanña si Judas Iscariote, mapos malag y prinsipen y mamale sija,</span> <span class="verse"><a name="15">15</a>Ya ilegña: Jafa malagomiyo innaeyo, ya juentrega jamyo nu güiya? Ya manmapesa para güiya treinta pidason salape.</span> <span class="verse"><a name="16">16</a>Ya desde ayo, manmanaliligao lugat para umaentrega güe.</span> <span class="verse"><a name="17">17</a>¶ Ya y finenana na jaanin gupot pan sin lebadura, manmato y disipulo gui as Jesus, ya ilegñija: Mano nae malagojao ya infamaulequejao namo gui guipot?</span> <span class="verse"><a name="18">18</a>Ya ilegña: Janao fanmalag y siuda, gui guima ayo na taotao, y insangane: Y Maestro ilegña, y tiempoco esta jijot, iyajamyo nae jufatinas y guipot Pascua yan y disipulojo sija.</span> <span class="verse"><a name="19">19</a>Ya y disipulo sija jafatinas y mantinago as Jesus, ya manalisto y guipot pascua.</span> <span class="verse"><a name="20">20</a>Ya anae pupuenge güije na jaane, matachong gui lamasa yan y dose na disipulo;</span> <span class="verse"><a name="21">21</a>Ya anae mañochocho güiya ilegña: Magajet jusangane jamyo, na uno guiya jamyo uentregayo.</span> <span class="verse"><a name="22">22</a>Sija ninafangostriste, ya sigue di ilegñija cada uno nu güiya: Buente guajo, Señot?</span> <span class="verse"><a name="23">23</a>Ayo nae manope ilegña: Y munajalom y canaeña yan guajo gui plato, güiya uentregayo.</span> <span class="verse"><a name="24">24</a>Magajet na y Lajin taotao ujanao, calang y esta matugue nu güiya; lao ay ay para ayo na taotao ni y jaentrega y Lajin taotao! maulegña mojon ayo na taotao na ti umafañago.</span> <span class="verse"><a name="25">25</a>Ayo nae manope si Judas, ni umentrega güe, ilegña: Guajo buente Rabi? Ylegña nu güiya: Jago guinin sumangan.</span> <span class="verse"><a name="26">26</a>¶ Ya mientras mañochocho, jachule si Jesus y pan, ya jabendise, ya jaipe, ya janae y disipoluña sija, ya ilegña: Chule, ya cano; este y tataotaojo.</span> <span class="verse"><a name="27">27</a>Jachule y copa, ya janae si Yuus grasias, ya janae sija ni y copa, ilegña: Fanguimen jamyo todo.</span> <span class="verse"><a name="28">28</a>Sa este y jâgâjo gui Nuevo Testamento, ni y machuda para megae, para inasiin y isao.</span> <span class="verse"><a name="29">29</a>Ya jusangane jamyo, na desde pago ti juguimen mas y tinegcha ubas, asta ayo na jaane anae para juguimen nuebo yan jamyo gui raenon Tata.</span> <span class="verse"><a name="30">30</a>¶ Ya anae munjayan jacanta un himno, manmapos para sabana Olibo,</span> <span class="verse"><a name="31">31</a>Ayo nae si Jesus ilegña nu sija: Todos jamyo ufanmañoda guiya guajo ocasion inale pago na puenge; sa matugue esta: Junafañetnot y pastot, ya y quinilo sija manmachalapon gui manada.</span> <span class="verse"><a name="32">32</a>Lao despues di unacajuloyo talo gui entalo manmatae, jujanao gui menanmiyo guiyo Galilea.</span> <span class="verse"><a name="33">33</a>Si Pedro manope, ilegña nu güiya: Yaguin todos ufanmañoda guiya jago ocasion inale lao guajo ti jusoda para siempre ocasion inale.</span> <span class="verse"><a name="34">34</a>Si Jesus, ilegña: Magajet jusanganejao: na pago na puenge, antes di ucanta y gayo, undagueyo tres biaje.</span> <span class="verse"><a name="35">35</a>Ylegña nu guiya si Pedro: Achogaja junesesita matae yan jago, lao ti judaguejao. Yan todo y palo disipulo sija, taegüenaoja ilegñija locue.</span> <span class="verse"><a name="36">36</a>Ayo nae mato si Jesus yan sija gui güetta na mafanaan Gethsemane, ya ilegña ni disipuluña sija: Fanmatachong güine, ya jumanaoyo ya j ufanaetae güije guato.</span> <span class="verse"><a name="37">37</a>Ya jacone gachongña si Pedro yan y dos lajin Sebedeo, ya jatutujon mantriste yan manmajalang.</span> <span class="verse"><a name="38">38</a>Ayo nae si Jesus ilegña nu sija: Y antijo gostriste asta qui matae: fañaga güine, ya infanbela yan guajo.</span> <span class="verse"><a name="39">39</a>Ya mamocat mona didide, tumecon ya manaetae, ilegña: Tatajo, yaguin siña, nafalofan este na copa guiya guajo: lao ti según y minalagojo, na según y minalagomo.</span> <span class="verse"><a name="40">40</a>Ya mato gui disipuluña sija, ya jasoda sija na manmamaego: ya ilegña as Pedro: Jafa, ada ti siña jamyo infanbela yan guajo una ora?</span> <span class="verse"><a name="41">41</a>Fanbela ya infanmanaetae, para chamiyo fanjajalom gui tentasion: y espiritu magajet na malago lao y catne echecho.</span> <span class="verse"><a name="42">42</a>Mapos talo gui segundo biaje ya manaetae, ilegña: Tatajo, yaguin ti siña este na copa malofan guiya guajo, yaguin ti juguimen, ufatinas y minalagomo.</span> <span class="verse"><a name="43">43</a>Ya mato, ya jasoda talo sija na manmamaego; sa y atadogñija manmacat.</span> <span class="verse"><a name="44">44</a>Ya jadingo sija, mapos talo ya manaetae gui mina tres biaje, jasangan ayoja na sinangan.</span> <span class="verse"><a name="45">45</a>Ayo nae mato gui disipuluña sija, ya ilegña: Infanmamaegoja, pago, yan infandescacansaja; estagüe na mato y ora, ya y Lajin taotao esta maentrega gui canae y manisao sija.</span> <span class="verse"><a name="46">46</a>Fangajulo na nije tafanjanao; estagüe esta mato y umentregayo.</span> <span class="verse"><a name="47">47</a>¶ Ya y tiempoja anae cumuecuentos güe, estagüe si Judas, uno gui dose, mato mañisija yan un dangculon linajyan taotao, manmañuñule espada yan galute, tinago y prinsipen y mamale sija yan y manamco na taotao sija.</span> <span class="verse"><a name="48">48</a>Yan umentrega güe, mannae esta señat, ilegña: Y juchico, güiya; guesguot.</span> <span class="verse"><a name="49">49</a>Ya enseguidas matogüe gui as Jesus, ya ilegña nu güiya: Minagof, Maestro! ya jachico.</span> <span class="verse"><a name="50">50</a>Ya si Jesus, ilegña nu güiya: Amigo, jafajao na mato? Ayo nae manmato sija ya maguot si Jesus, ya macone.</span> <span class="verse"><a name="51">51</a>Ya, estagüe, uno gui mangachong si Jesus, jajuto y canaeña, ya jalagnos y espadaña, y janalamen uno gui tentago y prinsipen y mamale sija, janajanao un talanga.</span> <span class="verse"><a name="52">52</a>Ayo nae si Jesus ilegña nu güiya: Natalo guato y espadamo gui sagaña; sa todo y manmañuñule espada, nu y espadaja ufanpinino.</span> <span class="verse"><a name="53">53</a>Ada jinasomo na ti siñayo jutayuyut si Tata pago, ya güiya unaeyo enseguidas mas di dose legion na angjet sija?</span> <span class="verse"><a name="54">54</a>Lao jaftaemano macumple y Tinigue sija; sa matugue na taegüenao nesesita umafatinas este?</span> <span class="verse"><a name="55">55</a>Ayo na ora ilegña si Jesus ni linajyan taotao: Manmato jamyo parejo yan contra y saque, na manmañuñule jamyo espada yan galute para inqueneyo? Cada jaane manjijitaja guajo matachong gui templo, mamnanagüe nu jamyo, ya ti inqueneyo.</span> <span class="verse"><a name="56">56</a>Lao todo este umafatinas, para umacumple y Tinigue sija ni y profeta sija. Ayo nae todo y disipuluña sija madingo güe, ya manmalago.</span> <span class="verse"><a name="57">57</a>¶ Ya ayo sija y cumone si Jesus, macone güe guato gui as Caefas, magas na pale, anae manestaba y escriba sija yan y manamco na mandadaña.</span> <span class="verse"><a name="58">58</a>Lao si Pedro, dinalalag güe chago asta qui mato gui colat y magas na pale; ya jumalom ya manmatachong yan y tentago sija, para ulie y uttimo.</span> <span class="verse"><a name="59">59</a>Ya y prinsipen y mamale sija yan todo y inetnon ofisiat, manmanaliligao ni ti magajet na testimonio contra si Jesus, para umapuno.</span> <span class="verse"><a name="60">60</a>Lao ni uno mañoda; achogja mato megae na ti manmagajet na testigo. Lao y uttimo manmato dos,</span> <span class="verse"><a name="61">61</a>Na ilegñija, Este na taotao ilegña: Guajo siña juyulang papa este na gumayuus, ya junacajulo gui tres na jaane.</span> <span class="verse"><a name="62">62</a>Ya cajulo y magas y mamale, ya ilegña nu güiya: Ti unfanope ni jafa? Jafa este na testimonio contra jago?</span> <span class="verse"><a name="63">63</a>Lao si Jesus mamatquiloja. Ya y magas y mamale ilegña nu güiya: Jutayuyutjao pot y lalâlâ na Yuus, na unsanganejam cao jago si Cristo, Lajin Yuus.</span> <span class="verse"><a name="64">64</a>Si Jesus ilegña nu güiya: Jago guinin sumangan. Ya jusangane jamyo na desde pago inlie y Lajin taotao na matatachong gui agapa y ugaeninasiña na canae, ya umamaela gui jalom y mapagajes sija gui langet.</span> <span class="verse"><a name="65">65</a>Ayo nae y magas y mamale, jatiteg y magaguña, ya ilegña: Cumuentos chatfino contra si Yuus: jafa mas na utanesesita testigo sija? Estagüe esta pago na injingog y chinatfino contra si Yuus.</span> <span class="verse"><a name="66">66</a>Jafa pinelonmimiyo? Sija manmanope ilegñija: Jamerese y finatae.</span> <span class="verse"><a name="67">67</a>Ayo nae matolae y mataña yan patmada güe; ya y palo manafañetnot nu y dinemo;</span> <span class="verse"><a name="68">68</a>Ya ilegñija: Profetisayejam, O Cristo! jayejao munafañetnot?</span> <span class="verse"><a name="69">69</a>¶ Ya ayo na tiempo si Pedro estaba matatachong gui sumanjiyong gui guelat; ya mato guija güiya un palaoan tentago, ya ilegña: Manjajamjo locue yan si Jesus y Galileo.</span> <span class="verse"><a name="70">70</a>Lao güiya jadague gui menan todos, ilegña: Ti jutungo jafa ilelegmo.</span> <span class="verse"><a name="71">71</a>Ya anae jumuyong gui petta; linie ni otro palaoan, ya ilegña ni ayo y manestaba güije: Este locue mañisija yan si Jesus Nasareno.</span> <span class="verse"><a name="72">72</a>Ya jadague talo ya manjula ilegña: Ti jutungo ayo na taotao.</span> <span class="verse"><a name="73">73</a>Ti apmam despues manmato sija y mangaegue güije, ya ilegñija as Pedro: Magajet na jago locue uno guiya sija; sa y sinanganmo dumiclalara jao.</span> <span class="verse"><a name="74">74</a>Ayo nae jatutujon mumatdise, yan manjula, ilegña: Ti jutungo ayo na taotao. Ya enseguidas cumanta y gayo.</span> <span class="verse"><a name="75">75</a>Ya jajaso si Pedro y sinangan Jesus ni ilegña: Antes di ucanta y gayo, undagueyo tres biaje. Ya mapos juyong ya gueftumanges.</span> </p></div</div></div></body></html>