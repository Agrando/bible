<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/matt/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/matt">Matthew</a> &gt <strong>Chapter 17</strong></div><p><span class="verse"><a name="1">1</a>DESPUES di y saes na jaane, si Jesus jacone si Pedro, yan si Santiago, yan si Juan cheluña, ya jacone julo gui un taquilo na finabeca, na sumajnge.</span> <span class="verse"><a name="2">2</a>Ya jaaggo y jechuraña gui menanñija; ya y mataña manina calang y atdao; ya y magaguña apaca calang y manana.</span> <span class="verse"><a name="3">3</a>Ya estagüe, na manmato güiya sija si Moises yan si Elias, na manguecuentos yan güiya.</span> <span class="verse"><a name="4">4</a>Ya manope si Pedro, ilegña as Jesus: Señot, mauleg na mangaeguejit güine: yaguin malagojao, bae jufatinas güine tres na tabetnaculo; para jago y uno, para si Moises y uno, yan para si Elias y uno.</span> <span class="verse"><a name="5">5</a>Anae cumuecuentos güe, estagüe, un malag na mapagajes jananujong gui jiloñija, ya, estagüe, un inagang gui mapagajes na ilegña; Estagüiya y Lajijo na maguflie, na guefyajo: ecungog güe.</span> <span class="verse"><a name="6">6</a>Ya anae jajungog este y disipulo sija, manpodong gui jilo matañija ya mangosmaañao.</span> <span class="verse"><a name="7">7</a>Ayo nae si Jesus mato ya manpinacha, ilegña: Fangajulo ya chamiyo fanmaaañao.</span> <span class="verse"><a name="8">8</a>Ya anae jajatsa y atadogñija, taya jalie na si Jesusja.</span> <span class="verse"><a name="9">9</a>Ya anae manunog papa guine y finabeca, si Jesus mantinago ya ilegña: Chamiyo fanmañangangane ni jaye ni liniimiyo, asta qui y Lajin taotao esta cajulo gui entalo manmatae.</span> <span class="verse"><a name="10">10</a>Ayo nae y disipuluña sija mafaesen güe ya ilegñija: Jafa nae na ilegñija y escriba sija na si Elias ufato finena?</span> <span class="verse"><a name="11">11</a>Ya inepe as Jesus, ilegña: Magajet na si Elias ufato finena, ya ujananalo todo y güinaja.</span> <span class="verse"><a name="12">12</a>Lao guajo sumangane jamyo, na si Elias esta mato, ya ti matungogüe: lao mafatinas guiya güiya todo y malagoñija. Taegüenaoja locue y Lajin taotao upadese nu sija.</span> <span class="verse"><a name="13">13</a>Ayo nae y disipulo sija jatungo na mansinangane sija as Juan Bautista.</span> <span class="verse"><a name="14">14</a>¶ Ya anae manmato sija gui linajyan taotao, mato guiya güiya un taotao na dinimumuye güe ya ilegña:</span> <span class="verse"><a name="15">15</a>Señot, gaease ni lajijo; sa malango baba, ya gogosjapadese; sa megae nae podong gui guafe, yan megae nae podong gui janom.</span> <span class="verse"><a name="16">16</a>Ya guinin juchulie guato y disipulumo, lao tisiña manajomio.</span> <span class="verse"><a name="17">17</a>Ya manope si Jesus, ilegña: O generasion na ti manjonggue yan manchatpayon! asta ngaean nae utafanjijitaja? asta ngaean nae jususungonja jamyo? Chulie yo fan mague.</span> <span class="verse"><a name="18">18</a>Ya jalalatde si Jesus y anite, ya mapos gui malango, ya y patgon jomlo desde ayo na ora.</span> <span class="verse"><a name="19">19</a>Ayo nae manmato y disipulo sija gui as Jesus, ya ilegñija: Jafajam mina ti siña inyite juyong?</span> <span class="verse"><a name="20">20</a>Si Jesus ilegña nu sija: Pot diquique na jinengguenmiyo: sa magajet jusangane jamyo, na yanguin mangaejinenggue jamyo, calang y pepitas mostasa, injaalog ni este na jalom tano: Janao güine; ya ujanao, ya taya ti siña para jamyo.</span> <span class="verse"><a name="21">21</a>(Lao este na classe ti jumanao juyong, yaguin ti y minauleg y tinayuyut.)</span> <span class="verse"><a name="22">22</a>¶ Ya anae manmamocat guiya Galilea, ilegña si Jesus nu sija: Y Lajin taotao umaentrega gui canae y taotao sija;</span> <span class="verse"><a name="23">23</a>Ya umapuno; lao y mina tres na jaane, ucajulo. Ya sija ninafangostriste.</span> <span class="verse"><a name="24">24</a>¶ Ya anae manmato guiya Capernaum, manmato gui as Pedro ayosija y manmangongobbla y medio siclo, y tributo, ya ilegñija: Ada ti manapapase y maestronmiyo y medio siclo y tributo?</span> <span class="verse"><a name="25">25</a>Güiya ilegña: Junggan. Ya anae jumalom güe gui jalom guma, si Jesus, cuenentuse güe antes, ilegña: Jafa jinasosomo Simon? Y ray y tano sija, jaye jacocobbla tributo pat senso? y famaguonñija, pat y taotaojuyong?</span> <span class="verse"><a name="26">26</a>Ya anae ilegña, Y taotaojuyong; si Jesus ilegña nu güiya: Ayo nae y famaguon manlibre.</span> <span class="verse"><a name="27">27</a>Lao para mungajit fumatinas y tinempo para sija, Janao falag y tase, ya unyute y jagüet, ya y finenana na güijan na mato, cone; ya an unbaba y pachotña, unsoda y un siclo; chule este ya nae para guajo yan para jago.</span> </p></div</div></div></body></html>