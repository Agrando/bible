<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/matt/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/matt">Matthew</a> &gt <strong>Chapter 27</strong></div><p><span class="verse"><a name="1">1</a>YA mato y egaan, todo y prinsipen y mamale, yan y manamco na taotao sija, mandaña y manaconseja entre sija contra si Jesus, para umapuno güe.</span> <span class="verse"><a name="2">2</a>Ya anae munjayan magode güe, macone ya maentrega gui as Ponsio Pilato y magalaje.</span> <span class="verse"><a name="3">3</a>¶ Ayo nae si Judas, y umentrega güe, jalie na esta umayogua, ya mañotsot ya jachule talo guato y treinta pidason salape gui prinsipen y mamale yan y manamco na taotao sija,</span> <span class="verse"><a name="4">4</a>Ya ilegña: Guajo isaoyo, juentrega y taeisao na jâgâ. Lao sija ilegñija: Jafa ayo guiyajame? Jagoja adaje.</span> <span class="verse"><a name="5">5</a>Ya jayute y pidason salape jalom gui jalom y templo, ya mapos ya jañaca güe.</span> <span class="verse"><a name="6">6</a>Ya y prinsipen y mamale sija, jachule y salape ya ilegñija: Ti tunas na tapolo gui tesoro sa baliña y jâgâ.</span> <span class="verse"><a name="7">7</a>Ya manaconseja entre sija, ya mafajan y fangualuan oyero, para y naftan y taotaojuyong.</span> <span class="verse"><a name="8">8</a>Ayo mina mafanaan ayo na fangualuan: Fangualuan jâgâ, asta pago na jaane.</span> <span class="verse"><a name="9">9</a>Ayo nae macumple y sinangan na pot y profeta Jeremias, ni ilegña: Ya sija jachule y treinta pidason salape, presio ayo y gaebale, y presio na mapolo gui jiloña y famaguon Israel;</span> <span class="verse"><a name="10">10</a>Ya manmanae sija, para ujafajan y fangualuan y oyero taegüenao, na jatagoyo y Señot.</span> <span class="verse"><a name="11">11</a>¶ Ya si Jesus estaba tomotojgue gui menan y magalaje, ya y magalaje finaesen güe, ilegña: Jago y Ray Judio sija? Si Jesus ilegña: Jago umalog.</span> <span class="verse"><a name="12">12</a>Ya anae mafaaela ni y prinsipen y mamale, yan y manamco sija, ti manope ni jafa.</span> <span class="verse"><a name="13">13</a>Ayo nae si Pilato ilegña nu güiya: Ti unjujungog cuanto na güinaja nae manmadeclara contra jago?</span> <span class="verse"><a name="14">14</a>Ya ti manope ni un sinangan; ya ninagosmanman y magalaje.</span> <span class="verse"><a name="15">15</a>Ya y jaanin y guipot, costumbreña y magalaje na usotta pot y taotao sija un preso, jaye y malagoñija.</span> <span class="verse"><a name="16">16</a>Ya guaja presoñija uno na afamao, na y naanña si Barabas.</span> <span class="verse"><a name="17">17</a>Ya anae mandaña ilegña si Pilato nu sija: Jaye malagonmiyo jusottaye jamyo? Si Barabas pat si Jesus, ni mafanaan Cristo?</span> <span class="verse"><a name="18">18</a>Sa jatungoja na pot embidiañija muna maentrega güe.</span> <span class="verse"><a name="19">19</a>¶ Ya anae estaba güe na matatachong gui tribuna, y asaguaña manago nu güiya, ilegña: Chamo umeentalo nu enao tunas na taotao; sa pago jupadedese megae sija gui güinife pot güiya.</span> <span class="verse"><a name="20">20</a>Lao y prisipen y mamale sija, yan y manamco sija jasoyo y taotao sija, na ujagagao si Barabas, ya si Jesus, umapuno.</span> <span class="verse"><a name="21">21</a>Ya y magalaje manope, ilegña nu sija: Jaye gui dos malagonmiyo jusottaye jamyo? Sija ilegñija: Si Barabas.</span> <span class="verse"><a name="22">22</a>Si Pilato ilegña nu sija: Ya jafa jufatinas as Jesus ni mafanaan Cristo? Todos sija ilegñija: Umatane gui quiluus.</span> <span class="verse"><a name="23">23</a>Ya ilegña: Jafa na taelaye finatinasña? Lao sija managang mas duro, ilegñija: Umatane gui quiluus.</span> <span class="verse"><a name="24">24</a>¶ Anae jalie si Pilato na taya jafa na probecho, lao mas y ninafanyaoyao, mañule janom ya jafagase y canaeña gui menan y taotao sija, ya ilegña: Taeisaoyo gui jâgâ este y tunas na taotao: lie jamyo.</span> <span class="verse"><a name="25">25</a>Ya manmanope todo y taotao sija ilegñija: Y jâgâña usaga guiya jame, yan y famaguonmame.</span> <span class="verse"><a name="26">26</a>Ayo nae masotta si Barabas, ya an munjayan mapanag si Jesus, maentrega para umaatane gui quiluus.</span> <span class="verse"><a name="27">27</a>Ayo nae y sendalon y magalaje macone si Jesus gui pretorio, ya mandaña guiya güiya todo y manadan sendalo sija.</span> <span class="verse"><a name="28">28</a>Ya mapula y magaguña, ya manaminagago agaga na magagon anaco.</span> <span class="verse"><a name="29">29</a>Ya mapolo gui iluña un corona na mafatinas ni títuca sija, yan un piao gui agapa na canaeña; ya mandimo gui menaña, ya mamofefea, ilegñija: Jafa talatmanu jao Ray Judio sija!</span> <span class="verse"><a name="30">30</a>Ya matolae güe, ya machule y piao ya mapanag y iluña.</span> <span class="verse"><a name="31">31</a>Ya anae munjayan mamofefea, mapula y magagon anaco, ya manaminagago ni magaguña, ya macone para umaatane gui quiluus.</span> <span class="verse"><a name="32">32</a>¶ Ya anae jumajanao manasoda yan un taotao Sirene na y naanña si Simon: este maobliga para uchinilie ni quiluusña.</span> <span class="verse"><a name="33">33</a>¶ Ya anae manmato gui un lugat na mafanaan Golgota, cumequeilegña, y sagan calabera,</span> <span class="verse"><a name="34">34</a>Mannae para uguimen binagle, manadaña yan lalaet; ya anae jachague, ti malago jaguimen.</span> <span class="verse"><a name="35">35</a>Anae munjayan maatane gui quiluus, mandesapatta y magaguña, mayute suette sija gui jiloña; (para umacumple y mumayan masangan pot y profeta: Ujanaadesapatta y magagujo, ya y jilo y magagujo ufanmayute suette sija.)</span> <span class="verse"><a name="36">36</a>Ya manmatachong, ya maadadaje güe güije.</span> <span class="verse"><a name="37">37</a>Ya mapolo gui iluña y mafaelaña, matugue: ESTE SI JESUS RAY Y JUDIO SIJA.</span> <span class="verse"><a name="38">38</a>Ayo nae maatane yan güiya gui quiluus yan y dos na saque; y uno gui agapaña ya y otro gui acagüeña.</span> <span class="verse"><a name="39">39</a>¶ Ya y taotao na manmalolofan, masangane güe innataelaye, ya jayeyengyong y iluñija,</span> <span class="verse"><a name="40">40</a>Ya ilegñija: Jago y yumute papa y templo, ya y mina tres na jaane unnacajulo; libre maesajao; yaguin jago Lajin Yuus, tunog papa güenao gui quiluus.</span> <span class="verse"><a name="41">41</a>Taegüinija locue mamofefea güe y prisipen mamale sija, yan y escriba sija, yan y Fariseo sija, yan y manamco na taotao sija, ilegñija:</span> <span class="verse"><a name="42">42</a>Janalibre y palo, ya ti siñagüe janalibre na maesa. Güiya y Ray y Israel; polo ya utunog papa pago gui quiluus, ya ayo nae utajonggue güe.</span> <span class="verse"><a name="43">43</a>Jaangoco si Yuus; polo ya ulinibre pago, yaguin malago nu güiya, sa ilegña: Güajo Lajin Yuus.</span> <span class="verse"><a name="44">44</a>Y mañaque locue, ni y manmaatane yan güiya gui quiluus, manajuyonge güe locue.</span> <span class="verse"><a name="45">45</a>¶ Ya desde y mina saes na ora guaja jinemjom todo y jilo y tano, asta y mina nuebe na ora.</span> <span class="verse"><a name="46">46</a>Ya y mina nuebe na ora, si Jesus umagang nu y dangculon inagang ilegña: Eli, Eli, lama sabactani! cumequeilegña: Yuusso, Yuusso, jafa na undingo yo?</span> <span class="verse"><a name="47">47</a>Ya y palo ni manestaba güije, majungog güe, ya ilegñija: Si Elias este jaaagang.</span> <span class="verse"><a name="48">48</a>Ya enseguidas malago uno guiya sija, ya jachule y espongja y janafañopchop binagle, ya japolo gui un piao, ya janae güe para uguimen.</span> <span class="verse"><a name="49">49</a>Y palo ilegñija: Polo ya talie cao ufato si Elias ya uninalibre.</span> <span class="verse"><a name="50">50</a>¶ Ayo nae si Jesus, anae munjayan umagang talo otro biaje nu y dangculon inagang jaentrega y espiritu.</span> <span class="verse"><a name="51">51</a>Ya estagüe y cottinan y templo na masise y dos pedaso, guinin sumanjilo asta y sumanpapa; ya y tano mayengyong, ya y acho sija mangoca.</span> <span class="verse"><a name="52">52</a>Ya y naftan sija manmababa ya megae na tataotao mañantos sija ni manmamaego, mangajulo;</span> <span class="verse"><a name="53">53</a>Ya jumanao gui naftan, despues di quinajiloña, ya mato gui santos na siuda, ya manalie ya megae.</span> <span class="verse"><a name="54">54</a>Ya y senturion, yan y mangaegue yan güiya na maadadaje si Jesus, anae malie y linao yan todo ayo sija y manmafatinas, mangosmaañao ya ilegñija: Sumen magajet na Lajin Yuus este.</span> <span class="verse"><a name="55">55</a>Ya mangaegue güije megae na famalaoan na manmanaatan gui chago, ni jadalalag si Jesus guine Galilea ya jasesetbe.</span> <span class="verse"><a name="56">56</a>Gui entalo ayo sija si Maria Magdalena, yan si Maria nanan Santiago yan José, yan y nanan y famaguon Sebedeo.</span> <span class="verse"><a name="57">57</a>¶ Ya anae este pupuenge güije na jaane, mato un taotao Arimatea, na rico, na y naanña si José, na güiya locue disipulon Jesus.</span> <span class="verse"><a name="58">58</a>Güiya mato gui as Pilato, ya jagagao y tataotao Jesus. Ayo nae si Pilato manago na umanae.</span> <span class="verse"><a name="59">59</a>Ya jachule si José y tataotao, ya jabalutan ni un sabanas na gasgas,</span> <span class="verse"><a name="60">60</a>Ya japolo gui nuebo na naftanña, ni y finatinasñaja gui acho ni sacapico; ya janagalileque guato un dangculon acho y pettan y naftan, ya mapos.</span> <span class="verse"><a name="61">61</a>¶ Ya manestaba güije si Maria Magdalena, yan y otro Maria, na manmatatachong gui menan y naftan.</span> <span class="verse"><a name="62">62</a>¶ Ya y inagpaña na jaane, despues di y jaanen finamauleg, mandaña y prinsipen y mamale sija, yan y Fariseo sija gui as Pilato,</span> <span class="verse"><a name="63">63</a>Ya ilegñija: Señot, injaso na ayo y dacon ilegña, anae estaba lalâlâ: Despues di tres na jaane, jucajulo talo.</span> <span class="verse"><a name="64">64</a>Enao mina fanago, ya umaasegura y naftan, asta y mina tres na jaane; sa noseaja ufanmato y disipulo sija an puenge ya ujasaque; ya ujaalog ni taotao sija: Cajulo esta gui entalo manmatae: ya y uttimo na linache udangculoña qui y finenana.</span> <span class="verse"><a name="65">65</a>Ilegña si Pilato nu sija: Inguaja un guatdianmiyo; janao, ya inasegura todo manu y ninasiñanmiyo.</span> <span class="verse"><a name="66">66</a>Ayo nae manmapos sija, ya maadaje y naftan para umaasegura, ya maseyo y acho.</span> </p></div</div></div></body></html>