<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/matt/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/matt">Matthew</a> &gt <strong>Chapter 23</strong></div><p><span class="verse"><a name="1">1</a>AYO nae si Jesus, jacuentuse y linajyan taotao, yan y disipuluña sija,</span> <span class="verse"><a name="2">2</a>Ylegña: Y escriba yan y Fariseo sija manmatatachong gui tachong Moises;</span> <span class="verse"><a name="3">3</a>Todo y mansinangane jamyo na inadaje, fatinas yan adaje; lao chamiyo fumatitinas taegüije y finatinasñiñija, sa sija jasasangan, lao ti jafatitinas.</span> <span class="verse"><a name="4">4</a>Sa manmangogode catga sija na manmacat ya mapot machule, ya japolo gui jilo y apagan y taotao sija; lao sija ni y calalotñija ti manmalago janacalamten.</span> <span class="verse"><a name="5">5</a>Lao todo y chechoñija, jafatinas para umalie ni y taotao sija sa janaancho y filacteriañija, ya jajujuto y madoblan y magagonñija.</span> <span class="verse"><a name="6">6</a>Ya yañija y finenana na saga gui guipot, yan y finenana na tachong gui sinagoga;</span> <span class="verse"><a name="7">7</a>Yan y manmasaluda gui plasa, yan ufanmafanaan ni y taotao sija, Rabi.</span> <span class="verse"><a name="8">8</a>Lao jamyo chamiyo fanmalalago manmafanaan. Rabi; sa unoja Maestronmiyo, ya todo jamyo mañelo.</span> <span class="verse"><a name="9">9</a>Chamiyo fanmamananaan ni uno tatanmiyo gui tano; sa unoja Tatanmiyo, na gaegue gui langet.</span> <span class="verse"><a name="10">10</a>Ni infanmamanaan uno amunmiyo; sa unoja amunmiyo, si Cristo.</span> <span class="verse"><a name="11">11</a>Lao y mas dangculo guiya jamyo, güiya utentagonmiyo.</span> <span class="verse"><a name="12">12</a>Sa jayeja y munadangculon namae sagüe, umumitde; ya jayeja y munaumitden namaesagüe, güiya udangculo.</span> <span class="verse"><a name="13">13</a>¶ Lao ay ay para jamyo escriba yan Fariseo sija, hipocrita! sa injichom y raenon langet gui menan y taotao sija; ya ni jamyo ti manjalom, ni y para ufanjalom ti inpelo na ufanjalom.</span> <span class="verse"><a name="14">14</a>(Ay ay para jamyo, escriba yan Fariseo sija, hipocrita! sa inticho y guima y biuda sija yan inagó y tinaetae; pot este inresibe dangculo na sentensia.)</span> <span class="verse"><a name="15">15</a>Ay ay para jamyo, escriba yan Fariseo sija, hipocrita! sa inlilicue y tase yan y tano para infatinas un prosélito, ya anae esta infatinas, infatitinas güe lalajin sasalaguan dosbiaje mas qui jamyo.</span> <span class="verse"><a name="16">16</a>¶ Ay ay para jamyo, bachet na guia sija ni y ilegmiyo: Jayeja y manjula pot templo, taya este; lao jayeja y manjula pot y oron y templo, gaeisao güe.</span> <span class="verse"><a name="17">17</a>Manbababa yan manbachet! Jafa mas dangculo, y oro pat y templo, ni y munasantos y oro?</span> <span class="verse"><a name="18">18</a>Ya jayeja y manjula pot y attat, taya este; lao jayeja y manjula pot y ninae ni gaegue gui jiloña, gaeisao güe.</span> <span class="verse"><a name="19">19</a>Manbachet jamyo! Jafa mas dangculo, y ninae pat y attat ni munasantos y ninae?</span> <span class="verse"><a name="20">20</a>Enao mina y manjula pot y attat, manjula pot ayo yan todo y guaja gui jiloña.</span> <span class="verse"><a name="21">21</a>Ya y manjula pot y templo, manjula pot ayo yan pot güiya y sumaga gui jinalomña.</span> <span class="verse"><a name="22">22</a>Ya y manjula pot y langet, manjula pot y trono Yuus, yan pot güiya ni gaegue na matatachong gui jiloña.</span> <span class="verse"><a name="23">23</a>¶ Ay ay para jamyo, escriba yan Fariseo sija, hipocrita! sa manmanapase jamyo diesmo y yetba buena, yan anis yan comino, ya inpelo y mas dangculo gui lay; y juisio, y minaase, yan y jinenggue. Este nesesita umafatinas, ya munga mapolo na ti infatinas y otro sija.</span> <span class="verse"><a name="24">24</a>Bachet jamyo na guia sija! sa inguicula y ñamo, ya inpapañot y cameyo.</span> <span class="verse"><a name="25">25</a>¶ Ay ay para jamyo, escriba yan Fariseo sija, hipocrita! sa infagagase y sumanjiyeng y posuelo yan y plato; lao y sumanjalom bula inamot yan minampos.</span> <span class="verse"><a name="26">26</a>Fariseo bachet jao! fagase finena y sumanjalom gui posuelo yan y plato, ya despues y sumanjiyong ugasgas locue.</span> <span class="verse"><a name="27">27</a>¶ Ay ay para jamyo, escriba yan Fariseo sija, hipocrita! sa manparejo jamyo yan y manmablanquea na naftan na y sanjiyongña magajet na mauleg malie: lao y sumanjalomña bula tolang manmatae, yan todo y ináplacha.</span> <span class="verse"><a name="28">28</a>Taegüenao locue jamyo y sumanjiyong magajet na manunas malie jamyo ni taotao sija; lao y sumanjalom bula hipocresia yan inechong.</span> <span class="verse"><a name="29">29</a>¶ Ay ay para jamyo escriba yan Fariseo sija, hipocrita! sa infatinas naftan y profeta sija, ya inadotna y naftan y manunas,</span> <span class="verse"><a name="30">30</a>Ya ilegmiyo: Yaguin mangaeguejam gui jaanin y tatanmame sija, ti infangachong yan sija gui jâgâ y profeta sija.</span> <span class="verse"><a name="31">31</a>Ayo mina jamyo mismo innae testimonio contra jamyo, na jamyo famaguon ayo sija y pumuno y profeta sija.</span> <span class="verse"><a name="32">32</a>Jamyo locue innabula y medidan y tatanmiyo.</span> <span class="verse"><a name="33">33</a>Colebla sija, rasan colebla sija! Jaf taemano jamyo insujaye gui sentensian sasalaguan?</span> <span class="verse"><a name="34">34</a>¶ Enaomina estagüeyo na junae jamyo profeta sija, yan manmalate yan escribasija; ya palo guiya sija inpino ya inatane gui quiluus; ya y palo guiya sija, inpanag gui sinagoganmiyo, ya inpetsigue sija guinin siuda asta siuda;</span> <span class="verse"><a name="35">35</a>Para ufato gui jilomiyo todo y tunas na jâgâ ni y machuda gui jilo y tano, desde y jâgân Abel y tinas, asta y jâgâ Sacharias, lajin Barachias, ni inpino gui entalo templo yan y attat.</span> <span class="verse"><a name="36">36</a>Magajet jusagane jamyo, na todo estesija ufanmato gui jilo este na generasion.</span> <span class="verse"><a name="37">37</a>¶ Jerusalem! Jerusalem! ni y pumuno y profeta sija, ni infagas ni acho todo y manmatago para jago, cuanto biaje malagoyo na jurecoje y famaguonmo, calang y ponedera yan jarecoje y poyitasña sija gui papa papaña, lao ti manmalago jamyo!</span> <span class="verse"><a name="38">38</a>Estagüe na madingo guiya jamyo y guimanmiyo na ti mataotagüe.</span> <span class="verse"><a name="39">39</a>Sa guajo jamyo sumangane, na desde pago, ti inliiyo, asta qui ilegmiyo: Dichoso güe y mato. pot y naan y Señot.</span> </p></div</div></div></body></html>