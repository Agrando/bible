<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/matt/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/matt">Matthew</a> &gt <strong>Chapter 9</strong></div><p><span class="verse"><a name="1">1</a>YA jumalom gui un batco, mapos güe, ya malag y otro banda ya mato gui suidaña.</span> <span class="verse"><a name="2">2</a>Ya, estagüe, sija na manmangongone güe un malango, umaason gui cama sa paralitico; ya anae jalie si Jesus y jinenggueñija, ilegña nu y paralitico: Angoco lajijo; y isaomo unmaasie.</span> <span class="verse"><a name="3">3</a>Ya estagüe sija palo escriba na ilegñija gui sanjalomñija: Este chumatfino contra si Yuus.</span> <span class="verse"><a name="4">4</a>Ya anae jatungo si Jesus y jinasoñija, ilegña: Jafa na manmanjajaso jamyo taelaye gui corasonmiyo?</span> <span class="verse"><a name="5">5</a>Sa jafa mas guse masangan: Y isaomo unmaasie: pat masangan: Cajulo ya unfamocat?</span> <span class="verse"><a name="6">6</a>Lao para intingoja na y Lajin taotao guaja ninasiñaña, gui jilo tano, para umaasie isao; (ayo nae ilegña nu y paralitico), Cajulo, chule y camamo ya unjanao para iyajamyo.</span> <span class="verse"><a name="7">7</a>Ayo nae cajulo ya mapos para iyasija.</span> <span class="verse"><a name="8">8</a>Ya anae malie nu y linajyan taotao, ninafanmanman, ya manamalag si Yuus, sa mannae nu ayo na ninasiña gui taotao sija.</span> <span class="verse"><a name="9">9</a>¶ Ya anae malofan si Jesus güije, jalie un taotao na matatachong gui bancon y tributo, na y naanña si Mateo, ya ilegña nu güiya, Dalalagyo. Ya cajulo ya dinalalag güe.</span> <span class="verse"><a name="10">10</a>Ya susede anae estaba güe, matachong chumochocho gui jalom guma, estagüe, sija megae na publicano yan manisao, manmato ya mañija manmatachong gui lamasa yan si Jesus yan y disipuluña sija.</span> <span class="verse"><a name="11">11</a>Ya anae malie este nu y Fariseo sija, ilegñija nu y disipuluña: Sa jafa y maestronmiyo na mañisija mañocho yan y publicano yan y manisao?</span> <span class="verse"><a name="12">12</a>Lao anae jajungog ayo, ilegña: Y manaechetnot ti janesesita medico: lao y manmalango.</span> <span class="verse"><a name="13">13</a>Janao ya inquetungo jafa este: Minaase malagojo, ya ti inefrese; sa ti mato yo para juaagang y manunas, lao y manisao para ufanmañotsot.</span> <span class="verse"><a name="14">14</a>¶ Ayo nae y disipulon Juan manmato guiya güiya ya ilegñija: Jafa jame yan y Fariseo sija na manayuyunat megae; ya y disipulumo ti manayuyunat?</span> <span class="verse"><a name="15">15</a>Ya ilegña si Jesus nu sija: Siña y mangachong y nobio, mantriste yaguin mañisijaja yan y nobio? Lao ufato y jaane, na y nobio umacone guiya sija, ya ayo nae ufanayunat.</span> <span class="verse"><a name="16">16</a>Taya ni un taotao lumimendanñaejon y nuebo na magago gui mamagagonñañajeon ni y bijo; sa ayo na lemenda usuja gui magago, ya y minatitegña sentaelaye.</span> <span class="verse"><a name="17">17</a>Ni umasajguane locue y nuebo na bino gui bijo na boteyan cuero sa y boteyan cuero umafag ya umachuda y bino, ya manmalingo y boteyan cuero; lao umasajguane y nuebo na bino gui nuebo na boteyan cuero, ya uchamaog y dos.</span> <span class="verse"><a name="18">18</a>¶ Mientras jasangangane sija ni este, estagüe, un magas na mato ya inadoragüe ilegña: Y jagajo matae tiampmanja; lao nije ya maela ya unpolo y canaemo gui jiloña ya ulâlâ.</span> <span class="verse"><a name="19">19</a>Ya cajulo si Jesus ya dinalalag güe, yan y disipuluña locue.</span> <span class="verse"><a name="20">20</a>¶ Ya, estagüe, un palaoan na malango nu y minilalag y jâgâ, esta dose años, mato gui tateña ya japacha y madoblan y magaguña;</span> <span class="verse"><a name="21">21</a>Sa ilegña gui sumanjalomña: Yaguin jupachaja y magaguña, jujomlo.</span> <span class="verse"><a name="22">22</a>Lao si Jesus jabiragüe ya anae malie güe ilegña: Jagajo, angoco, y jinengguemo unninajomlo. Ya y palaoan ninajomlo desde ayo na ora.</span> <span class="verse"><a name="23">23</a>Ya anae mato si Jesus gui guima ayo na magas, ya jalie y mandadandan nu y flauta yan y taotao sija manboruruca,</span> <span class="verse"><a name="24">24</a>Ylegña: Fañuja; sa y patgon palaoan ti mamatae, lao mamaego. Ya mabutleagüe.</span> <span class="verse"><a name="25">25</a>Lao y taotao sija anae mañuja, güiya mapos jalom, ya jamantiene canaeña; ya y patgon palaoan cajulo.</span> <span class="verse"><a name="26">26</a>Ya malofan este na fama todo güije na tano.</span> <span class="verse"><a name="27">27</a>¶ Anae mafapos si Jesus güije, madalalag güe dos taotao na bachet na umaagang ilegñija: Gaease nu jame, jago, Lajin David.</span> <span class="verse"><a name="28">28</a>Ya anae mato guato gui jalom guma, manmato guiya güiya y dos bachet, ya si Jesus ilegña nu sija: Injenggue na guajo siña jufatinas este? Ya sija ilegñija: Junggan Señot.</span> <span class="verse"><a name="29">29</a>Ayo nae japacha y atadogñija ya ilegña: Parejoja y jinengguenmiyo umafatinas.</span> <span class="verse"><a name="30">30</a>Ya y atadogñija manmababa. Ya si Jesus jagosencatga ilegña. Adaje ya chamiyo munatutungo ni uno.</span> <span class="verse"><a name="31">31</a>Lao anae manmapos sija, manafamta y famaña todo güije na tano.</span> <span class="verse"><a name="32">32</a>¶ Ya anae manmapos sija; estagüe, machule guiya güiya un taotao na udo, na gaeanite.</span> <span class="verse"><a name="33">33</a>Anae ninajanao y anite y udo cumuentos. Ya y linajyan taotao ninafanmanman ya ilegñija: Taya este nae malie guiya Israel.</span> <span class="verse"><a name="34">34</a>Lao y Fariseo sija ilegñija: Pot y ninasiña y prinsipen anite, janajanao y anite sija.</span> <span class="verse"><a name="35">35</a>Ya jalilicue si Jesus todo y siuda sija yan y sengsong, mamananagüe gui guima Yuusñija, ya jasesetmon y ebangelion y raeno, yan janafanmamagong todo y chetnot yan todo y pinite gui taotao sija.</span> <span class="verse"><a name="36">36</a>¶ Anae jalie y linajyan taotao, ninamaase nu sija, sa manadingo ya manmachalapon calang y quinilo nu y taya pastotñija.</span> <span class="verse"><a name="37">37</a>Ayo nae ilegña nu y disipuluña: Magajet na y cosecha megae: lao y manfáfachocho didide.</span> <span class="verse"><a name="38">38</a>Tayuyut y Señot y cosecha ya utago y manfáfachocho gui cosechaña.</span> </p></div</div></div></body></html>