<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/matt/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/matt">Matthew</a> &gt <strong>Chapter 7</strong></div><p><span class="verse"><a name="1">1</a>CHAMIYO fanmanjusga para ti infanmajusga.</span> <span class="verse"><a name="2">2</a>Sa taemanoja yan manmajusga yan manmañogne jamyo, taegüijija locue infanmajusga; ya taemanoja y minedidamiyo, taegüijija locue infanmamediye.</span> <span class="verse"><a name="3">3</a>Sa jafa muna unlilie y migo gui atadog y chelumo, ya ti unjajaso y jayo gui atadogmo?</span> <span class="verse"><a name="4">4</a>Jafa taemano unalog nu y chelumo: Maela ya junajanao enao y migo gui atadogmo; ya enagüija y jayo gui atadogmo?</span> <span class="verse"><a name="5">5</a>Hipocrita! Najanao finenana y jayo gui atadogmo? ya ayo nae siña ungueflie yan para unnajanao y migo gui atadog y chelumo.</span> <span class="verse"><a name="6">6</a>¶ Chamiyo numanae y galago nu y santos, ni inpelo y perlasmiyo gui menan y babue; sa no seaja ujagacha nu y patasñija ya ujabira sija ya infanyenabalag jamyo.</span> <span class="verse"><a name="7">7</a>¶ Gagao ya infanmanae; aligao ya inseda; yajo ya infanmababaye.</span> <span class="verse"><a name="8">8</a>Sa jayeja y mangagao, uresibe; ya y manaligao, usoda; ya y manyajo, umababaye.</span> <span class="verse"><a name="9">9</a>Ya jayeja guiya jamyo, yaguin uguinagao nu y lajiña pan, ada unnae acho?</span> <span class="verse"><a name="10">10</a>Pat yaguin uguinagao un güijan, ada unnae un serpiente?</span> <span class="verse"><a name="11">11</a>Ombre manaelaye jamyo, intingo numae mauleg na ninae y famaguonmiyo; ada ti mas y tatanmiyo, ni y gaegue gui langet, unnae mauleg na güinaja todo ayo y gumagaogüe?</span> <span class="verse"><a name="12">12</a>Enao mina, jaftaemano y malagomiyo na y taotao ufatitinas nu jamyo, taegüijija infatitinas locue nu sija; sa este y lay yan y profeta sija.</span> <span class="verse"><a name="13">13</a>¶ Jalom gui maiot na potta, sa y feda na potta ya micanpo y chalan nu y jumananaogüe y finalingo, ya megae sija y fumapoposgüe.</span> <span class="verse"><a name="14">14</a>Sa y maiot na potta ya dalalae na chalan y jumananaogüe y linâlâ, ya didide sija y sumosoda.</span> <span class="verse"><a name="15">15</a>¶ Adaje jamyo nu y ti manmagajet na profeta, ni ufanmato guiya jamyo maninagagon quininilo, lao y sanjalomñija mangaegue lobo na mañaque.</span> <span class="verse"><a name="16">16</a>Injatingo pot y tinegchañija. Ada y taotao ufañule ubas guine y títucan jayo, pat igos guine y títucan chaguan?</span> <span class="verse"><a name="17">17</a>Taegüijija todo y mauleg na trongcon jayo, siempre mauleg tinegchaña; lao y taelaye na trongcon jayo, siempre taelaye tinegchaña.</span> <span class="verse"><a name="18">18</a>Ti siña y mauleg na trongcon jayo manogcha taelaye; ni y taelaye na trongcon jayo manogcha mauleg.</span> <span class="verse"><a name="19">19</a>Todo y trongcon jayo ni ti manogcha mauleg, umautut ya umayute gui guafe,</span> <span class="verse"><a name="20">20</a>Enao mina pot y tinegchañija, injatingo.</span> <span class="verse"><a name="21">21</a>¶ Ti todo y umalog nu guajo: Señot! Señot! ujalom gui raenon langet; lao ayo y fumatinas y minalago y tatajo, ni y gaegue gui langet.</span> <span class="verse"><a name="22">22</a>Megae, güije na jaane, ualog nu guajo: Señot! Señot! ada ti inprofetisa pot y naanmo, yan innajanao y anite pot y naanmo, yan infatinas megae námanman na chocho pot y naanmo?</span> <span class="verse"><a name="23">23</a>Ya ayo nae jusangane sija, ni y magajet ti jutungo jamyo, fanjanao guiya guajo, jamyo manmamatitinas inechong.</span> <span class="verse"><a name="24">24</a>¶ Enao mina jayeja y jumungog este sija y sinanganjo ya fumatinas, güiya parejo yan y méjnalom na taotao, na jafatinas y guimaña gui jilo acho;</span> <span class="verse"><a name="25">25</a>Ya utunog y ichan, yan ufanmato y sadog, yan ufanmanguaefe y manglo, ya ubinate ayo na guma ya ti upodong, sa mafatinas gui jilo acho.</span> <span class="verse"><a name="26">26</a>Lao jayeja y jumungog este sija y sinanganjo, ya ti fumatinas, güiya parejo yan y bábaba na taotao na jafatinas y guimaña gui jilo unae;</span> <span class="verse"><a name="27">27</a>Ya utunog y ichan yan ufanmato y sadog, yan ufanmanguaefe y manglo ya ubinate ayo na guma, ya upodong; ya gosdangculo y pinedongña.</span> <span class="verse"><a name="28">28</a>Ya susede, anae munjayan este sija jasangan si Jesus, ninafanmanman y linajyan taotao sija nu y doctrinaña.</span> <span class="verse"><a name="29">29</a>Sa jafanagüe sija, calang uno ni gaeninasiña, lao ti calang y escriba sija.</span> </p></div</div></div></body></html>