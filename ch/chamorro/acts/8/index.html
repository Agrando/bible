<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/acts/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/acts">Acts</a> &gt <strong>Chapter 8</strong></div><p><span class="verse"><a name="1">1</a>YA si Saulo jaconsiente gui finataeña. Ya ayo ni tiempo, guaja dangculon pinetsigue contra y iglesia guiya Jerusalem; ya todo sija, ni ti apostoles, manmachalapon gui tano Judea, yan Samaria;</span> <span class="verse"><a name="2">2</a>Ya y mandeboto na taotao, macatga si Esteban para umajafot, ya dangculo inigungñija pot güiya.</span> <span class="verse"><a name="3">3</a>Ya si Saulo jayulang y inetnon mangilisyano, ya jumalom gui cada guma, ya jabatatangga y lalaje yan y famalaoan para ufanmapreso.</span> <span class="verse"><a name="4">4</a>Enaomina ayo sija y manmachalapon, manjanao para todo y lugat, ya japredidica y sinangan.</span> <span class="verse"><a name="5">5</a>Ayonae si Felipe mapos papa gui siuda Samaria, ya japredica guiya sija si Cristo.</span> <span class="verse"><a name="6">6</a>Ya y linajyan taotao sija, manunoja, ya maatituye ayo sija y sinangan Felipe, anae malie yan majungog y señat ni y finatinasña.</span> <span class="verse"><a name="7">7</a>Sa megae y manáplacha na espiritu, manaagang ni y dangculo na inagang, yan manjujuyong güije todo gui anae mañasaga; yan megae na manparalitico, yan mancojo, manafanjomlo.</span> <span class="verse"><a name="8">8</a>Ya guaja un dangculon minagof güije na siuda.</span> <span class="verse"><a name="9">9</a>¶ Lao guaja un taotao güije na siuda, na y naanña si Simon; ya antes ni tiempo, jaencanta yan jafababa y taotao sija ni y magicaña guiya Samaria, japolo güe na güiya uno dangculo.</span> <span class="verse"><a name="10">10</a>Ya todo umatituye, desde y diquique asta y dangculo, ilegñija: Este na taotao, y dangculo na ninasiñan Yuus.</span> <span class="verse"><a name="11">11</a>Ya mantituye, sa apmam na tiempo na numamanman ni y magicaña.</span> <span class="verse"><a name="12">12</a>Lao anae manmanjonggue as Felipe ni y japredica y ebangelio y raenon Yuus, yan y naan Jesucristo, manmatagpange todo, lalaje yan famalaoan.</span> <span class="verse"><a name="13">13</a>Ya si Simon manjonggue locue; ya anae matagpange, sumisijaja yan Felipe, ya ninamanman anae jalie y milagro yan y señat sija ni y manmafatinas.</span> <span class="verse"><a name="14">14</a>¶ Ya y apostoles, ni y manestataba Jerusalem anae majungog na iya Samaria jaresibe y sinangan Yuus, matago guato si Pedro yan si Juan;</span> <span class="verse"><a name="15">15</a>Ya anae manmato guato, jatayuyute sija, para ujaresibe y Espiritu Santo:</span> <span class="verse"><a name="16">16</a>(Sa trabia ti tumutunog gui jilo una guiya sija; sa manmatagpangeja pot y naan y Señot Jesus).</span> <span class="verse"><a name="17">17</a>Ayonae japolo y canaeñija gui jiloñija, ya maresibe y Espiritu Santo.</span> <span class="verse"><a name="18">18</a>Ya anae jalie si Simon na pot y japolo y canaeñija y apostoles, manmannae ni y Espiritu Santo, jaofrese sija salape,</span> <span class="verse"><a name="19">19</a>Ilegña: Naeyo locue ni este na ninasiña, ya masqueseaja jaye nae jupolo y canaejo, uresibe y Espiritu Santo.</span> <span class="verse"><a name="20">20</a>Lao si Pedro, ilegña nu güiya: Y salapemo ufalingo yan jago, sa jinasomo na y ninaen Yuus mafafajan salape.</span> <span class="verse"><a name="21">21</a>Taya pattemo ni suertemo güine, sa y corasonmo ti tunas gui menan Yuus.</span> <span class="verse"><a name="22">22</a>Enaomina fañotsot ni este y tinaelayemo, ya untayuyute si Yuus, yaguin siña maasie jao ni y jinason y corasonmo.</span> <span class="verse"><a name="23">23</a>Sa julie na gaegue jao gui lalaet y minalaet, yan y guineden y tinaelaye.</span> <span class="verse"><a name="24">24</a>Ayonae manope si Simon, ya ilegña: Tayuyuteyo gui Señot, ya chañija fanmafato guiya guajo ni uno gui este sija sinanganmiyo.</span> <span class="verse"><a name="25">25</a>¶ Enao mina sija, anae guinin janae testimonio yan jasangan y sinangan y Señot, manalo guato Jerusalem, y japredica y ebangelio gui megae na sengsong y taotao Samaria sija.</span> <span class="verse"><a name="26">26</a>Ya y angjet y Señot jacuentuse si Felipe ilegña: Cajulo, ya unjanao guato gui sanjaya gui chalan ni y jumajanao desde Jerusalem, asta Gasa ni y desierto.</span> <span class="verse"><a name="27">27</a>Ya cajulo, ya mapos; ya estagüe un taotao Etiopia na eunuco na gaeninasiña na dangculo gui papa Candase raynan taotao Etiopia sija, ya güiya encatgao todo ni y güinajan y ray na, ya mato Jerusalem para ufanadora.</span> <span class="verse"><a name="28">28</a>Ya tumalo guato, ya matachong gui jilo y iyoña carruaje ya jataetae y profeta Isaias.</span> <span class="verse"><a name="29">29</a>Ya y Espiritu ilegña as Felipe: Janao jijot ya undañae y carruaje.</span> <span class="verse"><a name="30">30</a>Ya malago guato guiya güiya si Felipe, ya anae jajungog na jatataetae y profeta Isaias, ilegña: Untungo jafa tinaetataemo?</span> <span class="verse"><a name="31">31</a>Ya ilegña: Jafa taemano siñayo yaguin taya fumanagüeyo? ya jagaogao na ucajulo ya ujasija matachong.</span> <span class="verse"><a name="32">32</a>Ya y lugat gui Tinigue ni y jatataetae, taegüine: Macone taegüije y quinilo yaguin macone para umapuno; yan parejo yan y cotdero ni y ti cumecuentos gui menan y dumadasae, taegüejeja ti jabababa y pachotña.</span> <span class="verse"><a name="33">33</a>Ya y inimitdeña nae y juisioña munajanao; ya jaye usinangan claro y generasionña? sa y linâlâfia machule gui tano.</span> <span class="verse"><a name="34">34</a>¶ Ya y eunuco jaope si Felipe ilegña: Jutayuyut jao, jaye jasangangane y profeta ni este? güiyaja, pat otro taotao?</span> <span class="verse"><a name="35">35</a>Ayonae jababa si Felipe y pachotña, ya jatutujon gui este na tinigue sigue di mapredica güe si Jesus.</span> <span class="verse"><a name="36">36</a>Ya mientras jumajanao gui jinanaoñija, manmato gui un janom; ya ilegña y eunuco: Estagüe janom; jafa uchomayo para jumatagpange?</span> <span class="verse"><a name="37">37</a>Ilegña si Felipe: Yaguin unjonggue contodo y corasonmo, siñaja jao. Ya manope ilegña: Jujonggue na si Jesucristo y Lajin Yuus.</span> <span class="verse"><a name="38">38</a>Ya manago na umanasaga y carruaje; ya tumunog y dos gui jalom janom, si Felipe yan y eunuco; ya tinagpange güe.</span> <span class="verse"><a name="39">39</a>Ya anae jumuyong guinin y janom, quinene si Felipe ni y Espiritun y Señot, ya ti linie ni y eunuco mas, lao jasigue y jinanaoña sumenmagof.</span> <span class="verse"><a name="40">40</a>Lao si Felipe esta masoda guiya Asoto; ya malofan inanaco todo manpredidica ebangelio gui siuda todos, asta qui mato güe guiya Sesarea.</span> </p></div</div></div></body></html>