<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/ch/chamorro/acts/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/ch">Chamorro</a> &gt; <a href="/ch/chamorro">Chamorro: Y Santa Biblia (1908)</a> &gt; <a href="/ch/chamorro/acts">Acts</a> &gt <strong>Chapter 4</strong></div><p><span class="verse"><a name="1">1</a>YA anae manguecuentos yan y taotao sija, y magas na mamale yan y magas y templo, yan y Saduseosija, manmato guiya sija,</span> <span class="verse"><a name="2">2</a>Ya guesinestotba, sa sija jafananagüe y taotao sija, ya japredidica y quinajulo guinin y manmatae, pot si Jesus.</span> <span class="verse"><a name="3">3</a>Ya manmapolo canae gui jiloñija, ya manmapreso asta y inagpaña, sa estaba esta pupuenge.</span> <span class="verse"><a name="4">4</a>Lao megae sija y jumungog y sinangan majonggue; ya y numeron y taotao sija, buente sinco mit.</span> <span class="verse"><a name="5">5</a>¶ Ya y inagpaña güije, y magasñija yan y manamco, yan y escriba sija mandaña guiya Jerusalem;</span> <span class="verse"><a name="6">6</a>Yan mangaegue si Annas, magas y mamale, yan si Caefas, yan si Juan, yan si Alejandro, yan ayosija parientes y magas mamale,</span> <span class="verse"><a name="7">7</a>Ya anae munjayan japlanta sija gui talo, jafaesen: Pot jafa na ninasiña, pat jaye na naan na infatinas este?</span> <span class="verse"><a name="8">8</a>Ya si Pedro, bula ni y Espiritu Santo, ilegña nu sija: Jamyo ni y magas y taotao, yan y manamco guiya Israel,</span> <span class="verse"><a name="9">9</a>Yaguin manmachaguejam pago na jaane pot y mauleg finatinas para y malango na taotao, sa jafa muna manajomlo;</span> <span class="verse"><a name="10">10</a>Intingo todo jamyo, yan todo y taotao guiya Israel, na pot y naan Jesucristo, y Nasareno, ni y inatane gui quiluus, ni y ninacajulo as Yuus guinin y manmatae; pot güiyaja este na taotao na tumojgue gui menan miyo ya jomlo.</span> <span class="verse"><a name="11">11</a>Güiya yuje na acho y innataebale jamyo ni y manmanjatsa, na jumuyong cabesan esquina.</span> <span class="verse"><a name="12">12</a>Ya ni uguaja satbasion gui otro; sa taya otro naan gui papa y langet, manmanae y taotao sija, para usiña utafansatbo.</span> <span class="verse"><a name="13">13</a>¶ Ya anae malie y minatatngan Pedro yan Juan, ya jinasonñija na manaetiningo ya manlanga na taotao, ninafanmanman, ya ayonae matungo na guinin mañisija yan si Jesus.</span> <span class="verse"><a name="14">14</a>Ya anae malie y taotao ni y manajomlo na mañisija manojgue, taya jafa siña ujasangan contra ayo.</span> <span class="verse"><a name="15">15</a>Lao anae jatago sija na ufanjuyong gui dinaña, manasangane entre sija,</span> <span class="verse"><a name="16">16</a>Ilegñija: Jafa tafatinas ni este sija na taotao? sa magajet na afamao na milagro mafatinas pot sija, ya manmamatungo esta ni todo ayo sija y mañasaga Jerusalem; ya ti siña tapune.</span> <span class="verse"><a name="17">17</a>Lao trabia mientras ti chachago matalaña gui entalo y taotao sija; nije taencatga sija, ya chañija fanmañangangane ni este na naan desde pago.</span> <span class="verse"><a name="18">18</a>Ya jaagang sija, ya jaencatga na senchañija sumasangan, ni ufanmamanagüe ni y naan Jesus.</span> <span class="verse"><a name="19">19</a>Lao si Pedro yan Juan manope ilegñija: Jusga, cao tunas gui menan Yuus na inosgueña jamyo qui si Yuus;</span> <span class="verse"><a name="20">20</a>Sa tisiña inpelo na ti insangan y liniimame yan y jiningogmame.</span> <span class="verse"><a name="21">21</a>Ya anae esta jaencatga sija mas, jasotta, sa taya siña jafa ujasoda para ujacastiga, pot causa y taotaosija; sa todo mumalag si Yuus pot ayo y mafatinas.</span> <span class="verse"><a name="22">22</a>Sa y taotao ni y anae mafatinas este y milagron y jinelo, mas di cuarenta años inamcoña.</span> <span class="verse"><a name="23">23</a>¶ Ya anae masotta na ujanao, manjanao para y mangachongñija, ya jasangane todo ni y mansinangane sija ni y magas mamale yan y manamco.</span> <span class="verse"><a name="24">24</a>Ya anae jajungog sija ayo, jajatsa y inagangñija para as Yuus, ilegñija: O Señot, jago Yuus, ni y fumatinas y langet, yan y tano, yan y tase, yan todo y mangae gui sanjalomñija;</span> <span class="verse"><a name="25">25</a>Ni y pot Espiritu Santo ni y pachot y tentagomo as David ilegmo: Sa jafa y Gentiles na manlalalo, ya y taotao sija manmanjaso ni y taebale na güinaja?</span> <span class="verse"><a name="26">26</a>Y ray sija gui tano manotojgue julo, ya y magalaje sija mandaña contra y Señot, yan contra si Cristoña.</span> <span class="verse"><a name="27">27</a>Sa magajet na gui este siuda contra y santos na Tentagomo as Jesus, ni y unpalalae; todo si Herodes, yan Poncio Pilato, yan y Gentiles yan y taotao guiya Israel, mandaña,</span> <span class="verse"><a name="28">28</a>Para ujafatinas jafa y tinancho antes y canaemo, yan y consejumo para ususede.</span> <span class="verse"><a name="29">29</a>Ya pago, O Señot, lie y amenasoñija: ya unnae y tentagomo sija, na contodo y minatatnga ujasangan y sinanganmo,</span> <span class="verse"><a name="30">30</a>Mientras unjujuto mona y canaemo para umajomlo; ya para y señat yan mannamanman umafatinas pot y naan y santos na Tentagomo as Jesus.</span> <span class="verse"><a name="31">31</a>Ya anae munjayan manmanaetae, y lugat anae mandadaña mayengyong; ya todos manbula ni y Espiritu Santo, ya manmatatnga jasangan y sinangan Yuus.</span> <span class="verse"><a name="32">32</a>¶ Ya y inetnon güije sija ni y manmanjonggue, manunoja na corason yan unoja na ante: ni uno guiya sija ualog iyoña ayo y jasagagaye; lao todo y güinaja manparejo iyonñija.</span> <span class="verse"><a name="33">33</a>Yan dangculo na ninasiña na manmannae y apostoles testimonio ni y quinajulo y Señot Jesus: ya megae na grasia gaegue gui jiloñija todos.</span> <span class="verse"><a name="34">34</a>Ya ni uno guiya sija nesesitao; sa todo ayo sija y mangaeiyo tano pat guma, jabende ya jachule y balen ayo y binendenñija,</span> <span class="verse"><a name="35">35</a>Ya japolo gui adeng y apostoles sija: ya manmapapatte cada taotao jafataemano y janesesita.</span> <span class="verse"><a name="36">36</a>¶ Ayonae si José, ni y mafanaan ni y apostoles Barnabé (ni y comoqueilegña, lajin consuelo) ni y Lebita, taotao Chipre,</span> <span class="verse"><a name="37">37</a>Guaja tanoña, ya jabende, ya jachule y salape, ya japolo gui adeng apostoles sija.</span> </p></div</div></div></body></html>