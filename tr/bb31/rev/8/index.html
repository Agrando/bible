<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/tr/bb31/rev/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/tr">Turkish</a> &gt; <a href="/tr/bb31">Turkish</a> &gt; <a href="/tr/bb31/rev">Revelation</a> &gt <strong>Chapter 8</strong></div><p><span class="verse"><a name="1">1</a>Kuzu yedinci mührü açınca, gökte yarım saat kadar sessizlik oldu.</span> <span class="verse"><a name="2">2</a>Tanrının önünde duran yedi meleği gördüm. Onlara yedi borazan verildi.</span> <span class="verse"><a name="3">3</a>Altın bir buhurdan taşıyan başka bir melek gelip sunağın önünde durdu. Tahtın önündeki altın sunakta bütün kutsalların dualarıyla birlikte sunmak üzere kendisine çok miktarda buhur verildi.</span> <span class="verse"><a name="4">4</a>Kutsalların dualarıyla buhurun dumanı, Tanrının önünde meleğin elinden yükseldi.</span> <span class="verse"><a name="5">5</a>Melek buhurdanı aldı, sunağın ateşiyle doldurup yeryüzüne attı. Gök gürlemeleri, uğultular işitildi, şimşekler çaktı, yer sarsıldı.</span> <span class="verse"><a name="6">6</a>Yedi melek ellerindeki yedi borazanı çalmaya hazırlandı.</span> <span class="verse"><a name="7">7</a>Birinci melek borazanını çaldı. Kanla karışık dolu ve ateş oluştu, yeryüzüne yağdı. Yerin üçte biri, ağaçların üçte biri ve bütün yeşil otlar yandı.</span> <span class="verse"><a name="8">8</a>İkinci melek borazanını çaldı. Alev alev yanan, dağ gibi büyük bir kütle denize atıldı. Denizin üçte biri kana dönüştü.</span> <span class="verse"><a name="9">9</a>Denizdeki yaratıkların üçte biri öldü, gemilerin üçte biri yok oldu.</span> <span class="verse"><a name="10">10</a>Üçüncü melek borazanını çaldı. Gökten meşale gibi yanan büyük bir yıldız ırmakların üçte biri üzerine ve su pınarlarının üzerine düştü.</span> <span class="verse"><a name="11">11</a>Bu yıldızın adı Pelindir. Suların üçte biri pelin gibi acılaştı. Acılaşan sulardan içen birçok insan öldü.</span> <span class="verse"><a name="12">12</a>Dördüncü melek borazanını çaldı. Güneşin üçte biri, ayın üçte biri, yıldızların üçte biri vuruldu. Sonuç olarak ışıklarının üçte biri söndü, gündüzün ve gecenin üçte biri ışıksız kaldı.</span> <span class="verse"><a name="13">13</a>Sonra göğün ortasında uçan bir kartal gördüm. Yüksek sesle şöyle bağırdığını işittim: ‹‹Borazanlarını çalacak olan öbür üç meleğin borazan seslerinden yeryüzünde yaşayanların vay, vay, vay haline!››</span> </p></div</div></div></body></html>