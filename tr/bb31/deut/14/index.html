<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/tr/bb31/deut/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/tr">Turkish</a> &gt; <a href="/tr/bb31">Turkish</a> &gt; <a href="/tr/bb31/deut">Deuteronomy</a> &gt <strong>Chapter 14</strong></div><p><span class="verse"><a name="1">1</a>‹‹Siz Tanrınız RABbin çocuklarısınız. Ölülere ağıt yakmak için bedenlerinizi yaralamayacaksınız. İki kaş arasındaki tüyleri almayacaksınız.</span> <span class="verse"><a name="2">2</a>Tanrınız RAB için kutsal bir halksınız. RAB öz halkı olmanız için yeryüzündeki bütün halkların arasından sizi seçti.</span> <span class="verse"><a name="3">3</a>‹‹İğrenç sayılan hiçbir şey yemeyeceksiniz.</span> <span class="verse"><a name="4">4</a>Şu hayvanların etini yiyebilirsiniz: Sığır, koyun, keçi,</span> <span class="verse"><a name="5">5</a>geyik, ceylan, karaca, yaban keçisi, gazal, ahu, dağ koyunu.</span> <span class="verse"><a name="6">6</a>Çatal ve yarık tırnaklı, geviş getiren her hayvanın etini yiyebilirsiniz.</span> <span class="verse"><a name="7">7</a>Ancak geviş getiren, çatal ve yarık tırnaklı hayvanlardan etini yememeniz gerekenler şunlardır: Deve, tavşan, kaya tavşanı. Bunlar geviş getirir, ama çatal tırnaklı değildir. Sizin için kirli sayılırlar.</span> <span class="verse"><a name="8">8</a>Domuz çatal tırnaklıdır, ama geviş getirmez. Sizin için kirli sayılır. Bu hayvanların etini yemeyecek, leşine dokunmayacaksınız.</span> <span class="verse"><a name="9">9</a>‹‹Suda yaşayan hayvanlardan şunların etini yiyebilirsiniz: Pullu ve yüzgeçli canlıların etini yiyebilirsiniz.</span> <span class="verse"><a name="10">10</a>Ama pulsuz ve yüzgeçsiz canlıların hiçbirini yemeyeceksiniz. Bunlar sizin için kirli sayılır.</span> <span class="verse"><a name="11">11</a>‹‹Temiz sayılan bütün kuşları yiyebilirsiniz.</span> <span class="verse"><a name="12">12</a>Etini yemeyeceğiniz kuşlar şunlardır: Kartal, kuzu kartalı, kara akbaba,</span> <span class="verse"><a name="13">13</a>çaylak, doğan türleri,</span> <span class="verse"><a name="14">14</a>bütün karga türleri,</span> <span class="verse"><a name="15">15</a>baykuş, puhu, martı, atmaca türleri,</span> <span class="verse"><a name="16">16</a>kukumav, büyük baykuş, peçeli baykuş,</span> <span class="verse"><a name="17">17</a>ishakkuşu, akbaba, karabatak,</span> <span class="verse"><a name="18">18</a>leylek, balıkçıl türleri, ibibik, yarasa.</span> <span class="verse"><a name="19">19</a>Bütün kanatlı böcekler sizin için kirli sayılır. Hiçbirini yemeyeceksiniz.</span> <span class="verse"><a name="20">20</a>Ama temiz sayılan kanatlı yaratıkların tümünü yiyebilirsiniz.</span> <span class="verse"><a name="21">21</a>‹‹Kendiliğinden ölen hiçbir hayvanın etini yemeyeceksiniz. Ölü hayvanı yemesi için kentlerinizde yaşayan bir yabancıya verebilir ya da öteki yabancılara satabilirsiniz. Siz Tanrınız RAB için kutsal bir halksınız. ‹‹Oğlağı anasının sütünde haşlamayın.››</span> <span class="verse"><a name="22">22</a>‹‹Her yıl tarlalarınızda yetişen ürünlerin ondalığını bir yana ayıracaksınız.</span> <span class="verse"><a name="23">23</a>Tahılınızın, yeni şarabınızın, zeytinyağınızın ondalığını, sığırlarınızın ve davarlarınızın ilk doğanlarını, Tanrınız RABbin adını yerleştirmek için seçeceği yerde Onun önünde yiyeceksiniz. Bunu yapın ki, her zaman Ondan korkmayı öğrenesiniz.</span> <span class="verse"><a name="24">24</a>Tanrınız RABbin adını yerleştirmek için seçeceği yer uzaksa, yol Tanrınız RABbin size verimli kıldığı ürünlerin ondalığını oraya taşıyamayacak kadar uzunsa,</span> <span class="verse"><a name="25">25</a>ondalığınızı gümüşe çevirin. Gümüşü alıp Tanrınız RABbin seçeceği yere gidin.</span> <span class="verse"><a name="26">26</a>Gümüşü dilediğiniz şekilde kullanın: Sığır, davar, şarap, içki ya da canınızın istediği başka bir şey alın. Siz ve aileniz orada, Tanrınız RABbin önünde yiyecek ve sevineceksiniz.</span> <span class="verse"><a name="27">27</a>‹‹Kentlerinizde yaşayan Levilileri yüzüstü bırakmayın. Onların sizin gibi payları ve mülkleri yoktur.</span> <span class="verse"><a name="28">28</a>Her üç yılın sonunda, o yılın ürününün bütün ondalığını getirip kentlerinizde toplayın.</span> <span class="verse"><a name="29">29</a>Öyle ki, sizin gibi payları ve mülkleri olmayan Levililer, kentlerinizde yaşayan yabancılar, öksüzler, dul kadınlar gelsinler, yiyip doysunlar. Bunu yaparsanız, Tanrınız RAB el attığınız her işte sizi kutsayacaktır.››</span> </p></div</div></div></body></html>