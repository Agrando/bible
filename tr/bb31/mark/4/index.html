<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/tr/bb31/mark/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/tr">Turkish</a> &gt; <a href="/tr/bb31">Turkish</a> &gt; <a href="/tr/bb31/mark">Mark</a> &gt <strong>Chapter 4</strong></div><p><span class="verse"><a name="1">1</a>İsa göl kıyısında halka yine öğretmeye başladı. Çevresinde çok büyük bir kalabalık toplandı. Bu yüzden İsa göldeki bir tekneye binip oturdu. Bütün kalabalık göl kıyısında duruyordu.</span> <span class="verse"><a name="2">2</a>İsa onlara benzetmelerle birçok şey öğretiyordu. Öğretirken, ‹‹Şunu dinleyin›› dedi. ‹‹Ekincinin biri tohum ekmeye çıktı.</span> <span class="verse"><a name="3">3</a>Ektiği tohumlardan kimi yol kenarına düştü. Kuşlar gelip bunları yedi.</span> <span class="verse"><a name="4">4</a>Kimi, toprağı az kayalık yerlere düştü. Toprak derin olmadığından hemen filizlendi.</span> <span class="verse"><a name="5">5</a>Ne var ki, güneş doğunca kavruldular, kök salamadıkları için kuruyup gittiler.</span> <span class="verse"><a name="6">6</a>Kimi, dikenler arasına düştü. Dikenler büyüdü, filizleri boğdu ve filizler ürün vermedi.</span> <span class="verse"><a name="7">7</a>Kimi ise iyi toprağa düştü, büyüyüp çoğaldı, ürün verdi. Bazısı otuz, bazısı altmış, bazısı da yüz kat ürün verdi.››</span> <span class="verse"><a name="8">8</a>Sonra İsa şunu ekledi: ‹‹İşitecek kulağı olan işitsin!››</span> <span class="verse"><a name="9">9</a>Onikilerle öbür izleyicileri İsayla yalnız kalınca, kendisinden benzetmelerin anlamını sordular.</span> <span class="verse"><a name="10">10</a>O da onlara şöyle dedi: ‹‹Tanrının Egemenliğinin sırrı sizlere açıklandı, ama dışarıda olanlara her şey benzetmelerle anlatılır.</span> <span class="verse"><a name="11">11</a>Öyle ki,  ‹Bakıp bakıp görmesinler,  Duyup duyup anlamasınlar da,  Dönüp bağışlanmasınlar.› ››</span> <span class="verse"><a name="12">12</a>İsa sonra onlara, ‹‹Siz bu benzetmeyi anlamıyor musunuz?›› dedi. ‹‹Öyleyse bütün benzetmeleri nasıl anlayacaksınız?</span> <span class="verse"><a name="13">13</a>Ekincinin ektiği, Tanrı sözüdür.</span> <span class="verse"><a name="14">14</a>Bazı insanlar sözün ekildiği yerde yol kenarına düşen tohumlara benzer. Bunlar sözü işitir işitmez, Şeytan gelir, yüreklerine ekilen sözü alır götürür.</span> <span class="verse"><a name="15">15</a>Kayalık yerlere ekilenler ise, işittikleri sözü hemen sevinçle kabul eden, ama kök salamadıkları için ancak bir süre dayanan kişilerdir. Böyleleri Tanrı sözünden ötürü sıkıntı ya da zulme uğrayınca hemen sendeleyip düşerler.</span> <span class="verse"><a name="16">16</a>Yine bazıları dikenler arasında ekilen tohumlara benzerler. Bunlar sözü işitirler, ama dünyasal kaygılar, zenginliğin aldatıcılığı ve daha başka hevesler araya girip sözü boğar ve ürün vermesini engeller.</span> <span class="verse"><a name="17">17</a>İyi toprağa ekilenler ise, sözü işiten, onu benimseyen, kimi otuz, kimi altmış, kimi de yüz kat ürün veren kişilerdir.››</span> <span class="verse"><a name="18">18</a>Onlara, ‹‹Kandili, tahıl ölçeğinin ya da yatağın altına koymak için mi getirirler?›› dedi. ‹‹Kandilliğe koymak için değil mi?</span> <span class="verse"><a name="19">19</a>Gizli olan ne varsa, açığa çıkarılmak üzere gizlenmiştir; saklı olan ne varsa, aydınlığa çıkmak üzere saklanmıştır.</span> <span class="verse"><a name="20">20</a>İşitecek kulağı olan işitsin!››</span> <span class="verse"><a name="21">21</a>İsa şöyle devam etti: ‹‹İşittiklerinize dikkat edin! Hangi ölçekle verirseniz, aynı ölçekle alacaksınız. Hatta size daha fazlası verilecek.</span> <span class="verse"><a name="22">22</a>Çünkü kimde varsa, ona daha çok verilecek. Ama kimde yoksa, elindeki de alınacak.››</span> <span class="verse"><a name="23">23</a>Sonra İsa şöyle dedi: ‹‹Tanrının Egemenliği, toprağa tohum saçan adama benzer.</span> <span class="verse"><a name="24">24</a>Gece olur, uyur; gündüz olur, kalkar. Kendisi nasıl olduğunu bilmez ama, tohum filizlenir, gelişir.</span> <span class="verse"><a name="25">25</a>Toprak kendiliğinden ürün verir. Önce filizi, sonra başağı, sonunda da başağı dolduran taneleri verir.</span> <span class="verse"><a name="26">26</a>Ürün olgunlaşınca, adam hemen orağı vurur. Çünkü biçim vakti gelmiştir.››</span> <span class="verse"><a name="27">27</a>İsa sonra şöyle dedi: ‹‹Tanrının Egemenliğini neye benzetelim, nasıl bir benzetmeyle anlatalım?</span> <span class="verse"><a name="28">28</a>Tanrının Egemenliği, hardal tanesine benzer. Hardal, yeryüzünde toprağa ekilen tohumların en küçüğü olmakla birlikte, ekildikten sonra gelişir, bütün bahçe bitkilerinin boyunu aşar. Öylesine dal budak salar ki, kuşlar gölgesinde barınabilir.››</span> <span class="verse"><a name="29">29</a>İsa, Tanrı sözünü, buna benzer birçok benzetmeyle halkın anlayabildiği ölçüde anlatırdı.</span> <span class="verse"><a name="30">30</a>Benzetme kullanmadan onlara hiçbir şey anlatmazdı. Ama kendi öğrencileriyle yalnız kaldığında, onlara her şeyi açıklardı.</span> <span class="verse"><a name="31">31</a>O gün akşam olunca öğrencilerine, ‹‹Karşı yakaya geçelim›› dedi.</span> <span class="verse"><a name="32">32</a>Öğrenciler kalabalığı geride bırakarak İsayı, içinde bulunduğu tekneyle götürdüler. Yanında başka tekneler de vardı.</span> <span class="verse"><a name="33">33</a>Bu sırada büyük bir fırtına koptu. Dalgalar tekneye öyle bindirdi ki, tekne neredeyse suyla dolmuştu.</span> <span class="verse"><a name="34">34</a>İsa, teknenin kıç tarafında bir yastığa yaslanmış uyuyordu. Öğrenciler Onu uyandırıp, ‹‹Öğretmenimiz, öleceğiz! Hiç aldırmıyor musun?›› dediler.</span> <span class="verse"><a name="35">35</a>İsa kalkıp rüzgarı azarladı, göle, ‹‹Sus, sakin ol!›› dedi. Rüzgar dindi, ortalık sütliman oldu.</span> <span class="verse"><a name="36">36</a>İsa öğrencilerine, ‹‹Neden korkuyorsunuz? Hâlâ imanınız yok mu?›› dedi.</span> <span class="verse"><a name="37">37</a>Onlar ise büyük korku içinde birbirlerine, ‹‹Bu adam kim ki, rüzgar da göl de O'nun sözünü dinliyor?›› dediler.</span> </p></div</div></div></body></html>