<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/tr/bb31/matt/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/tr">Turkish</a> &gt; <a href="/tr/bb31">Turkish</a> &gt; <a href="/tr/bb31/matt">Matthew</a> &gt <strong>Chapter 13</strong></div><p><span class="verse"><a name="1">1</a>Aynı gün İsa evden çıktı, gidip göl kıyısında oturdu.</span> <span class="verse"><a name="2">2</a>Çevresinde büyük bir kalabalık toplandı. Bu yüzden İsa tekneye binip oturdu. Bütün kalabalık kıyıda duruyordu.</span> <span class="verse"><a name="3">3</a>İsa onlara benzetmelerle birçok şey anlattı. ‹‹Bakın›› dedi, ‹‹Ekincinin biri tohum ekmeye çıktı.</span> <span class="verse"><a name="4">4</a>Ektiği tohumlardan kimi yol kenarına düştü. Kuşlar gelip bunları yedi.</span> <span class="verse"><a name="5">5</a>Kimi, toprağı az, kayalık yerlere düştü; toprak derin olmadığından hemen filizlendi.</span> <span class="verse"><a name="6">6</a>Ne var ki, güneş doğunca kavruldular, kök salamadıkları için kuruyup gittiler.</span> <span class="verse"><a name="7">7</a>Kimi, dikenler arasına düştü. Dikenler büyüdü, filizleri boğdu.</span> <span class="verse"><a name="8">8</a>Kimi ise iyi toprağa düştü. Bazısı yüz, bazısı altmış, bazısı da otuz kat ürün verdi.</span> <span class="verse"><a name="9">9</a>Kulağı olan işitsin!››</span> <span class="verse"><a name="10">10</a>Öğrencileri gelip İsaya, ‹‹Halka neden benzetmelerle konuşuyorsun?›› diye sordular.</span> <span class="verse"><a name="11">11</a>İsa şöyle yanıtladı: ‹‹Göklerin Egemenliğinin sırlarını bilme ayrıcalığı size verildi, ama onlara verilmedi.</span> <span class="verse"><a name="12">12</a>Çünkü kimde varsa, ona daha çok verilecek, bolluğa kavuşturulacak. Ama kimde yoksa, elindeki de alınacak.</span> <span class="verse"><a name="13">13</a>Onlara benzetmelerle konuşmamın nedeni budur. Çünkü,  ‹Gördükleri halde görmezler,  Duydukları halde duymaz ve anlamazlar.›</span> <span class="verse"><a name="14">14</a>‹‹Böylece Yeşayanın peygamberlik sözü onlar için gerçekleşmiş oldu:  ‹Duyacak duyacak, ama hiç anlamayacaksınız,  Bakacak bakacak, ama hiç görmeyeceksiniz!</span> <span class="verse"><a name="15">15</a>Çünkü bu halkın yüreği duygusuzlaştı,  Kulakları ağırlaştı.  Gözlerini kapadılar.  Öyle ki, gözleri görmesin,  Kulakları duymasın, yürekleri anlamasın  Ve bana dönmesinler.  Dönselerdi, onları iyileştirirdim.›</span> <span class="verse"><a name="16">16</a>‹‹Ama ne mutlu size ki, gözleriniz görüyor, kulaklarınız işitiyor!</span> <span class="verse"><a name="17">17</a>Size doğrusunu söyleyeyim, nice peygamberler, nice doğru kişiler sizin gördüklerinizi görmek istediler, ama göremediler. Sizin işittiklerinizi işitmek istediler, ama işitemediler.</span> <span class="verse"><a name="18">18</a>‹‹Şimdi ekinciyle ilgili benzetmeyi siz dinleyin.</span> <span class="verse"><a name="19">19</a>Kim göksel egemenlikle ilgili sözü işitir de anlamazsa, kötü olan gelir, onun yüreğine ekileni söker götürür. Yol kenarına ekilen tohum işte budur.</span> <span class="verse"><a name="20">20</a>Kayalık yerlere ekilen ise işittiği sözü hemen sevinçle kabul eden, ama kök salamadığı için ancak bir süre dayanan kişidir. Böyle biri Tanrı sözünden ötürü sıkıntı ya da zulme uğrayınca hemen sendeleyip düşer.</span> <span class="verse"><a name="21">21</a>Dikenler arasında ekilen de şudur: Sözü işitir, ama dünyasal kaygılar ve zenginliğin aldatıcılığı sözü boğar ve ürün vermesini engeller.</span> <span class="verse"><a name="22">22</a>İyi toprağa ekilen tohum ise, sözü işitip anlayan birine benzer. Böylesi elbette ürün verir, kimi yüz, kimi altmış, kimi de otuz kat.››</span> <span class="verse"><a name="23">23</a>İsa onlara başka bir benzetme anlattı: ‹‹Göklerin Egemenliği, tarlasına iyi tohum eken adama benzer›› dedi.</span> <span class="verse"><a name="24">24</a>‹‹Herkes uyurken, adamın düşmanı geldi, buğdayın arasına delice ekip gitti.</span> <span class="verse"><a name="25">25</a>Ekin gelişip başak salınca, deliceler de göründü.</span> <span class="verse"><a name="26">26</a>‹‹Mal sahibinin köleleri gelip ona şöyle dediler: ‹Efendimiz, sen tarlana iyi tohum ekmedin mi? Bu deliceler nereden çıktı?›</span> <span class="verse"><a name="27">27</a>‹‹Mal sahibi, ‹Bunu bir düşman yapmıştır› dedi. ‹‹ ‹Gidip deliceleri toplamamızı ister misin?› diye sordu köleler.</span> <span class="verse"><a name="28">28</a>‹‹ ‹Hayır› dedi adam. ‹Deliceleri toplarken belki buğdayı da sökersiniz.</span> <span class="verse"><a name="29">29</a>Bırakın biçim vaktine dek birlikte büyüsünler. Biçim vakti orakçılara, önce deliceleri toplayın diyeceğim, yakmak için demet yapın. Buğdayı ise toplayıp ambarıma koyun.› ››</span> <span class="verse"><a name="30">30</a>İsa onlara bir benzetme daha anlattı: ‹‹Göklerin Egemenliği, bir adamın tarlasına ektiği hardal tanesine benzer›› dedi.</span> <span class="verse"><a name="31">31</a>‹‹Hardal tohumların en küçüğü olduğu halde, gelişince bahçe bitkilerinin boyunu aşar, ağaç olur. Böylece kuşlar gelip dallarında barınır.››</span> <span class="verse"><a name="32">32</a>İsa onlara başka bir benzetme anlattı: ‹‹Göklerin Egemenliği, bir kadının üç ölçek una karıştırdığı mayaya benzer. Sonunda bütün hamur kabarır.››</span> <span class="verse"><a name="33">33</a>İsa bütün bunları halka benzetmelerle anlattı. Benzetme kullanmadan onlara hiçbir şey anlatmazdı.</span> <span class="verse"><a name="34">34</a>Bu, peygamber aracılığıyla bildirilen şu söz yerine gelsin diye oldu:  ‹‹Ağzımı benzetmeler anlatarak açacağım,  Dünyanın kuruluşundan beri  Gizli kalmış sırları dile getireceğim.››</span> <span class="verse"><a name="35">35</a>Bundan sonra İsa halktan ayrılıp eve gitti. Öğrencileri yanına gelip, ‹‹Tarladaki delicelerle ilgili benzetmeyi bize açıkla›› dediler.</span> <span class="verse"><a name="36">36</a>İsa, ‹‹İyi tohumu eken, İnsanoğludur›› diye karşılık verdi.</span> <span class="verse"><a name="37">37</a>‹‹Tarla ise dünyadır. İyi tohum, göksel egemenliğin oğulları, deliceler de kötü olanın oğullarıdır.</span> <span class="verse"><a name="38">38</a>Deliceleri eken düşman, İblistir. Biçim vakti, çağın sonu; orakçılar ise meleklerdir.</span> <span class="verse"><a name="39">39</a>‹‹Deliceler nasıl toplanıp yakılırsa, çağın sonunda da böyle olacaktır.</span> <span class="verse"><a name="40">40</a>İnsanoğlu meleklerini gönderecek, onlar da insanları günaha düşüren her şeyi, kötülük yapan herkesi Onun egemenliğinden toplayıp kızgın fırına atacaklar. Orada ağlayış ve diş gıcırtısı olacaktır.</span> <span class="verse"><a name="41">41</a>Doğru kişiler o zaman Babalarının egemenliğinde güneş gibi parlayacaklar. Kulağı olan işitsin!››</span> <span class="verse"><a name="42">42</a>‹‹Göklerin Egemenliği, tarlada saklı bir defineye benzer. Onu bulan yeniden sakladı, sevinçle koşup gitti, varını yoğunu satıp tarlayı satın aldı.</span> <span class="verse"><a name="43">43</a>‹‹Yine Göklerin Egemenliği, güzel inciler arayan bir tüccara benzer.</span> <span class="verse"><a name="44">44</a>Tüccar, çok değerli bir inci bulunca gitti, varını yoğunu satıp o inciyi satın aldı.››</span> <span class="verse"><a name="45">45</a>‹‹Yine Göklerin Egemenliği, denize atılan ve her çeşit balığı toplayan ağa benzer.</span> <span class="verse"><a name="46">46</a>Ağ dolunca onu kıyıya çekerler. Oturup işe yarayan balıkları kaplara koyar, yaramayanları atarlar.</span> <span class="verse"><a name="47">47</a>Çağın sonunda da böyle olacak. Melekler gelecek, kötü kişileri doğruların arasından ayırıp kızgın fırına atacaklar. Orada ağlayış ve diş gıcırtısı olacaktır.››</span> <span class="verse"><a name="48">48</a>İsa, ‹‹Bütün bunları anladınız mı?›› diye sordu. ‹‹Evet›› karşılığını verdiler.</span> <span class="verse"><a name="49">49</a>O da onlara, ‹‹İşte böylece Göklerin Egemenliği için eğitilmiş her din bilgini, hazinesinden hem yeni hem eski değerler çıkaran bir mal sahibine benzer›› dedi.</span> <span class="verse"><a name="50">50</a>İsa bütün bu benzetmeleri anlattıktan sonra oradan ayrıldı.</span> <span class="verse"><a name="51">51</a>Kendi memleketine gitti ve oradaki havrada halka öğretmeye başladı. Halk şaşıp kalmıştı. ‹‹Adamın bu bilgeliği ve mucizeler yaratan gücü nereden geliyor?›› diyorlardı.</span> <span class="verse"><a name="52">52</a>‹‹Marangozun oğlu değil mi bu? Annesinin adı Meryem değil mi? Yakup, Yusuf, Simun ve Yahuda Onun kardeşleri değil mi?</span> <span class="verse"><a name="53">53</a>Kızkardeşlerinin hepsi aramızda yaşamıyor mu? O halde Onun bütün bu yaptıkları nereden geliyor?››</span> <span class="verse"><a name="54">54</a>Ve gücenip Onu reddettiler. Ama İsa onlara şöyle dedi: ‹‹Bir peygamber, kendi memleketinden ve evinden başka yerde hor görülmez.››</span> <span class="verse"><a name="55">55</a>İmansızlıkları yüzünden İsa orada pek fazla mucize yapmadı.</span> </p></div</div></div></body></html>