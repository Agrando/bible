<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sw/swa/matt/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sw">Swahili</a> &gt; <a href="/sw/swa">Swahili NT</a> &gt; <a href="/sw/swa/matt">Matthew</a> &gt <strong>Chapter 25</strong></div><p><span class="verse"><a name="1">1</a>Yesu alipomaliza kusema hayo yote, aliwaambia wanafunzi wake,</span> <span class="verse"><a name="2">2</a>"Mnajua kwamba baada ya siku mbili tutakuwa na sikukuu ya Pasaka, na Mwana wa Mtu atatolewa ili asulubiwe."</span> <span class="verse"><a name="3">3</a>Wakati huo makuhani wakuu na wazee wa watu walikutana pamoja katika ukumbi wa Kayafa, Kuhani Mkuu.</span> <span class="verse"><a name="4">4</a>Wakashauriana jinsi ya kumtia Yesu nguvuni kwa hila wamuue.</span> <span class="verse"><a name="5">5</a>Lakini wakaamua jambo hilo lisifanyike wakati wa sikukuu, kusije kukatokea ghasia kati ya watu.</span> <span class="verse"><a name="6">6</a>Yesu alipokuwa Bethania, nyumbani kwa Simoni, aitwaye Mkoma,</span> <span class="verse"><a name="7">7</a>mama mmoja aliyekuwa na chupa ya alabasta yenye marashi ya thamani kubwa, alimjia pale mezani alipokuwa amekaa kula chakula, akammiminia hayo marashi kichwani.</span> <span class="verse"><a name="8">8</a>Wanafunzi wake walipoona hayo wakakasirika, wakasema, "Ya nini hasara hii?</span> <span class="verse"><a name="9">9</a>Marashi haya yangaliweza kuuzwa kwa bei kubwa, maskini wakapewa hizo fedha."</span> <span class="verse"><a name="10">10</a>Yesu alitambua mawazo yao, akawaambia, "Mbona mnamsumbua huyu mama? Yeye amenitendea jambo jema.</span> <span class="verse"><a name="11">11</a>Maskini mnao daima pamoja nanyi, lakini mimi sitakuwapo pamoja nanyi daima.</span> <span class="verse"><a name="12">12</a>Huyu mama amenimiminia marashi ili kunitayarisha kwa maziko.</span> <span class="verse"><a name="13">13</a>Nawaambieni kweli, popote ambapo hii Habari Njema itahubiriwa ulimwenguni, kitendo hiki alichofanya mama huyu kitatajwa kwa kumkumbuka yeye."</span> <span class="verse"><a name="14">14</a>Kisha, Yuda Iskarioti, mmoja wa wale kumi na wawili, akaenda kwa makuhani wakuu,</span> <span class="verse"><a name="15">15</a>akawaambia, "Mtanipa kitu gani kama nikimkabidhi Yesu kwenu?" Wakamhesabia sarafu thelathini za fedha;</span> <span class="verse"><a name="16">16</a>na tangu wakati huo Yuda akawa anatafuta nafasi ya kumsaliti.</span> <span class="verse"><a name="17">17</a>Siku ya kwanza kabla ya Sikukuu ya Mikate Isiyotiwa Chachu, wanafunzi walimwendea Yesu wakamwuliza, "Unataka tukuandalie wapi chakula cha Pasaka?"</span> <span class="verse"><a name="18">18</a>Yeye akawajibu, "Nendeni mjini kwa mtu fulani, mkamwambie: `Mwalimu anasema, wakati wangu umefika; kwako nitakula Pasaka pamoja na wanafunzi wangu."`</span> <span class="verse"><a name="19">19</a>Wanafunzi wakafanya kama Yesu alivyowaagiza, wakaandaa Pasaka.</span> <span class="verse"><a name="20">20</a>Kulipokuwa jioni, Yesu akakaa mezani pamoja na wanafunzi wake kumi na wawili.</span> <span class="verse"><a name="21">21</a>Walipokuwa wakila, Yesu akasema, "Nawaambieni kweli, mmoja wenu atanisaliti."</span> <span class="verse"><a name="22">22</a>Wanafunzi wakahuzunika sana, wakaanza kuuliza mmojammoja, "Bwana! Je, ni mimi?"</span> <span class="verse"><a name="23">23</a>Yesu akajibu, "Atakayechovya mkate pamoja nami katika bakuli ndiye atakayenisaliti.*fm*</span> <span class="verse"><a name="24">24</a>Naam, Mwana wa Mtu anakwenda zake kama Maandiko Matakatifu yasemavyo, lakini ole wake mtu yule atakayemsaliti Mwana wa Mtu! Ingalikuwa afadhali kwa mtu huyo kama hangalizaliwa."</span> <span class="verse"><a name="25">25</a>Yuda, ambaye ndiye aliyetaka kumsaliti, akamwuliza, "Mwalimu! Je, ni mimi?" Yesu akamjibu, "Wewe umesema."</span> <span class="verse"><a name="26">26</a>Walipokuwa wanakula, Yesu akatwaa mkate, akashukuru, akaumega, akawapa wanafunzi wake akisema, "Twaeni mle; huu ni mwili wangu."</span> <span class="verse"><a name="27">27</a>Kisha akatwaa kikombe, akamshukuru Mungu, akawapa akisema, "Nyweni nyote;</span> <span class="verse"><a name="28">28</a>maana hii ni damu yangu inayothibitisha agano,*fn* damu inayomwagwa kwa ajili ya watu wengi ili kuwaondolea dhambi.</span> <span class="verse"><a name="29">29</a>Nawaambieni, sitakunywa tena divai ya zabibu mpaka siku ile nitakapoinywa mpya pamoja nanyi katika Ufalme wa Baba yangu."</span> <span class="verse"><a name="30">30</a>Baada ya kuimba wimbo, wakaondoka, wakaenda katika mlima wa Mizeituni.</span> <span class="verse"><a name="31">31</a>Kisha Yesu akawaambia, "Usiku huu wa leo, ninyi nyote mtakuwa na mashaka nami, maana Maandiko Matakatifu yasema: `Nitampiga mchungaji, na kondoo wa kundi watatawanyika.`</span> <span class="verse"><a name="32">32</a>Lakini baada ya kufufuka kwangu, nitawatangulieni Galilaya."</span> <span class="verse"><a name="33">33</a>Petro akamwambia Yesu "Hata kama wote watakuwa na mashaka nawe na kukuacha, mimi sitakuacha kamwe."</span> <span class="verse"><a name="34">34</a>Yesu akamwambia, "Kweli nakwambia, usiku huu kabla jogoo hajawika, utanikana mara tatu."</span> <span class="verse"><a name="35">35</a>Petro akamwambia, "Hata kama ni lazima nife pamoja nawe, sitakukana kamwe." Wale wanafunzi wengine wote wakasema vivyo hivyo.</span> <span class="verse"><a name="36">36</a>Kisha Yesu akaenda pamoja nao bustanini Gethsemane, akawaambia wanafunzi wake, "Kaeni hapa nami niende pale mbele kusali."</span> <span class="verse"><a name="37">37</a>Akawachukua Petro na wana wawili wa Zebedayo, akaanza kuwa na huzuni na mahangaiko.</span> <span class="verse"><a name="38">38</a>Hapo akawaambia, "Nina huzuni kubwa moyoni hata karibu kufa. Kaeni hapa mkeshe pamoja nami."</span> <span class="verse"><a name="39">39</a>Basi, akaenda mbele kidogo, akaanguka kifudifudi, akasali: "Baba yangu, kama inawezekana, aacha kikombe*fo* hiki cha mateso kinipite; lakini isiwe nitakavyo mimi, ila utakavyo wewe."</span> <span class="verse"><a name="40">40</a>Akawaendea wale wanafunzi, akawakuta wamelala. Akamwambia Petro, "Ndiyo kusema hamkuweza kukesha pamoja nami hata saa moja?</span> <span class="verse"><a name="41">41</a>Kesheni na kusali ili msije mkaingia katika majaribu. Roho i tayari lakini mwili ni dhaifu."</span> <span class="verse"><a name="42">42</a>Akaenda tena mara ya pili akasali: "Baba yangu, kama haiwezekani kikombe*fp* hiki kinipite bila mimi kukinywa, basi, mapenzi yako yafanyike."</span> <span class="verse"><a name="43">43</a>Akawaendea tena, akawakuta wamelala, maana macho yao yalikuwa yamebanwa na usingizi.</span> <span class="verse"><a name="44">44</a>Basi, akawaacha, akaenda tena kusali mara ya tatu kwa maneno yaleyale.</span> <span class="verse"><a name="45">45</a>Kisha akawaendea wale wanafunzi, akawaambia, "Je, mngali mmelala na kupumzika? Tazameni! Saa yenyewe imefika, na Mwana wa Mtu atatolewa kwa watu wenye dhambi.</span> <span class="verse"><a name="46">46</a>Amkeni, twendeni zetu. Tazameni! Anakuja yule atakayenisaliti."</span> <span class="verse"><a name="47">47</a>Basi, Yesu alipokuwa bado anasema nao, mara akaja Yuda, mmoja wa wale kumi na wawili. Pamoja naye walikuja watu wengi wenye mapanga na marungu ambao walitumwa na makuhani wakuu na wazee wa watu.</span> <span class="verse"><a name="48">48</a>Huyo aliyetaka kumsaliti Yesu, alikuwa amekwisha wapa ishara akisema: "Yule nitakayembusu ndiye; mkamateni."</span> <span class="verse"><a name="49">49</a>Basi, Yuda akamkaribia Yesu, akamwambia, "Shikamoo, Mwalimu!" Kisha akambusu.</span> <span class="verse"><a name="50">50</a>Yesu akamwambia, "Rafiki, fanya ulichokuja kufanya." Hapo wale watu wakaja, wakamkamata Yesu, wakamtia nguvuni.</span> <span class="verse"><a name="51">51</a>Mmoja wa wale waliokuwa pamoja na Yesu akanyosha mkono, akauchomoa upanga wake, akampiga mtumishi wa Kuhani Mkuu, akamkata sikio.</span> <span class="verse"><a name="52">52</a>Hapo Yesu akamwambia, "Rudisha upanga wako alani, maana yeyote anayeutumia upanga, atakufa kwa upanga.</span> <span class="verse"><a name="53">53</a>Je, hamjui kwamba ningeweza kumwomba Baba yangu naye mara angeniletea zaidi ya majeshi kumi na mawili ya malaika?</span> <span class="verse"><a name="54">54</a>Lakini yatatimiaje Maandiko Matakatifu yasemayo kwamba ndivyo inavyopaswa kuwa?"</span> <span class="verse"><a name="55">55</a>Wakati huohuo Yesu akauambia huo umati wa watu waliokuja kumtia nguvuni, "Je, mmekuja kunikamata kwa mapanga na marungu kama kwamba mimi ni mnyang`anyi? Kila siku nilikuwa Hekaluni nikifundisha, na hamkunikamata!</span> <span class="verse"><a name="56">56</a>Lakini haya yote yametendeka ili Maandiko ya manabii yatimie." Kisha wanafunzi wote wakamwacha, wakakimbia.</span> <span class="verse"><a name="57">57</a>Basi, hao watu waliomkamata Yesu walimpeleka nyumbani kwa Kayafa, Kuhani Mkuu, walikokusanyika walimu wa Sheria na wazee.</span> <span class="verse"><a name="58">58</a>Petro alimfuata kwa mbali mpaka uani kwa Kuhani Mkuu, akaingia ndani pamoja na walinzi ili apate kuona mambo yatakavyokuwa.</span> <span class="verse"><a name="59">59</a>Basi, makuhani wakuu na Baraza lote wakatafuta ushahidi wa uongo dhidi ya Yesu wapate kumwua,</span> <span class="verse"><a name="60">60</a>lakini hawakupata ushahidi wowote, ingawa walikuja mashahidi wengi wa uongo. Mwishowe wakaja mashahidi wawili,</span> <span class="verse"><a name="61">61</a>wakasema, "Mtu huyu alisema: `Ninaweza kuliharibu Hekalu la Mungu na kulijenga tena kwa siku tatu."`</span> <span class="verse"><a name="62">62</a>Kuhani Mkuu akasimama, akamwuliza Yesu, "Je, hujibu neno? Watu hawa wanashuhudia nini dhidi yako?"</span> <span class="verse"><a name="63">63</a>Lakini Yesu akakaa kimya. Kuhani Mkuu akamwambia, "Nakuapisha kwa Mungu aliye hai, twambie kama wewe ndiwe Kristo, Mwana wa Mungu!"</span> <span class="verse"><a name="64">64</a>Yesu akamwambia, "Wewe umesema! Lakini nawaambieni, tangu sasa mtamwona Mwana wa Mtu ameketi upande wa kulia wa Mwenyezi, akija juu ya mawingu ya mbinguni."</span> <span class="verse"><a name="65">65</a>Hapo, Kuhani Mkuu akararua mavazi yake, akasema, "Amekufuru! Tuna haja gani tena ya mashahidi? Sasa mmesikia kufuru yake.</span> <span class="verse"><a name="66">66</a>Ninyi mwaonaje?" Wao wakamjibu, "Anastahili kufa!"</span> <span class="verse"><a name="67">67</a>Kisha wakamtemea mate usoni, wakampiga makofi. Wengine wakiwa wanampiga makofi,</span> <span class="verse"><a name="68">68</a>wakasema, "Haya Kristo, tutabirie; ni nani amekupiga!"</span> <span class="verse"><a name="69">69</a>Petro alikuwa ameketi nje uani. Basi, mtumishi mmoja wa kike akamwendea, akasema, "Wewe ulikuwa pamoja na Yesu wa Galilaya."</span> <span class="verse"><a name="70">70</a>Petro akakana mbele ya wote akisema, "Sijui hata unasema nini."</span> <span class="verse"><a name="71">71</a>Alipokuwa akitoka mlangoni, mtumishi mwingine wa kike akamwona, akawaambia wale waliokuwa pale, "Mtu huyu alikuwa pamoja na Yesu wa Nazareti."</span> <span class="verse"><a name="72">72</a>Petro akakana tena kwa kiapo: "Simjui mtu huyo."</span> <span class="verse"><a name="73">73</a>Baadaye kidogo, watu waliokuwa pale wakamwendea Petro, wakamwambia, "Hakika, wewe pia ni mmoja wao, maana msemo wako unakutambulisha."</span> <span class="verse"><a name="74">74</a>Hapo Petro akaanza kujilaani na kuapa akisema, "Simjui mtu huyo!" Mara jogoo akawika.</span> <span class="verse"><a name="75">75</a>Petro akakumbuka maneno aliyoambiwa na Yesu: "Kabla jogoo hajawika, utanikana mara tatu." Basi, akatoka nje akalia sana.</span> </p></div</div></div></body></html>