<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sw/swa/matt/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sw">Swahili</a> &gt; <a href="/sw/swa">Swahili NT</a> &gt; <a href="/sw/swa/matt">Matthew</a> &gt <strong>Chapter 11</strong></div><p><span class="verse"><a name="1">1</a>Yesu alipomaliza kuwapa wanafunzi kumi na wawili maagizo, alitoka hapo, akaenda kufundisha na kuhubiri katika miji yao.</span> <span class="verse"><a name="2">2</a>Yohane mbatizaji akiwa gerezani alipata habari juu ya matendo ya Kristo. Basi, Yohane akawatuma wanafunzi wake,</span> <span class="verse"><a name="3">3</a>wamwulize: "Je, wewe ni yule anayekuja, au tumngoje mwingine?"</span> <span class="verse"><a name="4">4</a>Yesu akawajibu, "Nendeni mkamwambie Yohane mambo mnayoyasikia na kuyaona:</span> <span class="verse"><a name="5">5</a>vipofu wanaona, viwete wanatembea, wenye ukoma wanatakaswa na viziwi wanasikia, wafu wanafufuliwa na maskini wanahubiriwa Habari Njema.</span> <span class="verse"><a name="6">6</a>Heri mtu yule asiyekuwa na mashaka nami."</span> <span class="verse"><a name="7">7</a>Basi, hao wajumbe wa Yohane walipokuwa wanakwenda zao, Yesu alianza kuyaambia makundi ya watu habari za Yohane: "Mlikwenda kutazama nini kule jangwani? Je, mlitaka kuona mwanzi unaotikiswa na upepo?</span> <span class="verse"><a name="8">8</a>Lakini mlikwenda kuona nini? Mlikwenda kumtazama mtu aliyevaa mavazi maridadi? Watu wanaovaa mavazi maridadi hukaa katika nyumba za wafalme.</span> <span class="verse"><a name="9">9</a>Basi, mlikwenda kuona nini? Nabii? Naam, hakika ni zaidi ya nabii.</span> <span class="verse"><a name="10">10</a>"Huyu ndiye anayesemwa katika Maandiko Matakatifu: `Tazama, hapa namtuma mjumbe wangu, asema Bwana, akutangulie na kukutayarishia njia yako.`</span> <span class="verse"><a name="11">11</a>Kweli nawaambieni, miongoni mwa watoto wote wa watu, hajatokea aliye mkuu kuliko Yohane mbatizaji. Hata hivyo, yule aliye mdogo kabisa katika Ufalme wa mbinguni, ni mkubwa kuliko yeye.</span> <span class="verse"><a name="12">12</a>Tangu wakati wa Yohane mbatizaji mpaka leo hii, Ufalme wa mbinguni unashambuliwa vikali, na watu wakali wanajaribu kuunyakua kwa nguvu.</span> <span class="verse"><a name="13">13</a>Mafundisho yote ya manabii na sheria yalibashiri juu ya nyakati hizi.</span> <span class="verse"><a name="14">14</a>Kama mwaweza kukubali basi, Yohane ndiye Eliya ambaye angekuja.</span> <span class="verse"><a name="15">15</a>Mwenye masikio na asikie!</span> <span class="verse"><a name="16">16</a>"Basi, nitakifananisha kizazi hiki na kitu gani? Ni kama vijana waliokuwa wamekaa uwanjani, wakawa wakiambiana kikundi kimoja kwa kingine:</span> <span class="verse"><a name="17">17</a>`Tumewapigieni ngoma lakini hamkucheza; tumeimba nyimbo za huzuni lakini hamkulia!`</span> <span class="verse"><a name="18">18</a>Kwa maana Yohane alikuja, akafunga na wala hakunywa divai, nao wakasema: `Amepagawa na pepo.`</span> <span class="verse"><a name="19">19</a>Mwana wa Mtu akaja, anakula na kunywa, nao wakasema: `Mtazameni huyu, mlafi na mlevi, rafiki yao watoza ushuru na wahalifu!` Hata hivyo, hekima ya Mungu inathibitishwa kuwa njema kutokana na matendo yake."</span> <span class="verse"><a name="20">20</a>Kisha Yesu akaanza kuilaumu miji ambayo, ingawaje alifanya miujiza mingi humo, watu wake hawakutaka kubadili nia zao mbaya:</span> <span class="verse"><a name="21">21</a>"Ole wako Korazini! Ole wako Bethsaida! Maana, kama miujiza iliyofanyika kwako ingalifanyika kule Tiro na Sidoni, watu wake wangalikwisha vaa mavazi ya gunia na kujipaka majivu zamani, ili kuonyesha kwamba wametubu.</span> <span class="verse"><a name="22">22</a>Hata hivyo nawaambieni, Siku ya hukumu, ninyi mtapata adhabu kubwa kuliko Tiro na Sidoni.</span> <span class="verse"><a name="23">23</a>Na wewe Kafarnaumu, je, utajikweza mpaka mbinguni? Utaporomoshwa mpaka Kuzimu! Maana, kama miujiza iliyofanyika kwako ingalifanyika kule Sodoma, mji huo ungalikuwako mpaka hivi leo.</span> <span class="verse"><a name="24">24</a>Lakini nawaambieni, Siku ya hukumu itakuwa nafuu zaidi kwa watu wa Sodoma, kuliko kwako wewe."</span> <span class="verse"><a name="25">25</a>Wakati huo Yesu alisema, "Nakushukuru ee Baba, Bwana wa mbingu na dunia, maana umewaficha wenye hekima mambo haya, ukawafumbulia watoto wadogo.</span> <span class="verse"><a name="26">26</a>Naam Baba, ndivyo ilivyokupendeza.</span> <span class="verse"><a name="27">27</a>"Baba yangu amenikabidhi vitu vyote. Hakuna amjuaye Mwana ila Baba, wala amjuaye Baba ila Mwana, na yeyote yule ambaye Mwana atapenda kumjulisha.</span> <span class="verse"><a name="28">28</a>Njoni kwangu ninyi nyote msumbukao na kulemewa na mizigo, nami nitawapumzisha.</span> <span class="verse"><a name="29">29</a>Jifungeni nira yangu, mkajifunze kwangu, maana mimi ni mpole na mnyenyekevu wa moyo, nanyi mtatulizwa rohoni mwenu.</span> <span class="verse"><a name="30">30</a>Maana, nira niwapayo mimi ni laini, na mzigo wangu ni mwepesi."</span> </p></div</div></div></body></html>