<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sw/swa/matt/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sw">Swahili</a> &gt; <a href="/sw/swa">Swahili NT</a> &gt; <a href="/sw/swa/matt">Matthew</a> &gt <strong>Chapter 5</strong></div><p><span class="verse"><a name="1">1</a>Yesu alipoyaona makundi ya watu, alipanda mlimani, akaketi. Wanafunzi wake wakamwendea,</span> <span class="verse"><a name="2">2</a>naye akaanza kuwafundisha:</span> <span class="verse"><a name="3">3</a>"Heri walio maskini rohoni, maana ufalme wa mbinguni ni wao.</span> <span class="verse"><a name="4">4</a>Heri walio na huzuni, maana watafarijiwa.</span> <span class="verse"><a name="5">5</a>Heri walio wapole, maana watairithi nchi.</span> <span class="verse"><a name="6">6</a>Heri wenye njaa na kiu ya kufanya atakavyo Mungu, maana watashibishwa.</span> <span class="verse"><a name="7">7</a>Heri walio na huruma, maana watahurumiwa.</span> <span class="verse"><a name="8">8</a>Heri wenye moyo safi, maana watamwona Mungu.</span> <span class="verse"><a name="9">9</a>Heri wenye kuleta amani, maana wataitwa watoto wa Mungu.</span> <span class="verse"><a name="10">10</a>Heri wanaoteswa kwa sababu ya kufanya atakavyo Mungu, maana ufalme wa mbinguni ni wao.</span> <span class="verse"><a name="11">11</a>"Heri yenu ninyi watu wakiwatukana, wakiwadhulumu na kuwasingizia kila aina ya uovu kwa ajili yangu.</span> <span class="verse"><a name="12">12</a>Furahini na kushangilia maana tuzo lenu ni kubwa mbinguni. Hivyo ndivyo walivyowadhulumu manabii waliokuwako kabla yenu.</span> <span class="verse"><a name="13">13</a>"Ninyi ni chumvi ya dunia! Lakini chumvi ikipoteza ladha yake itakolezwa na nini? Haifai kitu tena, ila hutupwa nje na kukanyagwa na watu.</span> <span class="verse"><a name="14">14</a>"Ninyi ni mwanga wa ulimwengu! Mji uliojengwa juu ya mlima hauwezi kufichika.</span> <span class="verse"><a name="15">15</a>Wala watu hawawashi taa na kuifunika kwa chungu, ila huiweka juu ya kinara ili iwaangazie wote waliomo nyumbani.</span> <span class="verse"><a name="16">16</a>Vivyo hivyo, ni lazima mwanga wenu uangaze mbele ya watu, ili wayaone matendo yenu mema, wamtukuze Baba yenu aliye mbinguni."</span> <span class="verse"><a name="17">17</a>"Msidhani ya kuwa nimekuja kutangua Sheria ya Mose na mafundisho ya manabii. Sikuja kutangua bali kukamilisha.</span> <span class="verse"><a name="18">18</a>Kweli nawaambieni, mpaka hapo mbingu na dunia zitakapopita, hakuna hata nukta moja au sehemu ndogo kabisa ya Sheria itakayoondolewa, mpaka yote yametimia.</span> <span class="verse"><a name="19">19</a>Basi, yeyote atakayevunja hata amri moja ndogo kuliko zote, na kuwafundisha wengine wafanye hivyo, huyo atakuwa mdogo kabisa katika Ufalme wa mbiguni. Lakini yule atakayezishika na kuwafundisha wengine, huyo atakuwa mkubwa katika Ufalme wa mbinguni.</span> <span class="verse"><a name="20">20</a>Ndiyo maana nawaambieni, wema wenu usipozidi ule wa Mafarisayo na walimu wa Sheria, hamtaingia kamwe katika Ufalme wa mbinguni.</span> <span class="verse"><a name="21">21</a>"Mmekwisha sikia ya kuwa watu wa kale waliambiwa: `Usiue! Atakayeua lazima ahukumiwe.`</span> <span class="verse"><a name="22">22</a>Lakini mimi nawaambieni, yeyote anayemkasirikia ndugu yake, lazima ahukumiwe. Anayemdharau ndugu yake atapelekwa mahakamani. Anayemwita ndugu yake: `Pumbavu` atastahili kuingia katika moto wa Jehanamu.</span> <span class="verse"><a name="23">23</a>Basi, ukipeleka sadaka yako mbele ya madhabahu na hapo ukakumbuka kwamba ndugu yako ana ugomvi nawe,</span> <span class="verse"><a name="24">24</a>iache sadaka yako mbele ya madhabahu, nenda kwanza ukapatane na ndugu yako, ndipo urudi ukatoe sadaka yako.</span> <span class="verse"><a name="25">25</a>"Patana na mshtaki wako upesi mkiwa bado njiani, kwenda mahakamani. La sivyo, mshtaki wako atakukabidhi kwa hakimu, naye hakimu atakukabidhi kwa askari, nawe utafungwa gerezani.</span> <span class="verse"><a name="26">26</a>Kweli nakwambia, hutatoka humo mpaka umemaliza kulipa senti ya mwisho.</span> <span class="verse"><a name="27">27</a>"Mmesikia ya kuwa watu waliambiwa: `Usizini!`</span> <span class="verse"><a name="28">28</a>Lakini mimi nawaambieni, atakayemtazama mwanamke kwa kumtamani, amekwisha zini naye moyoni mwake.</span> <span class="verse"><a name="29">29</a>Basi, kama jicho lako la kulia linakukosesha, ling`oe ukalitupe mbali. Afadhali zaidi kwako kupoteza kiungo kimoja cha mwili wako, kuliko mwili wako wote kutupwa katika moto wa Jehanamu.</span> <span class="verse"><a name="30">30</a>Na kama mkono wako wa kulia unakukosesha, ukate ukautupe mbali. Afadhali zaidi kupoteza kiungo kimoja cha mwili, kuliko mwili wako wote uende katika moto wa Jehanamu.</span> <span class="verse"><a name="31">31</a>"Ilikwisha semwa pia: `Anayemwacha mke wake, yampasa ampe hati ya talaka.`</span> <span class="verse"><a name="32">32</a>Lakini mimi nawaambieni, anayempa mkewe talaka, isipokuwa kwa sababu ya uzinzi, anamfanya azini; na mtu akimwoa mwanamke aliyepewa talaka, anazini.</span> <span class="verse"><a name="33">33</a>"Tena mmesikia kuwa watu wa kale waliambiwa: `Usivunje kiapo chako, bali ni lazima utimize kiapo chako kwa Bwana.`</span> <span class="verse"><a name="34">34</a>Lakini mimi nawaambieni, msiape kamwe; wala kwa mbingu, maana ni kiti cha enzi cha Mungu;</span> <span class="verse"><a name="35">35</a>wala kwa dunia, maana ni kiti chake cha kuwekea miguu; wala kwa Yerusalemu, maana ni mji wa Mfalme mkuu.</span> <span class="verse"><a name="36">36</a>Wala usiape kwa kichwa chako, maana huwezi kuufanya hata unywele mmoja kuwa mweupe au mweusi.</span> <span class="verse"><a name="37">37</a>Ukisema, `Ndiyo`, basi iwe `Ndiyo`; ukisema `Siyo`, basi iwe kweli `Siyo`. Chochote kinachozidi hayo hutoka kwa yule Mwovu.</span> <span class="verse"><a name="38">38</a>"Mmesikia kwamba ilisemwa: `Jicho kwa jicho, jino kwa jino.`</span> <span class="verse"><a name="39">39</a>Lakini mimi nawaambieni, usimlipize kisasi mtu mbaya. Mtu akikupiga kofi shavu la kulia, mgeuzie pia shavu la pili.</span> <span class="verse"><a name="40">40</a>Mtu akikupeleka mahakamani kutaka kukuchukulia shati lako, mwache achukue pia koti lako.</span> <span class="verse"><a name="41">41</a>Mtu akikulazimisha kubeba mzigo wake kilomita moja, ubebe kilomita mbili.</span> <span class="verse"><a name="42">42</a>Akuombaye mpe, na mtu akitaka kukukopa kitu usimnyime.</span> <span class="verse"><a name="43">43</a>"Mmesikia kwamba ilisemwa: `Mpende jirani yako na kumchukia adui yako.`</span> <span class="verse"><a name="44">44</a>Lakini mimi nawaambieni, wapendeni adui zenu na kuwaombea wale wanaowadhulumu ninyi</span> <span class="verse"><a name="45">45</a>ili mpate kuwa watoto wa Baba yenu aliye mbinguni. Kwa maana yeye huwaangazia jua lake watu wabaya na wema, na kuwanyeshea mvua watu wanyofu na waovu.</span> <span class="verse"><a name="46">46</a>Je, mtapata tuzo gani kwa kuwapenda tu wale wanaowapenda ninyi? Hakuna! Kwa maana hata watoza ushuru hufanya hivyo!</span> <span class="verse"><a name="47">47</a>Kama mkiwasalimu ndugu zenu tu, je, mmefanya kitu kisicho cha kawaida? Hata watu wasiomjua Mungu nao hufanya vivyo hivyo.</span> <span class="verse"><a name="48">48</a>Basi, muwe wakamilifu kama Baba yenu wa mbinguni alivyo mkamilifu.</span> </p></div</div></div></body></html>