<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sw/swa/matt/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sw">Swahili</a> &gt; <a href="/sw/swa">Swahili NT</a> &gt; <a href="/sw/swa/matt">Matthew</a> &gt <strong>Chapter 13</strong></div><p><span class="verse"><a name="1">1</a>Siku hiyohiyo, Yesu alitoka katika ile nyumba, akaenda na kuketi kando ya ziwa.</span> <span class="verse"><a name="2">2</a>Makundi makubwa ya watu yalimzunguka hata Yesu akapanda mashua, akaketi. Hao watu walisimama kwenye ukingo wa ziwa,</span> <span class="verse"><a name="3">3</a>naye Yesu akawaambia mambo mengi kwa mifano. "Sikilizeni! Mpanzi alikwenda kupanda mbegu.</span> <span class="verse"><a name="4">4</a>Alipokuwa akipanda, nyingine zilianguka njiani, ndege wakaja wakazila.</span> <span class="verse"><a name="5">5</a>Nyingine zilianguka penye mawe pasipokuwa na udongo mwingi. Zikaota mara kwa kuwa udongo haukuwa na kina.</span> <span class="verse"><a name="6">6</a>Jua lilipochomoza, zilichomeka; na kwa kuwa mizizi yake haikuwa na nguvu, zikanyauka.</span> <span class="verse"><a name="7">7</a>Nyingine zilianguka kwenye miti ya miiba, nayo ikakua na kuzisonga.</span> <span class="verse"><a name="8">8</a>Lakini nyingine zilianguka penye udongo mzuri, zikaota, zikazaa: nyingine punje mia moja, nyingine sitini na nyingine thelathini.</span> <span class="verse"><a name="9">9</a>Mwenye masikio na asikie!"</span> <span class="verse"><a name="10">10</a>Wanafunzi wake wakamwendea, wakamwuliza, "Kwa nini unasema na watu kwa mifano?"</span> <span class="verse"><a name="11">11</a>Yesu akawajibu, "Ninyi mmejaliwa kuzijua siri za Ufalme wa mbinguni, lakini wao hawakujaliwa.</span> <span class="verse"><a name="12">12</a>Maana, aliye na kitu atapewa na kuzidishiwa; lakini yule asiye na kitu, hata kile alicho nacho kitachukuliwa.</span> <span class="verse"><a name="13">13</a>Ndiyo maana ninasema nao kwa mifano, kwa sababu wanatazama lakini hawaoni, wanasikiliza lakini hawasikii, wala hawaelewi.</span> <span class="verse"><a name="14">14</a>Kwao yametimia yale aliyosema nabii Isaya: `Kusikia mtasikia, lakini hamtaelewa; Kutazama mtatazama, lakini hamtaona.</span> <span class="verse"><a name="15">15</a>Maana akili za watu hawa zimepumbaa, wameyaziba masikio yao, wameyafumba macho yao. La sivyo, wangeona kwa macho yao. wangesikia kwa masikio yao, wangeelewa kwa akili zao, na kunigeukia, asema Bwana, nami ningewaponya.`</span> <span class="verse"><a name="16">16</a>"Lakini heri yenu ninyi, maana macho yenu yanaona na masikio yenu yanasikia.</span> <span class="verse"><a name="17">17</a>Kweli nawaambieni, manabii na watu wengi wema walitamani kuyaona yale mnayoyaona, wasiyaone, na kuyasikia yale mnayoyasikia, wasiyasikie.</span> <span class="verse"><a name="18">18</a>"Basi, ninyi sikilizeni maana ya mfano huo wa mpanzi.</span> <span class="verse"><a name="19">19</a>Yeyote asikiaye ujumbe wa ufalme bila kuuelewa, ni kama zile mbegu zilizoanguka njiani; yule Mwovu huja na kunyakua kile kilichopandwa moyoni mwake.</span> <span class="verse"><a name="20">20</a>Ile mbegu iliyopandwa penye mawe ni mfano wa mtu asikiaye ujumbe huo na mara akaupokea kwa furaha.</span> <span class="verse"><a name="21">21</a>Lakini haumwingii na kuwa na mizizi ndani yake; huendelea kuuzingatia ujumbe huo kwa kitambo tu, na wakati taabu au udhalimu vinapotokea kwa sababu ya ujumbe huo, anakata tamaa mara.</span> <span class="verse"><a name="22">22</a>Ile mbegu iliyoanguka kati ya miti ya miiba, ni mfano wa mtu asikiaye huo ujumbe, lakini wasiwasi wa ulimwengu huu na anasa za mali huusonga ujumbe huo, naye hazai matunda.</span> <span class="verse"><a name="23">23</a>Ile mbegu iliyopandwa katika udongo mzuri ni mfano wa mtu ausikiaye ujumbe huo na kuuelewa, naye huzaa matunda; mmoja mia, mwingine sitini na mwingine thelathini."</span> <span class="verse"><a name="24">24</a>Yesu akawaambia watu mfano mwingine: "Ufalme wa mbinguni unafanana na mtu aliyepanda mbegu nzuri katika shamba lake.</span> <span class="verse"><a name="25">25</a>Lakini watu wakiwa wamelala, adui yake akaja akapanda magugu kati ya ngano, akaenda zake.</span> <span class="verse"><a name="26">26</a>Basi, mimea ilipoota na kuanza kuchanua, magugu pia yakaanza kuonekana.</span> <span class="verse"><a name="27">27</a>Watumishi wa yule mwenye shamba wakamwendea, wakamwambia, `Mheshimiwa, bila shaka ulipanda mbegu nzuri katika shamba lako. Sasa magugu yametoka wapi?`</span> <span class="verse"><a name="28">28</a>Yeye akawajibu, `Adui ndiye aliyefanya hivyo.` Basi, watumishi wake wakamwuliza, `Je, unataka twende tukayang`oe`</span> <span class="verse"><a name="29">29</a>Naye akawajibu, `La, msije labda mnapokusanya magugu, mkang`oa na ngano pia.</span> <span class="verse"><a name="30">30</a>Acheni vikue pamoja mpaka wakati wa mavuno. Wakati huo nitawaambia wavunaji: kusanyeni kwanza magugu mkayafunge mafungumafungu ya kuchomwa. Lakini ngano ikusanyeni mkaiweke ghalani mwangu."`</span> <span class="verse"><a name="31">31</a>Yesu akawaambia watu mfano mwingine: "Ufalme wa mbinguni unafanana na mbegu ya haradali aliyotwaa mtu mmoja, akaipanda katika shamba lake.</span> <span class="verse"><a name="32">32</a>Yenyewe ni ndogo kuliko mbegu zote, lakini ikishaota huwa kubwa kuliko mimea yote. Hukua ikawa mti, na ndege wa angani huja na kujenga viota katika matawi yake."</span> <span class="verse"><a name="33">33</a>Yesu akawaambia mfano mwingine: "Ufalme wa mbinguni umefanana na chachu aliyotwaa mama mmoja, akaichanganya na unga pishi tatu, hata unga wote ukaumuka."</span> <span class="verse"><a name="34">34</a>Yesu aliwaambia watu hayo yote kwa mifano. Hakuwaambia chochote bila kutumia mifano,</span> <span class="verse"><a name="35">35</a>ili jambo lililonenwa na nabii litimie: "Nitasema kwa mifano; nitawaambia mambo yaliyofichika tangu kuumbwa ulimwengu."</span> <span class="verse"><a name="36">36</a>Kisha Yesu aliwaaga wale watu, akaingia nyumbani. Wanafunzi wake wakamwendea, wakamwambia, "Tufafanulie ule mfano wa magugu shambani."</span> <span class="verse"><a name="37">37</a>Yesu akawaambia, "Mpanzi wa zile mbegu nzuri ni Mwana wa Mtu.</span> <span class="verse"><a name="38">38</a>Lile shamba ni ulimwengu. Zile mbegu nzuri ni watu wale ambao Ufalme ni wao. Lakini yale magugu ni wale watu wa yule Mwovu.</span> <span class="verse"><a name="39">39</a>Adui aliyepanda yale magugu ni Ibilisi. Mavuno ni mwisho wa nyakati na wavunaji ni malaika.</span> <span class="verse"><a name="40">40</a>Kama vile magugu yanavyokusanywa kuchomwa moto, ndivyo itakavyokuwa mwishoni mwa nyakati;</span> <span class="verse"><a name="41">41</a>Mwana wa Mtu atawatuma malaika wake wawakusanye kutoka katika Ufalme wake wale wote wenye kusababisha dhambi, na wote wenye kutenda maovu,</span> <span class="verse"><a name="42">42</a>na kuwatupa katika tanuru ya moto, na huko watalia na kusaga meno.</span> <span class="verse"><a name="43">43</a>Kisha, wale wema watang`ara kama jua katika Ufalme wa Baba yao. Sikieni basi, kama mna masikio!</span> <span class="verse"><a name="44">44</a>"Ufalme wa mbinguni umefanana na hazina iliyofichika shambani. Mtu mmoja aliigundua, akaificha tena. Alifurahi sana hata akaenda kuuza yote aliyokuwa nayo, akalinunua shamba lile.</span> <span class="verse"><a name="45">45</a>"Tena, Ufalme wa mbinguni umefanana na mfanyabiashara mmoja mwenye kutafuta lulu nzuri.</span> <span class="verse"><a name="46">46</a>Alipopata lulu moja ya thamani kubwa, alienda akauza yote aliyokuwa nayo, akainunua lulu ile.</span> <span class="verse"><a name="47">47</a>"Tena, Ufalme wa mbinguni unafanana na wavu uliotupwa baharini, ukanasa samaki wa kila aina.</span> <span class="verse"><a name="48">48</a>Ulipojaa, watu waliuvuta pwani, wakaketi, wakachagua samaki wazuri wakawaweka ndani ya vikapu vyao, na wabaya wakawatupa.</span> <span class="verse"><a name="49">49</a>Ndivyo itakavyokuwa mwishoni mwa nyakati: malaika watatokea, watawatenganisha watu wabaya na watu wema,</span> <span class="verse"><a name="50">50</a>na kuwatupa hao wabaya katika tanuru ya moto. Huko watalia na kusaga meno."</span> <span class="verse"><a name="51">51</a>Yesu akawauliza, "Je, mmeelewa mambo haya yote?" Wakamjibu, "Naam."</span> <span class="verse"><a name="52">52</a>Naye akawaambia, "Hivyo basi, kila mwalimu wa Sheria aliye mwanafunzi wa Ufalme wa mbinguni anafanana na mwenye nyumba atoaye katika hazina yake vitu vipya na vya kale."</span> <span class="verse"><a name="53">53</a>Yesu alipomaliza kusema mifano hiyo alitoka mahali hapo,</span> <span class="verse"><a name="54">54</a>akaenda kijijini kwake. Huko akawa anawafundisha watu katika sunagogi hata wakashangaa, wakasema, "Huyu amepata wapi hekima hii na maajabu?</span> <span class="verse"><a name="55">55</a>Je, huyu si yule mwana wa seremala? Je, mama yake si anaitwa Maria, na ndugu zake si kina Yakobo, Yosefu, Simoni na Yuda?</span> <span class="verse"><a name="56">56</a>Na dada zake je, si wote wako hapa pamoja nasi? Basi amepata wapi haya yote?"</span> <span class="verse"><a name="57">57</a>Basi, wakawa na mashaka naye. Lakini Yesu akawaambia, "Nabii hakosi kuheshimiwa, isipokuwa katika nchi yake na nyumbani mwake!"</span> <span class="verse"><a name="58">58</a>Kwa hiyo, hakutenda miujiza mingi pale kwa sababu ya kutoamini kwao.</span> </p></div</div></div></body></html>