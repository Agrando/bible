<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sw/swa/matt/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sw">Swahili</a> &gt; <a href="/sw/swa">Swahili NT</a> &gt; <a href="/sw/swa/matt">Matthew</a> &gt <strong>Chapter 20</strong></div><p><span class="verse"><a name="1">1</a>"Ufalme wa mbinguni unafanana na mtu mwenye shamba la mizabibu, ambaye alitoka asubuhi na mapema kuwaajiri wafanyakazi katika shamba lake.</span> <span class="verse"><a name="2">2</a>Akapatana nao kuwalipa dinari moja kwa siku, kisha akawapeleka katika shamba lake la mizabibu.</span> <span class="verse"><a name="3">3</a>Akatoka mnamo saa tatu asubuhi, akaona watu wengine wamesimama sokoni, hawana kazi.</span> <span class="verse"><a name="4">4</a>Akawaambia, `Nendeni nanyi mkafanye kazi katika shamba la mizabibu, nami nitawapeni haki yenu.`</span> <span class="verse"><a name="5">5</a>Basi, wakaenda. Huyo mwenye shamba akatoka tena mnamo saa sita na saa tisa, akafanya vivyo hivyo.</span> <span class="verse"><a name="6">6</a>Hata mnamo saa kumi na moja jioni, akatoka tena; akakuta watu wengine wamesimama pale sokoni. Basi, akawauliza, `Mbona mmesimama hapa mchana kutwa bila kazi?`</span> <span class="verse"><a name="7">7</a>Wakamjibu: `Kwa sababu hakuna mtu aliyetuajiri.` Yeye akawaambia, `Nendeni nanyi mkafanye kazi katika shamba la mizabibu.`</span> <span class="verse"><a name="8">8</a>"Kulipokuchwa, huyo mwenye shamba alimwambia mtunza hazina wake, `Waite wafanyakazi ukawalipe mshahara wao, ukianzia na wale walioajiriwa mwisho, na kumalizia na wale wa kwanza.`</span> <span class="verse"><a name="9">9</a>Basi, wakaja wale walioajiriwa mnamo saa kumi na moja, wakapokea kila mmoja dinari moja.</span> <span class="verse"><a name="10">10</a>Wale wa kwanza walipofika, walikuwa wanadhani watapewa zaidi; lakini hata wao wakapewa kila mmoja dinari moja.</span> <span class="verse"><a name="11">11</a>Wakazipokea fedha zao, wakaanza kumnung`unikia yule bwana.</span> <span class="verse"><a name="12">12</a>Wakasema, `Watu hawa walioajiriwa mwisho walifanya kazi kwa muda wa saa moja tu, mbona umetutendea sawa na wao hali sisi tumevumilia kazi ngumu kutwa na jua kali?`</span> <span class="verse"><a name="13">13</a>"Hapo yule bwana akamjibu mmoja wao, `Rafiki, sikukupunja kitu! Je, hukupatana nami mshahara wa denari moja?</span> <span class="verse"><a name="14">14</a>Chukua haki yako, uende zako. Napenda kumpa huyu wa mwisho sawa na wewe.</span> <span class="verse"><a name="15">15</a>Je, sina haki ya kufanya na mali yangu nipendavyo? Je, unaona kijicho kwa kuwa mimi ni mwema?"`</span> <span class="verse"><a name="16">16</a>Yesu akamaliza kwa kusema, "Hivyo, walio wa mwisho watakuwa wa kwanza na wa kwanza watakuwa wa mwisho."</span> <span class="verse"><a name="17">17</a>Yesu alipokuwa anakwenda Yerusalemu, aliwachukua wale wanafunzi kumi na wawili faraghani, na njiani akawaambia,</span> <span class="verse"><a name="18">18</a>"Sikilizeni! Tunakwenda Yerusalemu, na huko Mwana wa Mtu atakabidhiwa kwa makuhani wakuu na walimu wa Sheria, nao watamhukumu auawe.</span> <span class="verse"><a name="19">19</a>Watamkabidhi kwa watu wa mataifa mengine ili adhihakiwe, apigwe viboko na kusulubiwa; lakini siku ya tatu atafufuliwa."</span> <span class="verse"><a name="20">20</a>Hapo mama yao wana wa Zebedayo alimjia Yesu pamoja na wanawe, akapiga magoti mbele yake na kumwomba kitu.</span> <span class="verse"><a name="21">21</a>Yesu akamwuliza, "Unataka nini?" Huyo mama akamwambia, "Ahidi kwamba katika Ufalme wako, hawa wanangu wawili watakaa mmoja upande wako wa kulia na mwingine upande wako wa kushoto."</span> <span class="verse"><a name="22">22</a>Yesu akajibu, "Hamjui mnaomba nini. Je, mnaweza kunywa kikombe nitakachokunywa mimi?" Wakamjibu, "Tunaweza."</span> <span class="verse"><a name="23">23</a>Yesu akawaambia, "Kweli mtakunywa kikombe changu, lakini kuketi kulia au kushoto kwangu si kazi yangu kupanga; jambo hilo watapewa wale waliowekewa tayari na Baba yangu."</span> <span class="verse"><a name="24">24</a>Wale wanafunzi wengine kumi waliposikia hayo, wakawakasirikia hao ndugu wawili.</span> <span class="verse"><a name="25">25</a>Hivyo Yesu akawaita, akawaambia, "Mnajua kwamba watawala wa mataifa hutawala watu wao kwa mabavu na wakuu hao huwamiliki watu wao.</span> <span class="verse"><a name="26">26</a>Lakini kwenu isiwe hivyo, ila yeyote anayetaka kuwa mkuu kati yenu sharti awe mtumishi wa wote;</span> <span class="verse"><a name="27">27</a>na anayetaka kuwa wa kwanza kati yenu sharti awe mtumishi wenu.</span> <span class="verse"><a name="28">28</a>Jinsi hiyohiyo, Mwana wa Mtu hakuja kutumikiwa, bali kutumikia na kutoa maisha yake kuwa fidia ya watu wengi."</span> <span class="verse"><a name="29">29</a>Yesu alipokuwa anaondoka mjini Yeriko, umati wa watu ulimfuata.</span> <span class="verse"><a name="30">30</a>Basi, kulikuwa na vipofu wawili wameketi kando ya njia, na waliposikia kwamba Yesu alikuwa anapitia hapo, walipaaza sauti: "Mheshimiwa, Mwana wa Daudi, utuhurumie!"</span> <span class="verse"><a name="31">31</a>Ule umati wa watu ukawakemea na kuwaambia wanyamaze. Lakini wao wakazidi kupaaza sauti: "Mheshimiwa, Mwana wa Daudi, utuhurumie!"</span> <span class="verse"><a name="32">32</a>Yesu akasimama, akawaita na kuwauliza, "Mnataka niwafanyie nini?"</span> <span class="verse"><a name="33">33</a>Wakamjibu, "Mheshimiwa, tunaomba macho yetu yafumbuliwe."</span> <span class="verse"><a name="34">34</a>Basi, Yesu akawaonea huruma, akawagusa macho yao, na papo hapo wakaweza kuona, wakamfuata.</span> </p></div</div></div></body></html>