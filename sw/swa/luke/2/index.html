<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sw/swa/luke/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sw">Swahili</a> &gt; <a href="/sw/swa">Swahili NT</a> &gt; <a href="/sw/swa/luke">Luke</a> &gt <strong>Chapter 2</strong></div><p><span class="verse"><a name="1">1</a>Siku zile, tangazo rasmi lilitolewa na Kaisari Augusto kuwataka watu wote chini ya utawala wake wajiandikishe.</span> <span class="verse"><a name="2">2</a>Kuandikishwa huku kulikuwa mara ya kwanza, wakati Kirenio alipokuwa mkuu wa mkoa wa Siria.</span> <span class="verse"><a name="3">3</a>Basi, wote waliohusika walikwenda kujiandikisha, kila mtu katika mji wake.</span> <span class="verse"><a name="4">4</a>Yosefu pia alifanya safari kutoka mjini Nazareti mkoani Galilaya. Kwa kuwa alikuwa wa jamaa na ukoo wa Daudi alikwenda mjini Bethlehemu mkoani Yuda alikozaliwa Mfalme Daudi.</span> <span class="verse"><a name="5">5</a>Alikwenda kujiandikisha pamoja na mchumba wake Maria ambaye alikuwa mja mzito.</span> <span class="verse"><a name="6">6</a>Walipokuwa huko, siku yake ya kujifungua ikawadia,</span> <span class="verse"><a name="7">7</a>akajifungua mtoto wake wa kwanza wa kiume, akamvika nguo za kitoto, akamlaza horini kwa sababu hawakupata nafasi katika nyumba ya wageni.</span> <span class="verse"><a name="8">8</a>Katika sehemu hizo, walikuwako wachungaji wakikesha usiku mbugani kulinda mifugo yao.</span> <span class="verse"><a name="9">9</a>Malaika wa Bwana akawatokea ghafla, na utukufu wa Bwana ukawaangazia pande zote. Wakaogopa sana.</span> <span class="verse"><a name="10">10</a>Malaika akawaambia, "Msiogope! Nimewaleteeni habari njema ya furaha kuu kwa watu wote.</span> <span class="verse"><a name="11">11</a>Kwa maana, leo hii katika mji wa Daudi, amezaliwa Mwokozi kwa ajili yenu, ndiye Kristo Bwana.</span> <span class="verse"><a name="12">12</a>Na hiki kitakuwa kitambulisho kwenu: mtamkuta mtoto mchanga amevikwa nguo za kitoto, amelazwa horini."</span> <span class="verse"><a name="13">13</a>Mara kundi kubwa la jeshi la mbinguni likajiunga na huyo malaika, wakamsifu Mungu wakisema:</span> <span class="verse"><a name="14">14</a>"Utukufu kwa Mungu juu mbinguni, na amani duniani kwa watu aliopendezwa nao!"</span> <span class="verse"><a name="15">15</a>Baada ya hao malaika kuondoka na kurudi mbinguni, wachungaji wakaambiana: "Twendeni moja kwa moja mpaka Bethlehemu tukalione tukio hili Bwana alilotujulisha."</span> <span class="verse"><a name="16">16</a>Basi, wakaenda mbio, wakamkuta Maria na Yosefu na yule mtoto mchanga amelazwa horini.</span> <span class="verse"><a name="17">17</a>Hao wachungaji walipomwona mtoto huyo wakawajulisha wote habari waliyokuwa wamesikia juu yake.</span> <span class="verse"><a name="18">18</a>Wote waliosikia hayo walishangaa juu ya habari walizoambiwa na wachungaji.</span> <span class="verse"><a name="19">19</a>Lakini Maria aliyaweka na kuyatafakari mambo hayo yote moyoni mwake.</span> <span class="verse"><a name="20">20</a>Wale wachungaji walirudi makwao huku wakimtukuza na kumsifu Mungu kwa yote waliyokuwa wamesikia na kuona; yote yalikuwa kama walivyokuwa wameambiwa.</span> <span class="verse"><a name="21">21</a>Siku nane baadaye, wakati wa kumtahiri mtoto ulipofika, walimpa jina Yesu, jina ambalo alikuwa amepewa na malaika kabla hajachukuliwa mimba.</span> <span class="verse"><a name="22">22</a>Siku zilipotimia za Yosefu na Maria kutakaswa kama walivyotakiwa na Sheria ya Mose, wazazi hao walimchukua mtoto, wakaenda naye Yerusalemu ili wamweke mbele ya Bwana.</span> <span class="verse"><a name="23">23</a>Katika Sheria ya Bwana imeandikwa: "Kila mzaliwa wa kwanza wa kiume atawekwa wakfu kwa Bwana."</span> <span class="verse"><a name="24">24</a>Pia walikwenda ili watoe sadaka: hua wawili au makinda wawili ya njiwa, kama ilivyotakiwa katika Sheria ya Bwana.</span> <span class="verse"><a name="25">25</a>Wakati huo huko Yerusalemu kulikuwa na mtu mmoja, mwema na mcha Mungu, jina lake Simeoni. Yeye alikuwa akitazamia kwa hamu ukombozi wa Israeli. Roho Mtakatifu alikuwa pamoja naye.</span> <span class="verse"><a name="26">26</a>Roho Mtakatifu alikuwa amemhakikishia kwamba hatakufa kabla ya kumwona Masiha wa Bwana.</span> <span class="verse"><a name="27">27</a>Basi, akiongozwa na Roho Mtakatifu, Simeoni aliingia Hekaluni; na wazazi wa Yesu walipomleta Hekaluni mtoto wao ili wamfanyie kama ilivyotakiwa na Sheria,</span> <span class="verse"><a name="28">28</a>Simeoni alimpokea mtoto Yesu mikononi mwake huku akimtukuza Mungu na kusema:</span> <span class="verse"><a name="29">29</a>"Sasa Bwana, umetimiza ahadi yako, waweza kumruhusu mtumishi wako aende kwa amani.</span> <span class="verse"><a name="30">30</a>Maana kwa macho yangu nimeuona wokovu utokao kwako,</span> <span class="verse"><a name="31">31</a>ambao umeutayarisha mbele ya watu wote:</span> <span class="verse"><a name="32">32</a>Mwanga utakaowaangazia watu wa mataifa, na utukufu kwa watu wako Israeli."</span> <span class="verse"><a name="33">33</a>Baba na mama yake Yesu walikuwa wakistaajabia maneno aliyosema Simeoni juu ya mtoto.</span> <span class="verse"><a name="34">34</a>Simeoni akawabariki, akamwambia Maria mama yake, "Mtoto huyu atakuwa sababu ya kupotea na kuokoka kwa watu wengi katika Israeli. Naye atakuwa ishara itakayopingwa na watu;</span> <span class="verse"><a name="35">35</a>na hivyo mawazo ya watu wengi yataonekana wazi. Nawe mwenyewe, uchungu ulio kama upanga mkali utauchoma moyo wako."</span> <span class="verse"><a name="36">36</a>Palikuwa na nabii mmoja mwanamke, mzee sana, jina lake Ana, binti Fanueli, wa kabila la Asheri. Alikuwa ameishi na mumewe kwa miaka saba tangu alipoolewa.</span> <span class="verse"><a name="37">37</a>Halafu alibaki mjane hadi wakati huo akiwa mzee wa miaka themanini na minne. Wakati huo wote alikaa Hekaluni akifunga na kusali usiku na mchana.</span> <span class="verse"><a name="38">38</a>Saa hiyohiyo alijitokeza mbele, akamshukuru Mungu, na akaeleza habari za huyo mtoto kwa watu wote waliokuwa wanatazamia ukombozi wa Yerusalemu.</span> <span class="verse"><a name="39">39</a>Hao wazazi walipokwisha fanya yote yaliyoamriwa na Sheria ya Bwana, walirudi makwao Nazareti, mkoani Galilaya.</span> <span class="verse"><a name="40">40</a>Mtoto akakua, akazidi kupata nguvu, akajaa hekima, na neema ya Mungu ilikuwa pamoja naye.</span> <span class="verse"><a name="41">41</a>Wazazi wa Yesu walikuwa na desturi ya kwenda Yerusalemu kila mwaka wakati wa sikukuu ya Pasaka.</span> <span class="verse"><a name="42">42</a>Mtoto alipokuwa na umri wa miaka kumi na miwili, wote walikwenda kwenye sikukuu hiyo kama ilivyokuwa desturi.</span> <span class="verse"><a name="43">43</a>Baada ya sikukuu, walianza safari ya kurudi makwao, lakini Yesu alibaki Yerusalemu bila wazazi wake kuwa na habari.</span> <span class="verse"><a name="44">44</a>Walidhani alikuwa pamoja na kundi la wasafiri, wakaenda mwendo wa kutwa, halafu wakaanza kumtafuta miongoni mwa jamaa na marafiki.</span> <span class="verse"><a name="45">45</a>Kwa kuwa hawakumwona, walirudi Yerusalemu wakimtafuta.</span> <span class="verse"><a name="46">46</a>Siku ya tatu walimkuta Hekaluni kati ya walimu, akiwasikiliza na kuwauliza maswali.</span> <span class="verse"><a name="47">47</a>Wote waliosikia maneno yake walistaajabia akili yake na majibu yake ya hekima.</span> <span class="verse"><a name="48">48</a>Wazazi wake walipomwona walishangaa. Maria, mama yake, akamwuliza, "Mwanangu, kwa nini umetutenda hivyo? Baba yako na mimi tumekuwa tukikutafuta kwa huzuni."</span> <span class="verse"><a name="49">49</a>Yeye akawajibu, "Kwa nini mlinitafuta? Hamkujua kwamba inanipasa kuwa katika nyumba ya Baba yangu?"</span> <span class="verse"><a name="50">50</a>Lakini wazazi wake hawakuelewa maana ya maneno aliyowaambia.</span> <span class="verse"><a name="51">51</a>Basi, akarudi pamoja nao hadi Nazareti, akawa anawatii. Mama yake akaweka mambo hayo yote moyoni mwake.</span> <span class="verse"><a name="52">52</a>Naye Yesu akaendelea kukua katika hekima na kimo; akazidi kupendwa na Mungu na watu.</span> </p></div</div></div></body></html>