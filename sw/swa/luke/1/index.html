<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sw/swa/luke/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sw">Swahili</a> &gt; <a href="/sw/swa">Swahili NT</a> &gt; <a href="/sw/swa/luke">Luke</a> &gt <strong>Chapter 1</strong></div><p><span class="verse"><a name="1">1</a>Mheshimiwa Theofilo: Watu wengi wamejitahidi kuandika juu ya mambo yale yaliyotendeka kati yetu.</span> <span class="verse"><a name="2">2</a>Waliandika kama tulivyoelezwa na wale walioyaona kwa macho yao tangu mwanzo, na waliotangaza ujumbe huo.</span> <span class="verse"><a name="3">3</a>Inafaa nami pia, Mheshimiwa, baada ya kuchunguza kwa makini mambo yote tangu mwanzo, nikuandikie kwa mpango,</span> <span class="verse"><a name="4">4</a>ili nawe uweze kujionea mwenyewe ukweli wa mambo yale uliyofundishwa.</span> <span class="verse"><a name="5">5</a>Wakati Herode alipokuwa mfalme wa Yudea, kulikuwa na kuhani mmoja jina lake Zakaria, wa kikundi cha Abia. Mke wake alikuwa anaitwa Elisabeti, naye alikuwa wa ukoo wa kuhani Aroni.</span> <span class="verse"><a name="6">6</a>Wote wawili walikuwa wanyofu mbele ya Mungu, wakiishi kwa kufuata amri na maagizo yote ya Bwana bila lawama.</span> <span class="verse"><a name="7">7</a>Lakini hawakuwa wamejaliwa watoto kwa vile Elisabeti alikuwa tasa, nao wote wawili walikuwa wazee sana.</span> <span class="verse"><a name="8">8</a>Siku moja, ilipokuwa zamu yake ya kutoa huduma ya ukuhani mbele ya Mungu,</span> <span class="verse"><a name="9">9</a>Zakariya alichaguliwa kwa kura, kama ilivyokuwa desturi, kuingia hekaluni ili afukize ubani.</span> <span class="verse"><a name="10">10</a>Watu, umati mkubwa, walikuwa wamekusanyika nje wanasali wakati huo wa kufukiza ubani.</span> <span class="verse"><a name="11">11</a>Malaika wa Bwana akamtokea humo ndani, akasimama upande wa kulia wa madhabahu ya kufukizia ubani.</span> <span class="verse"><a name="12">12</a>Zakariya alipomwona alifadhaika, hofu ikamwingia.</span> <span class="verse"><a name="13">13</a>Lakini malaika akamwambia, "Zakariya, usiogope, kwa maana sala yako imesikilizwa, na Elisabeti mkeo atakuzalia mtoto wa kiume, nawe utampa jina Yohane.</span> <span class="verse"><a name="14">14</a>Utakuwa na furaha kubwa na watu wengi watashangilia kwa sababu ya kuzaliwa kwake.</span> <span class="verse"><a name="15">15</a>Atakuwa mkuu mbele ya Bwana. Hatakunywa divai wala kileo, atajazwa Roho Mtakatifu tangu tumboni mwa mama yake.</span> <span class="verse"><a name="16">16</a>Atawaelekeza wengi wa watu wa Israeli kwa Bwana Mungu wao.</span> <span class="verse"><a name="17">17</a>Atamtangulia Bwana akiongozwa na nguvu na roho kama Eliya. Atawapatanisha kina baba na watoto wao; atawafanya wasiotii wawe na fikira za uadilifu, na hivyo amtayarishie Bwana watu wake."</span> <span class="verse"><a name="18">18</a>Zakariya akamwambia huyo malaika, "Ni kitu gani kitakachonihakikishia jambo hilo? Mimi ni mzee, hali kadhalika na mke wangu."</span> <span class="verse"><a name="19">19</a>Malaika akamjibu, "Mimi ni Gabrieli, nisimamaye mbele ya Mungu, na nimetumwa niseme nawe, nikuletee hii habari njema.</span> <span class="verse"><a name="20">20</a>Sikiliza, utakuwa bubu kwa sababu huyasadiki haya maneno yatakayotimia kwa wakati wake. Hutaweza kusema mpaka hayo niliyokuambia yatakapotimia."</span> <span class="verse"><a name="21">21</a>Wakati huo, wale watu walikuwa wanamngoja Zakariya huku wakishangaa juu ya kukawia kwake Hekaluni.</span> <span class="verse"><a name="22">22</a>Alipotoka nje, hakuweza kusema nao. Ikawa dhahiri kwao kwamba alikuwa ameona maono Hekaluni. Lakini akawa anawapa ishara kwa mikono, akabaki bubu.</span> <span class="verse"><a name="23">23</a>Zamu yake ya kuhudumu ilipokwisha, alirudi nyumbani.</span> <span class="verse"><a name="24">24</a>Baadaye Elisabeti mkewe akapata mimba. Akajificha nyumbani kwa muda wa miezi mitano, akisema:</span> <span class="verse"><a name="25">25</a>"Hivi ndivyo alivyonitendea Bwana; ameniangalia na kuniondolea aibu niliyokuwa nayo mbele ya watu."</span> <span class="verse"><a name="26">26</a>Mnamo mwezi wa sita, malaika Gabrieli alitumwa na Mungu aende kwenye mji uitwao Nazareti huko Galilaya,</span> <span class="verse"><a name="27">27</a>kwa msichana mmoja aitwaye Maria, mchumba wa mtu mmoja jina lake Yosefu, wa ukoo wa Daudi.</span> <span class="verse"><a name="28">28</a>Malaika akamwendea, akamwambia, "Salamu Maria! Umejaliwa neema nyingi! Bwana yu pamoja nawe."</span> <span class="verse"><a name="29">29</a>Maria aliposikia maneno hayo alifadhaika sana, akawaza: maneno haya yanamaanisha nini?</span> <span class="verse"><a name="30">30</a>Malaika akamwambia, "Usiogope Maria, kwa maana Mungu amekujalia neema.</span> <span class="verse"><a name="31">31</a>Utachukua mimba, utamzaa mtoto wa kiume na utampa jina Yesu.</span> <span class="verse"><a name="32">32</a>Yeye atakuwa mkuu na ataitwa Mwana wa Mungu Mkuu. Bwana Mungu atampa kiti cha mfalme Daudi, babu yake.</span> <span class="verse"><a name="33">33</a>Kwa hivyo atautawala ukoo wa Yakobo milele, na ufalme wake hautakuwa na mwisho."</span> <span class="verse"><a name="34">34</a>Maria akamjibu, "Yatawezekanaje hayo, hali mimi ni bikira?"</span> <span class="verse"><a name="35">35</a>Malaika akamjibu, "Roho Mtakatifu atakushukia, na uwezo wake Mungu Mkuu utakujia kama kivuli; kwa sababu hiyo, mtoto atakayezaliwa ataitwa Mtakatifu, Mwana wa Mungu.</span> <span class="verse"><a name="36">36</a>Ujue pia kwamba hata Elisabeti, jamaa yako, naye amepata mimba ingawa ni mzee, na sasa ni mwezi wa sita kwake yeye ambaye watu walimfahamu kuwa tasa.</span> <span class="verse"><a name="37">37</a>Kwa maana hakuna jambo lisilowezekana kwa Mungu."</span> <span class="verse"><a name="38">38</a>Maria akasema, "Mimi ni mtumishi wa Bwana, nitendewe kama ulivyosema." Kisha yule malaika akaenda zake.</span> <span class="verse"><a name="39">39</a>Siku kadhaa baadaye, Maria alifunga safari akaenda kwa haraka hadi mji mmoja ulioko katika milima ya Yuda.</span> <span class="verse"><a name="40">40</a>Huko, aliingia katika nyumba ya Zakariya, akamsalimu Elisabeti.</span> <span class="verse"><a name="41">41</a>Mara tu Elisabeti aliposikia sauti ya Maria, mtoto mchanga tumboni mwake Elisabeti akaruka. Naye Elisabeti akajazwa Roho Mtakatifiu,</span> <span class="verse"><a name="42">42</a>akasema kwa sauti kubwa, "Umebarikiwa kuliko wanawake wote, naye utakayemzaa amebarikiwa.</span> <span class="verse"><a name="43">43</a>Mimi ni nani hata mama wa Bwana wangu afike kwangu?</span> <span class="verse"><a name="44">44</a>Nakwambia, mara tu niliposikia sauti yako, mtoto mchanga tumboni mwangu aliruka kwa furaha.</span> <span class="verse"><a name="45">45</a>Heri yako wewe uliyesadiki kwamba yatatimia yale Bwana aliyokwambia."</span> <span class="verse"><a name="46">46</a>Naye Maria akasema,</span> <span class="verse"><a name="47">47</a>"Moyo wangu wamtukuza Bwana, roho yangu inafurahi kwa sababu ya Mungu Mwokozi wangu.</span> <span class="verse"><a name="48">48</a>Kwa kuwa amemwangalia kwa huruma mtumishi wake mnyenyekevu. Hivyo tangu sasa watu wote wataniita mwenye heri.</span> <span class="verse"><a name="49">49</a>Kwa kuwa Mwenyezi Mungu amenitendea makuu, jina lake ni takatifu.</span> <span class="verse"><a name="50">50</a>Huruma yake kwa watu wanaomcha hudumu kizazi hata kizazi.</span> <span class="verse"><a name="51">51</a>Amefanya mambo makuu kwa mkono wake: amewatawanya wenye kiburi katika mawazo ya mioyo yao;</span> <span class="verse"><a name="52">52</a>amewashusha wenye nguvu kutoka vitu vyao vya enzi, akawakweza wanyenyekevu.</span> <span class="verse"><a name="53">53</a>Wenye njaa amewashibisha mema, matajiri amewaacha waende mikono mitupu.</span> <span class="verse"><a name="54">54</a>Amemsaidia Israeli mtumishi wake, akikumbuka huruma yake.</span> <span class="verse"><a name="55">55</a>Kama alivyowaahidia wazee wetu Abrahamu na wazawa wake hata milele."</span> <span class="verse"><a name="56">56</a>Maria alikaa na Elisabeti kwa muda upatao miezi mitatu, halafu akarudi nyumbani kwake.</span> <span class="verse"><a name="57">57</a>Wakati wa kujifungua kwake Elisabeti ulifika, akajifungua mtoto wa kiume.</span> <span class="verse"><a name="58">58</a>Jirani na watu wa jamaa yake walipopata habari kwamba Bwana amemwonea huruma kubwa, walifurahi pamoja naye.</span> <span class="verse"><a name="59">59</a>Halafu siku ya nane walifika kumtahiri mtoto, wakataka kumpa jina la baba yake, Zakariya.</span> <span class="verse"><a name="60">60</a>Lakini mama yake akasema, "La, sivyo, bali ataitwa Yohane."</span> <span class="verse"><a name="61">61</a>Wakamwambia, "Mbona hakuna yeyote katika ukoo wake mwenye jina hilo?"</span> <span class="verse"><a name="62">62</a>Basi, wakamwashiria baba yake wapate kujua alitaka mtoto wake apewe jina gani.</span> <span class="verse"><a name="63">63</a>Naye akaomba kibao cha kuandikia, akaandika hivi: "Yohane ndilo jina lake." Wote wakastaajabu.</span> <span class="verse"><a name="64">64</a>Papo hapo midomo na ulimi wake Zakariya vikafunguliwa, akawa anaongea akimsifu Mungu.</span> <span class="verse"><a name="65">65</a>Hofu ikawaingia jirani wote, na habari hizo zikaenea kila mahali katika milima ya Yudea.</span> <span class="verse"><a name="66">66</a>Wote waliosikia mambo hayo waliyatafakari mioyoni mwao wakisema: "Mtoto huyu atakuwa mtu wa namna gani?" Maana, hakika nguvu ya Bwana ilikuwa pamoja naye.</span> <span class="verse"><a name="67">67</a>Zakariya, baba yake mtoto, akajazwa Roho Mtakatifu, akatamka ujumbe wa Mungu:</span> <span class="verse"><a name="68">68</a>"Asifiwe Bwana Mungu wa Israeli, kwani amekuja kuwasaidia na kuwakomboa watu wake.</span> <span class="verse"><a name="69">69</a>Ametupatia Mwokozi shujaa, mzawa wa Daudi mtumishi wake.</span> <span class="verse"><a name="70">70</a>Aliahidi hapo kale kwa njia ya manabii wake watakatifu,</span> <span class="verse"><a name="71">71</a>kwamba atatuokoa mikononi mwa adui zetu na kutoka mikononi mwa wote wanaotuchukia.</span> <span class="verse"><a name="72">72</a>Alisema atawahurumia wazee wetu, na kukumbuka agano lake takatifu.</span> <span class="verse"><a name="73">73</a>Kiapo alichomwapia Abrahamu baba yetu, ni kwamba atatujalia sisi</span> <span class="verse"><a name="74">74</a>tukombolewe kutoka adui zetu, tupate kumtumikia bila hofu,</span> <span class="verse"><a name="75">75</a>kwa unyofu na uadilifu mbele yake, siku zote za maisha yetu.</span> <span class="verse"><a name="76">76</a>Nawe mwanangu, utaitwa, nabii wa Mungu Mkuu, utamtangulia Bwana kumtayarishia njia yake;</span> <span class="verse"><a name="77">77</a>kuwatangazia watu kwamba wataokolewa kwa kuondolewa dhambi zao.</span> <span class="verse"><a name="78">78</a>Mungu wetu ni mpole na mwenye huruma. Atasababisha pambazuko angavu la ukombozi litujie kutoka juu,</span> <span class="verse"><a name="79">79</a>na kuwaangazia wote wanaokaa katika giza kuu la kifo, aongoze hatua zetu katika njia ya amani."</span> <span class="verse"><a name="80">80</a>Mtoto akakua, akapata nguvu rohoni. Alikaa jangwani mpaka alipojionyesha rasmi kwa watu wa Israeli.</span> </p></div</div></div></body></html>