<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sw/swa/1cor/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sw">Swahili</a> &gt; <a href="/sw/swa">Swahili NT</a> &gt; <a href="/sw/swa/1cor">1 Corinthians</a> &gt <strong>Chapter 15</strong></div><p><span class="verse"><a name="1">1</a>Sasa ndugu, napenda kuwakumbusha ile Habari Njema niliyowahubirieni nanyi mkaipokea na kusimama imara ndani yake.</span> <span class="verse"><a name="2">2</a>Kwa njia yake mnaokolewa, ikiwa mnayazingatia maneno niliyowahubirieni, na kama kuamini kwenu hakukuwa bure.</span> <span class="verse"><a name="3">3</a>Mimi niliwakabidhi ninyi mambo muhimu sana ambayo mimi niliyapokea: kwamba Kristo alikufa kwa ajili ya dhambi zetu kufuatana na Maandiko Matakatifu;</span> <span class="verse"><a name="4">4</a>kwamba alizikwa, akafufuka siku ya tatu kama ilivyoandikwa;</span> <span class="verse"><a name="5">5</a>kwamba alimtokea Kefa, na baadaye aliwatokea wale kumi na wawili.</span> <span class="verse"><a name="6">6</a>Kisha aliwatokea ndugu zaidi ya mia tano kwa mara moja; wengi wao wanaishi bado, lakini baadhi yao wamekwisha kufa.</span> <span class="verse"><a name="7">7</a>Baadaye alimtokea Yakobo kisha akawatokea mitume wote.</span> <span class="verse"><a name="8">8</a>Baada ya wote, akanitokea hata mimi, mimi niliyekuwa kama mtu aliyezaliwa kabla ya wakati.</span> <span class="verse"><a name="9">9</a>Maana mimi ni mdogo kabisa miongoni mwa mitume na wala sistahili kuitwa mtume, kwa sababu nililidhulumu kanisa la Mungu.</span> <span class="verse"><a name="10">10</a>Lakini, kwa neema yake Mungu, nimekuwa kama nilivyo. Na neema yake kwangu haikuwa bure. Mimi nimefanya kazi kuliko wote; si mimi hasa, ila ni neema ya Mungu ifanyayo kazi pamoja nami.</span> <span class="verse"><a name="11">11</a>Lakini hata hivyo, iwe wao ndio wahubirio au mimi nihubiriye, haidhuru, hiki ndicho tunachuhubiri, na hiki ndicho mnachoamini.</span> <span class="verse"><a name="12">12</a>Sasa, maadam inahubiriwa kwamba Kristo amefufuliwa kutoka wafu, baadhi yenu wanawezaje kusema kwamba hakuna ufufuo wa wafu?</span> <span class="verse"><a name="13">13</a>Kama hakuna ufufuo wa wafu, basi, Kristo naye hakufufuka;</span> <span class="verse"><a name="14">14</a>na kama Kristo hakufufuka, basi mahubiri yetu hayana maana na imani yenu haina maana.</span> <span class="verse"><a name="15">15</a>Zaidi ya hayo sisi tungekuwa mashahidi wa uongo mbele ya Mungu, maana tulisema kwamba Mungu alimfufua Kristo kutoka wafu na kumbe yeye hakumfufua--kama ni kweli kwamba wafu hawafufuliwi.</span> <span class="verse"><a name="16">16</a>Maana, ikiwa ni kweli kwamba wafu hawafufuki, basi naye Kristo hakufufuka.</span> <span class="verse"><a name="17">17</a>Na kama Kristo hakufufuliwa, basi, imani yenu ni ya bure; mngali bado katika dhambi zenu.</span> <span class="verse"><a name="18">18</a>Zaidi ya hayo, wale wote waliokufa wakiwa wameungana na Kristo wamepotea kabisa.</span> <span class="verse"><a name="19">19</a>Kama matumaini yetu katika Kristo yanahusu tu maisha haya ya sasa, basi, sisi ni watu wa kusikitikiwa zaidi kuliko wengine wote duniani.</span> <span class="verse"><a name="20">20</a>Lakini ukweli ni kwamba Kristo amefufuliwa kutoka wafu, limbuko lao wale waliolala katika kifo.</span> <span class="verse"><a name="21">21</a>Maana kama vile kifo kilivyoletwa duniani na mtu mmoja, vivyo hivyo nako kufufuka kutoka wafu kumesababishwa na mtu mmoja.</span> <span class="verse"><a name="22">22</a>Kama vile watu wote wanavyokufa kwa kujiunga na Adamu, vivyo hivyo wote watafufuliwa kwa kuungana na Kristo.</span> <span class="verse"><a name="23">23</a>Lakini kila mmoja kwa mpango wake: Kristo kwanza, halafu wale walio wake Kristo wakati Kristo atakapokuja.</span> <span class="verse"><a name="24">24</a>Baada ya hayo, mwisho utafika wakati ambapo Kristo atamkabidhi Mungu Baba Utawala, baada ya kufutilia mbali kila tawala na mamlaka na nguvu.</span> <span class="verse"><a name="25">25</a>Maana Kristo sharti atawale mpaka Mungu atakapowashinda adui zake na kuwaweka chini ya miguu yake.</span> <span class="verse"><a name="26">26</a>Adui wa mwisho atakayeangamizwa ni kifo.</span> <span class="verse"><a name="27">27</a>Maana, Maandiko yasema: "Mungu ameweka vitu vyote chini ya miguu yake." Lakini, Maandiko yanaposema: "Vitu vyote vimewekwa chini ya miguu yake avitawale" ni dhahiri kwamba Mungu haingii katika kundi hilo la vitu, maana yeye ndiye anayeviweka vitu hivyo chini ya Kristo.</span> <span class="verse"><a name="28">28</a>Lakini vitu vyote vitakapowekwa chini ya Utawala wa Kristo, ndipo naye Mwana atakapojiweka chini ya Mungu, aliyeweka vyote chini ya Utawala wake; ili Mungu atawale juu ya vyote.</span> <span class="verse"><a name="29">29</a>Kama hakuna ufufuo, je watu wale wanaobatizwa kwa ajili ya wafu wanatumainia kupata nini? Kama wafu hawafufuliwi, ya nini kubatizwa kwa ajili yao?</span> <span class="verse"><a name="30">30</a>Na sisi, ya nini kujitia hatarini kila saa?</span> <span class="verse"><a name="31">31</a>Ndugu, mimi nakikabili kifo kila siku! Fahari niliyo nayo juu yenu katika kuungana na Kristo Yesu Bwana wetu inanifanya nitangaze jambo hili.</span> <span class="verse"><a name="32">32</a>Kama kusudi langu lingalikuwa la kibinadamu tu, kule kupigana kwangu na wanyama wakali hapa Efeso kungalinifaa kitu gani? Kama wafu hawafufuki, basi, "Tule na tunywe, maana kesho tutakufa."</span> <span class="verse"><a name="33">33</a>Msidanganyike! Urafiki mbaya huharibu tabia njema.</span> <span class="verse"><a name="34">34</a>Amkeni! Anzeni kuishi vema, na acheni kutenda dhambi. Baadhi yenu hawamjui Mungu kabisa. Hii nawaambieni, ni aibu kubwa kwenu!</span> <span class="verse"><a name="35">35</a>Lakini mtu anaweza kuuliza: "Wafu watafufuliwaje? Watakuwa na mwili wa namna gani wakati watakapokuja tena?"</span> <span class="verse"><a name="36">36</a>Hayo ni maswali ya kijinga! Ukipanda mbegu, isipokufa kwanza haitaota.</span> <span class="verse"><a name="37">37</a>Unachopanda ni mbegu tu, labda ya ngano au nafaka nyingine, na si mmea mzima ambao hutokea baadaye.</span> <span class="verse"><a name="38">38</a>Mungu huipa hiyo mbegu mwili anaoutaka mwenyewe; kila mbegu hupata mwili wake wa pekee.</span> <span class="verse"><a name="39">39</a>Miili ya viumbe vyote si sawa. Miili ya binadamu ni ya namna moja, ya wanyama ni ya namna nyingine, ya ndege ni ya namna nyingine na miili ya samaki pia ni ya namna nyingine.</span> <span class="verse"><a name="40">40</a>Iko miili ya mbinguni na miili ya duniani; uzuri wa miili ya mbinguni ni mwingine, na na uzuri wa miili ya duniani ni mwingine.</span> <span class="verse"><a name="41">41</a>Uko uzuri wa jua, wa mwezi na wa nyota; hata nyota nazo huhitilafiana kwa uzuri.</span> <span class="verse"><a name="42">42</a>Ndivyo ilivyo kuhusu ufufuo wa wafu. Kama vile mbegu, mwili huzikwa ardhini ukiwa katika hali ya kuharibika, lakini hufufuliwa katika hali ya kutoharibika.</span> <span class="verse"><a name="43">43</a>Huzikwa katika hali duni, hufufuliwa katika hali tukufu; huzikwa katika hali dhaifu, hufufuliwa ukiwa wenye nguvu.</span> <span class="verse"><a name="44">44</a>Unapozikwa ni mwili wa kawaida, unapofufuliwa ni mwili wa kiroho. Kuna mwili wa kawaida na kutakuwa na mwili wa kiroho.</span> <span class="verse"><a name="45">45</a>Maana Maandiko yasema: "Mtu wa kwanza, Adamu, alikuwa kiumbe mwenye uhai;" lakini adamu wa mwisho ni Roho awapaye watu uzima.</span> <span class="verse"><a name="46">46</a>Lakini unaotangulia kuwako si ule mwili wa kiroho, ila ule mwili wa kawaida kisha ule mwili wa kiroho.</span> <span class="verse"><a name="47">47</a>Adamu wa kwanza aliumbwa kwa udongo, alitoka ardhini; mtu wa pili alitoka mbinguni.</span> <span class="verse"><a name="48">48</a>Wote walio wa dunia wako kama huyo mtu aliyeumbwa kwa udongo; wale walio wa mbinguni wako kama yule aliyetoka mbinguni.</span> <span class="verse"><a name="49">49</a>Kama vile tulivyofanana na yule aliyeumbwa kwa udongo, vivyo hivyo tutafanana na huyohuyo aliyetoka mbinguni.</span> <span class="verse"><a name="50">50</a>Basi, ndugu, nasema hivi: kile kilichofanywa kwa mwili na damu hakiwezi kuushiriki Ufalme wa Mungu; na chenye kuharibika hakiwezi kuwa na hali ya kutoharibika.</span> <span class="verse"><a name="51">51</a>Sikilizeni, nawaambieni siri: sisi hatutakufa sote, ila sote tutageuzwa</span> <span class="verse"><a name="52">52</a>wakati wa mbiu ya mwisho, kwa nukta moja, kufumba na kufumbua. Maana mbiu itakapolia, wafu watafufuliwa katika hali ya kutoweza kufa tena, na sisi tutageuzwa.</span> <span class="verse"><a name="53">53</a>Maana ni lazima kila kiharibikacho kijivalie hali ya kutoharibika, mwili uwezao kufa ujivalie hali ya kutokufa.</span> <span class="verse"><a name="54">54</a>Basi, mwili huu wenye kuharibika utakapojivalia hali ya kutoharibika, na kile chenye kufa kitakapojivalia hali ya kutokufa, hapo ndipo litakapotimia lile neno lililoandikwa: "Kifo kimeangamizwa ushindi umekamilika!"</span> <span class="verse"><a name="55">55</a>"Kifo, ushindi wako uko wapi? Uwezo wako wa kuumiza uko wapi?"</span> <span class="verse"><a name="56">56</a>Ukali wa kifo hutokana na dhambi, nayo dhambi hupata nguvu yake katika Sheria.</span> <span class="verse"><a name="57">57</a>Lakini tumshukuru Mungu anayetupatia ushindi kwa njia ya Bwana wetu Yesu Kristo.</span> <span class="verse"><a name="58">58</a>Basi, ndugu zangu wapenzi, simameni imara na thabiti. Endeleeni daima kuwa na bidii katika kazi ya Bwana, mkijua kwamba kazi mnayofanya katika utumishi wa Bwana haitapotea bure.</span> </p></div</div></div></body></html>