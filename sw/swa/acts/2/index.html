<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sw/swa/acts/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sw">Swahili</a> &gt; <a href="/sw/swa">Swahili NT</a> &gt; <a href="/sw/swa/acts">Acts</a> &gt <strong>Chapter 2</strong></div><p><span class="verse"><a name="1">1</a>Siku ya Pentekoste ilipofika, waumini wote walikuwa wamekusanyika pamoja.</span> <span class="verse"><a name="2">2</a>Ghafla, sauti ikasikika kutoka angani; sauti iliyokuwa kama ya upepo mkali, ikajaza ile nyumba yote walimokuwa wamekaa.</span> <span class="verse"><a name="3">3</a>Kisha, vikatokea vitu vilivyoonekana kama ndimi za moto, vikagawanyika na kutua juu ya kila mmoja wao.</span> <span class="verse"><a name="4">4</a>Wote wakajazwa Roho Mtakatifu, wakaanza kusema lugha mbalimbali kadiri Roho alivyowawezesha.</span> <span class="verse"><a name="5">5</a>Na huko Yerusalemu walikuwako Wayahudi, watu wamchao Mungu, waliotoka katika kila nchi duniani.</span> <span class="verse"><a name="6">6</a>Waliposikia sauti hiyo, kundi kubwa la watu lilikusanyika. Wote walishtuka sana kwani kila mmoja wao aliwasikia hao waumini wakisema kwa lugha yake mwenyewe.</span> <span class="verse"><a name="7">7</a>Walistaajabu na kushangaa, wakisema, "Je, hawa wote tunaowasikia wakisema hivi, si wenyeji wa Galilaya?</span> <span class="verse"><a name="8">8</a>Imekuwaje, basi, kwamba kila mmoja wetu anawasikia wakisema kwa lugha yake mwenyewe?</span> <span class="verse"><a name="9">9</a>Baadhi yetu ni Waparthi, Wamedi na Waelami; wengine ni wenyeji wa Mesopotamia, Yudea, Kapadokia, Ponto na Asia,</span> <span class="verse"><a name="10">10</a>Frugia na Pamfulia, Misri na sehemu za Libya karibu na Kurene; wengine wetu ni wageni kutoka Roma,</span> <span class="verse"><a name="11">11</a>Wayahudi na watu walioongokea dini ya Kiyahudi; wengine wametoka Krete na Arabia. Sisi sote tunasikia wakisema kwa lugha zetu wenyewe mambo makuu ya Mungu."</span> <span class="verse"><a name="12">12</a>Wote walishangaa na kufadhaika huku wakiulizana, "Hii ina maana gani?"</span> <span class="verse"><a name="13">13</a>Lakini wengine wakawadhihaki wakisema, "Watu hawa wamelewa divai mpya!"</span> <span class="verse"><a name="14">14</a>Lakini Petro alisimama pamoja na wale kumi na mmoja akaanza kuwahutubia watu kwa sauti kubwa: "Ndugu Wayahudi nanyi nyote mnaokaa hapa Yerusalemu, sikilizeni kwa makini maneno yangu.</span> <span class="verse"><a name="15">15</a>Watu hawa hawakulewa kama mnavyodhani; mbona ni saa tatu tu asubuhi?</span> <span class="verse"><a name="16">16</a>Ukweli ni kwamba jambo hili ni lile alilosema nabii Yoeli:</span> <span class="verse"><a name="17">17</a>`Katika siku zile za mwisho, asema Bwana, nitawamiminia binadamu wote Roho wangu. Watoto wenu, wanaume kwa wanawake, watautangaza ujumbe wangu; vijana wenu wataona maono, na wazee wenu wataota ndoto.</span> <span class="verse"><a name="18">18</a>Naam, hata watumishi wangu, wanaume kwa wanawake, nitawamiminia Roho wangu, siku zile, nao watautangaza ujumbe wangu.</span> <span class="verse"><a name="19">19</a>Nitatenda miujiza juu angani, na ishara chini duniani; kutakuwa na damu, moto na moshi mzito;</span> <span class="verse"><a name="20">20</a>jua litatiwa giza, na mwezi utakuwa mwekundu kama damu, kabla ya kutokea ile siku kuu na tukufu ya Bwana.</span> <span class="verse"><a name="21">21</a>Hapo, yeyote atakayeomba kwa jina la Bwana, ataokolewa.`</span> <span class="verse"><a name="22">22</a>"Wananchi wa Israeli, sikilizeni maneno haya! Yesu wa Nazareti alikuwa mtu ambaye mamlaka yake ya kimungu yalithibitishwa kwenu kwa miujiza, maajabu na ishara Mungu alizofanya kati yenu kwa njia yake, kama mnavyojua.</span> <span class="verse"><a name="23">23</a>Kufuatana na mpango wake mwenyewe Mungu alikwisha amua kwamba Yesu angetiwa mikononi mwenu; nanyi mkamuua kwa kuwaachia watu wabaya wamsulubishe.</span> <span class="verse"><a name="24">24</a>Lakini Mungu alimfufua kutoka wafu akamwokoa katika maumivu ya kifo kwa maana haingewezekana kabisa kifo kimfunge.</span> <span class="verse"><a name="25">25</a>Maana Daudi alisema juu yake hivi: `Nilimwona Bwana mbele yangu daima; yuko nami upande wangu wa kulia, na hivyo sitatikisika.</span> <span class="verse"><a name="26">26</a>Kwa hiyo, moyo wangu ulifurahi; tena nilipiga vigelegele vya furaha. Mwili wangu utakaa katika tumaini;</span> <span class="verse"><a name="27">27</a>kwa kuwa hutaiacha roho yangu katika kuzimu, wala kumruhusu mtakatifu wako aoze.</span> <span class="verse"><a name="28">28</a>Umenionyesha njia za kuufikia uzima, kuwako kwako kwanijaza furaha!`</span> <span class="verse"><a name="29">29</a>"Ndugu zangu, napenda kuwaambieni waziwazi juu ya mambo yaliyompata Daudi, babu yetu. Yeye alikufa, akazikwa, tena kaburi lake liko papa hapa petu mpaka leo.</span> <span class="verse"><a name="30">30</a>Lakini kwa vile Daudi alikuwa nabii, alijua kuwa Mungu alimwapia kiapo kwamba atamtawaza mmoja wa uzawa wake kuwa mfalme mahali pake.</span> <span class="verse"><a name="31">31</a>Daudi aliona kabla mambo yatakayofanywa na Mungu na hivyo akasema juu ya ufufuo wa Kristo wakati aliposema: `Hakuachwa kuzimu, mwili wake haukuoza.`</span> <span class="verse"><a name="32">32</a>Basi, Mungu alimfufua huyo Yesu na sisi sote ni mashahidi wa tukio hilo.</span> <span class="verse"><a name="33">33</a>Yesu aliinuliwa juu mpaka upande wa kulia wa Mungu, akapokea kutoka kwa Baba ile zawadi aliyoahidi yaani Roho Mtakatifu; na mnachoona sasa na kusikia ni mmiminiko wa huyo Roho.</span> <span class="verse"><a name="34">34</a>Maana Daudi mwenyewe, hakupanda mpaka mbinguni; ila yeye alisema: `Bwana alimwambia Bwana wangu: Keti upande wangu wa kulia,</span> <span class="verse"><a name="35">35</a>hadi nitakapowafanya adui zako kibao cha kukanyagia miguu yako.`</span> <span class="verse"><a name="36">36</a>"Watu wote wa Israeli wanapaswa kufahamu kwa hakika kwamba huyo Yesu mliyemsulubisha ninyi, ndiye huyo ambaye Mungu amemfanya kuwa Bwana na Kristo."</span> <span class="verse"><a name="37">37</a>Basi, watu waliposikia hayo, walichomwa moyo, wakawauliza Petro na wale mitume wenzake: "Ndugu zetu, tufanye nini?"</span> <span class="verse"><a name="38">38</a>Petro akajibu, "Tubuni na kila mmoja wenu abatizwe kwa jina la Yesu Kristo ili mpate kuondolewa dhambi zenu na kupokea ile zawadi ya Roho Mtakatifu.</span> <span class="verse"><a name="39">39</a>Maana, ahadi ile ilikuwa kwa ajili yenu, kwa ajili ya watoto wenu, kwa ajili ya wote wanaokaa mbali; na kwa ajili ya kila mtu ambaye Bwana Mungu wetu atamwita kwake."</span> <span class="verse"><a name="40">40</a>Kwa maneno mengine mengi, Petro alisisitiza na kuwahimiza watu akisema, "Jiokoeni katika kizazi hiki kiovu."</span> <span class="verse"><a name="41">41</a>Wengi waliyakubali maneno yake, wakabatizwa. Watu wapatao elfu tatu wakaongezeka katika kile kikundi siku hiyo.</span> <span class="verse"><a name="42">42</a>Hawa wote waliendelea kujifunza kutoka kwa mitume, kuishi pamoja kidugu, kumega mkate na kusali.</span> <span class="verse"><a name="43">43</a>Miujiza na maajabu mengi yalifanyika kwa njia ya mitume hata kila mtu akajawa na hofu.</span> <span class="verse"><a name="44">44</a>Waumini wote waliendelea kuwa kitu kimoja na mali zao waligawana pamoja.</span> <span class="verse"><a name="45">45</a>Walikuwa wakiuza mali na vitu vyao kisha wakagawana fedha kadiri ya mahitaji ya kila mmoja.</span> <span class="verse"><a name="46">46</a>Waliendelea kukutana pamoja kila siku Hekaluni. Lakini wakati wa kumega mkate, walikutana katika nyumba zao na wakakishiriki chakula hicho kwa furaha na moyo mkunjufu.</span> <span class="verse"><a name="47">47</a>Walimtukuza Mungu, wakapendwa na watu wote. Kila siku Bwana aliwaongezea idadi ya watu waliokuwa wakiokolewa.</span> </p></div</div></div></body></html>