<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sw/swa/acts/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sw">Swahili</a> &gt; <a href="/sw/swa">Swahili NT</a> &gt; <a href="/sw/swa/acts">Acts</a> &gt <strong>Chapter 11</strong></div><p><span class="verse"><a name="1">1</a>Mitume na ndugu kule Yudea walisikia kwamba watu wa mataifa mengine pia walikuwa wamelipokea neno la Mungu.</span> <span class="verse"><a name="2">2</a>Basi, Petro aliporudi Yerusalemu, wale Wayahudi waumini waliopendelea watu wa mataifa mengine watahiriwe, walimlaumu wakisema:</span> <span class="verse"><a name="3">3</a>"Wewe umekwenda kukaa na watu wasiotahiriwa na hata umekula pamoja nao!</span> <span class="verse"><a name="4">4</a>Hapo Petro akawaeleza kinaganaga juu ya yale yaliyotendeka tangu mwanzo:</span> <span class="verse"><a name="5">5</a>"Siku moja nikiwa nasali mjini Yopa, niliona maono; niliona kitu kama shuka kubwa likishushwa chini kutoka mbinguni likiwa limeshikwa pembe zake nne, likawekwa kando yangu.</span> <span class="verse"><a name="6">6</a>Nilichungulia ndani kwa makini nikaona wanyama wenye miguu minne, wanyama wa mwituni, wanyama watambaao na ndege wa angani.</span> <span class="verse"><a name="7">7</a>Kisha nikasikia sauti ikiniambia: `Petro amka, chinja, ule.`</span> <span class="verse"><a name="8">8</a>Lakini mimi nikasema: `La, Bwana; maana chochote kilicho najisi au kichafu hakijapata kamwe kuingia kinywani mwangu.`</span> <span class="verse"><a name="9">9</a>Ile sauti ikasikika tena kutoka mbinguni: `Usiviite najisi vitu ambavyo Mungu amevitakasa.`</span> <span class="verse"><a name="10">10</a>Jambo hilo lilifanyika mara tatu, na mwishowe vyote vilirudishwa juu mbinguni.</span> <span class="verse"><a name="11">11</a>Ghafla, watu watatu waliokuwa wametumwa kwangu kutoka Kaisarea waliwasili kwenye nyumba niliyokuwa nakaa.</span> <span class="verse"><a name="12">12</a>Roho aliniambia niende pamoja nao bila kusita. Hawa ndugu sita waliandamana nami pia kwenda Kaisarea na huko tuliingia nyumbani mwa Kornelio.</span> <span class="verse"><a name="13">13</a>Yeye alitueleza jinsi alivyokuwa amemwona malaika amesimama nyumbani mwake na kumwambia: `Mtume mtu Yopa akamwite mtu mmoja aitwaye Simoni, kwa jina lingine Petro.</span> <span class="verse"><a name="14">14</a>Yeye atakuambia maneno ambayo kwayo wewe na jamaa yako yote mtaokolewa.`</span> <span class="verse"><a name="15">15</a>Na nilipoanza tu kuongea, Roho Mtakatifu aliwashukia kama alivyotushukia sisi pale awali.</span> <span class="verse"><a name="16">16</a>Hapo nilikumbuka yale maneno Bwana aliyosema: `Yohane alibatiza kwa maji, lakini ninyi mtabatizwa kwa Roho Mtakatifu.`</span> <span class="verse"><a name="17">17</a>Basi, kama Mungu amewapa pia watu wa mataifa mengine zawadi ileile aliyotupa sisi tulipomwamini Bwana Yesu Kristo, je, mimi ni nani hata nijaribu kumpinga Mungu?"</span> <span class="verse"><a name="18">18</a>Waliposikia hayo, waliacha ubishi, wakamtukuza Mungu wakisema, "Mungu amewapa watu wa mataifa mengine nafasi ya kutubu na kuwa na uzima!"</span> <span class="verse"><a name="19">19</a>Kutokana na mateso yaliyotokea wakati Stefano alipouawa, waumini walitawanyika. Wengine walikwenda mpaka Foinike, Kupro na Antiokia wakihubiri ule ujumbe kwa Wayahudi tu.</span> <span class="verse"><a name="20">20</a>Lakini baadhi ya waumini waliotoka Kupro na Kurene, walikwenda Antiokia wakautangaza huo ujumbe kwa watu wa mataifa mengine wakiwahubiria ile Habari Njema juu ya Bwana Yesu.</span> <span class="verse"><a name="21">21</a>Bwana aliwasaidia na idadi kubwa ya watu iliamini na kumgeukia Bwana.</span> <span class="verse"><a name="22">22</a>Habari ya jambo hilo ikasikika kwa lile kanisa la Yerusalemu. Hivyo wakamtuma Barnaba aende Antiokia.</span> <span class="verse"><a name="23">23</a>Alipofika huko na kuona jinsi Mungu alivyowaneemesha wale watu, alifurahi na kuwahimiza wote wadumu katika uaminifu wao kwa Bwana.</span> <span class="verse"><a name="24">24</a>Barnaba alikuwa mtu mwema na mwenye kujaa Roho Mtakatifu na imani. Kundi kubwa la watu lilivutwa kwa Bwana.</span> <span class="verse"><a name="25">25</a>Kisha, Barnaba alikwenda Tarso kumtafuta Saulo</span> <span class="verse"><a name="26">26</a>Alipompata, alimleta Antiokia. Nao wote wawili walikaa na lile kanisa kwa mwaka wote mzima wakifundisha kundi kubwa la watu. Huko Antiokia, ndiko, kwa mara ya kwanza, wafuasi waliitwa Wakristo. ic</span> <span class="verse"><a name="27">27</a>Wakati huohuo, manabii kadhaa walikuja Antiokia kutoka Yerusalemu.</span> <span class="verse"><a name="28">28</a>Basi, mmoja wao aitwaye Agabo alisimama, na kwa uwezo wa Roho akabashiri kwamba kutakuwa na njaa kubwa katika nchi yote (Njaa hiyo ilitokea wakati Klaudio alipokuwa akitawala).</span> <span class="verse"><a name="29">29</a>Wale wanafunzi waliamua kila mmoja kwa kadiri ya uwezo wake apeleke chochote ili kuwasaidia wale ndugu waliokuwa wanaishi Yudea.</span> <span class="verse"><a name="30">30</a>Basi, wakafanya hivyo na kupeleka mchango wao kwa wazee wa kanisa kwa mikono ya Barnaba na Saulo.</span> </p></div</div></div></body></html>