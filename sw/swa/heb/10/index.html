<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sw/swa/heb/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sw">Swahili</a> &gt; <a href="/sw/swa">Swahili NT</a> &gt; <a href="/sw/swa/heb">Hebrews</a> &gt <strong>Chapter 10</strong></div><p><span class="verse"><a name="1">1</a>Sheria ya Wayahudi si picha kamili ya mambo yale halisi: ni kivuli tu cha mema yanayokuja. Dhabihu zilezile hutolewa daima, mwaka baada ya mwaka. Sheria yawezaje, basi, kwa njia ya dhabihu hizo, kuwafanya wale wanaoabudu wawe wakamilifu?</span> <span class="verse"><a name="2">2</a>Kama hao watu wanaomwabudu Mungu wangekuwa wametakaswa dhambi zao kweli, hawangejisikia tena kuwa na dhambi, na dhabihu hizo zote zingekoma.</span> <span class="verse"><a name="3">3</a>Lakini dhabihu hizo hufanyika kila mwaka kuwakumbusha watu dhambi zao.</span> <span class="verse"><a name="4">4</a>Maana damu ya fahali na mbuzi haiwezi kamwe kuondoa dhambi.</span> <span class="verse"><a name="5">5</a>Ndiyo maana Kristo alipokuwa anakuja ulimwenguni, alimwambia Mungu: "Hukutaka dhabihu wala sadaka, lakini umenitayarishia mwili.</span> <span class="verse"><a name="6">6</a>Sadaka za kuteketezwa au za kuondoa dhambi hazikupendezi.</span> <span class="verse"><a name="7">7</a>Hapo nikasema: `Niko hapa ee Mungu, tayari kufanya mapenzi yako kama ilivyoandikwa juu yangu katika kitabu cha Sheria."`</span> <span class="verse"><a name="8">8</a>Kwanza alisema: "Hutaki, wala hupendezwi na dhabihu na sadaka, sadaka za kuteketezwa na za kuondoa dhambi." Alisema hivyo ingawa sadaka hizi zote hutolewa kufuatana na Sheria.</span> <span class="verse"><a name="9">9</a>Kisha akasema: "Niko hapa, ee Mungu, tayari kufanya mapenzi yako." Hivyo Mungu alibatilisha dhabihu za zamani na mahali pake akaweka dhabihu nyingine moja.</span> <span class="verse"><a name="10">10</a>Kwa kuwa Yesu Kristo alitimiza mapenzi ya Mungu, sisi tunatakaswa dhambi zetu kwa ile dhabihu ya mwili wake aliyotoa mara moja tu, ikatosha.</span> <span class="verse"><a name="11">11</a>Kila kuhani Myahudi humhudumia Mungu kila siku, akitoa dhabibu zilezile mara nyingi, dhabibu ambazo haziwezi kuondoa dhambi.</span> <span class="verse"><a name="12">12</a>Lakini Kristo alitoa dhabihu moja tu kwa ajili ya dhambi, dhabihu ifaayo milele, kisha akaketi upande wa kulia wa Mungu.</span> <span class="verse"><a name="13">13</a>Huko anangoja mpaka adui zake watakapowekwa kama kibao chini ya miguu yake.</span> <span class="verse"><a name="14">14</a>Basi, kwa dhabihu yake moja tu, amewafanya kuwa wakamilifu milele wale wanaotakaswa dhambi zao.</span> <span class="verse"><a name="15">15</a>Naye Roho Mtakatifu anatupa ushahidi wake. Kwanza anasema:</span> <span class="verse"><a name="16">16</a>"Hili ndilo agano nitakalofanya nao, katika siku zijazo, asema Bwana: Nitaweka sheria zangu mioyoni mwao, na kuziandika akilini mwao."</span> <span class="verse"><a name="17">17</a>Kisha akaongeza kusema: "Sitakumbuka tena dhambi zao, wala vitendo vyao vya uhalifu."</span> <span class="verse"><a name="18">18</a>Basi, dhambi zikisha ondolewa, hakutakuwa na haja tena ya kutoa dhabihu za kuondoa dhambi.</span> <span class="verse"><a name="19">19</a>Basi, ndugu, kwa damu ya Yesu tunapewa moyo thabiti wa kuingia Mahali Patakatifu.</span> <span class="verse"><a name="20">20</a>Yeye ametufungulia njia mpya na yenye uzima kupitia lile pazia, yaani kwa njia ya mwili wake mwenyewe.</span> <span class="verse"><a name="21">21</a>Basi, tunaye kuhani maarufu aliye na mamlaka juu ya nyumba ya Mungu.</span> <span class="verse"><a name="22">22</a>Kwa hiyo tumkaribie Mungu kwa moyo mnyofu na imani timilifu, kwa mioyo iliyotakaswa dhamiri mbaya, na kwa miili iliyosafishwa kwa maji safi.</span> <span class="verse"><a name="23">23</a>Tushikilie imara tumaini lile tunalokiri, maana Mungu aliyefanya ahadi zake ni mwaminifu.</span> <span class="verse"><a name="24">24</a>Tujitahidi kushughulikiana kwa ajili ya kuongezeana bidii ya kupendana na kutenda mema.</span> <span class="verse"><a name="25">25</a>Tusiache ile desturi ya kukutana pamoja, kama vile wengine wanavyofanya. Bali tunapaswa kusaidiana kwani, kama mwonavyo, Siku ile ya Bwana inakaribia.</span> <span class="verse"><a name="26">26</a>Maana, tukiendelea kutenda dhambi makusudi baada ya kufahamu ukweli, hakuna dhabihu iwezayo kutolewa tena kwa ajili ya kuondoa dhambi.</span> <span class="verse"><a name="27">27</a>Linalobaki ni kungojea tu kwa hofu hukumu ya Mungu na moto mkali utakaowaangamiza wote wanaompinga.</span> <span class="verse"><a name="28">28</a>Mtu yeyote asiyeitii Sheria ya Mose, huuawa bila ya huruma kukiwa na ushahidi wa watu wawili au watatu.</span> <span class="verse"><a name="29">29</a>Je, mtu yule anayempuuza Mwana wa Mungu na kuidharau damu ya agano la Mungu iliyomtakasa, mtu anayemtukana Roho wa Mungu, anastahili kupata adhabu kali ya namna gani?</span> <span class="verse"><a name="30">30</a>Maana tunamfahamu yule aliyesema, "Mimi nitalipiza kisasi, mimi nitalipiza," na ambaye alisema pia, "Bwana atawahukumu watu wake."</span> <span class="verse"><a name="31">31</a>Kuanguka mikononi mwa Mungu aliye hai ni jambo la kutisha mno!</span> <span class="verse"><a name="32">32</a>Kumbukeni yaliyotokea siku zile za kwanza mlipoangaziwa mwanga wa Mungu. Ingawa siku zile mlipatwa na mateso mengi, ninyi mlistahimili.</span> <span class="verse"><a name="33">33</a>Mara nyingine mlitukanwa na kufedheheshwa hadharani; mara nyingine mlikuwa radhi kuungana na wale walioteswa namna hiyohiyo.</span> <span class="verse"><a name="34">34</a>Mlishiriki mateso ya wafungwa, na mliponyang`anywa mali yenu mlistahimili kwa furaha, maana mlijua kwamba mnayo mali bora zaidi na ya kudumu milele.</span> <span class="verse"><a name="35">35</a>Basi, msipoteze uhodari wenu, maana utawapatieni tuzo kubwa.</span> <span class="verse"><a name="36">36</a>Mnahitaji kuwa na uvumilivu, ili mweze kufanya anayotaka Mungu na kupokea kile alichoahidi.</span> <span class="verse"><a name="37">37</a>Maana kama yasemavyo Maandiko: "Bado kidogo tu, na yule anayekuja, atakuja, wala hatakawia.</span> <span class="verse"><a name="38">38</a>Lakini mtu wangu aliye mwadilifu ataamini na kuishi; walakini akirudi nyuma, mimi sitapendezwa naye."</span> <span class="verse"><a name="39">39</a>Basi, sisi hatumo miongoni mwa wale wanaorudi nyuma na kupotea, ila sisi tunaamini na tunaokolewa.</span> </p></div</div></div></body></html>