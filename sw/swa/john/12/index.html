<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sw/swa/john/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sw">Swahili</a> &gt; <a href="/sw/swa">Swahili NT</a> &gt; <a href="/sw/swa/john">John</a> &gt <strong>Chapter 12</strong></div><p><span class="verse"><a name="1">1</a>Siku sita kabla ya sikukuu ya Pasaka, Yesu alifika Bethania alikoishi Lazaro ambaye Yesu alikuwa amemfufua kutoka wafu.</span> <span class="verse"><a name="2">2</a>Huko walimwandalia chakula cha jioni, naye Martha akawa anawatumikia. Lazaro alikuwa mmoja wa wale waliokuwa mezani pamoja na Yesu.</span> <span class="verse"><a name="3">3</a>Basi, Maria alichukua chupa ya marashi ya nardo safi ya thamani kubwa, akampaka Yesu miguu na kuipangusa kwa nywele zake. Nyumba yote ikajaa harufu ya marashi.</span> <span class="verse"><a name="4">4</a>Basi, Yuda Iskarioti, mmoja wa wale kumi na wawili ambaye ndiye atakayemsaliti Yesu, akasema,</span> <span class="verse"><a name="5">5</a>"Kwa nini marashi hayo hayakuuzwa kwa fedha dinari mia tatu, wakapewa maskini?"</span> <span class="verse"><a name="6">6</a>Alisema hivyo, si kwa kuwa alijali chochote juu ya maskini, bali kwa sababu alikuwa mweka hazina, na kwa kuwa alikuwa mwizi, mara kwa mara aliiba kutoka katika hiyo hazina.</span> <span class="verse"><a name="7">7</a>Lakini Yesu akasema, "Msimsumbue huyu mama! Mwacheni ayaweke kwa ajili ya siku ya mazishi yangu.</span> <span class="verse"><a name="8">8</a>Maskini mtakuwa nao siku zote, lakini hamtakuwa nami siku zote." ic</span> <span class="verse"><a name="9">9</a>Wayahudi wengi walisikia kwamba Yesu alikuwa Bethania. Basi, wakafika huko si tu kwa ajili ya kumwona Yesu, ila pia wapate kumwona Lazaro ambaye Yesu alimfufua kutoka wafu.</span> <span class="verse"><a name="10">10</a>Makuhani wakuu waliamua pia kumwua Lazaro,</span> <span class="verse"><a name="11">11</a>Maana kwa sababu ya Lazaro Wayahudi wengi waliwaasi viongozi wao, wakamwamini Yesu.</span> <span class="verse"><a name="12">12</a>Kesho yake, kundi kubwa la watu waliokuja kwenye sikukuu walisikia kuwa Yesu alikuwa njiani kuja Yerusalemu.</span> <span class="verse"><a name="13">13</a>Basi, wakachukua matawi ya mitende, wakatoka kwenda kumlaki; wakapaaza sauti wakisema: "Hosana! Abarikiwe huyo ajaye kwa jina la Bwana. Abarikiwe mfalme wa Israeli."</span> <span class="verse"><a name="14">14</a>Yesu akampata mwana punda mmoja akapanda juu yake kama yasemavyo Maandiko:</span> <span class="verse"><a name="15">15</a>"Usiogope mji wa Sioni! Tazama, Mfalme wako anakuja, Amepanda mwana punda."</span> <span class="verse"><a name="16">16</a>Wakati huo wanafunzi wake hawakuelewa mambo hayo, lakini Yesu alipokwisha tukuzwa, ndipo walipokumbuka kwamba hayo yalikuwa yameandikwa juu yake, na kwamba watu walikuwa wamemtendea hivyo.</span> <span class="verse"><a name="17">17</a>Kundi la watu wale waliokuwa pamoja naye wakati alipomwita Lazaro kutoka kaburini, akamfufua kutoka wafu, walisema yaliyotukia.</span> <span class="verse"><a name="18">18</a>Kwa hiyo umati huo wa watu ulimlaki, maana wote walisikia kwamba Yesu alikuwa amefanya ishara hiyo.</span> <span class="verse"><a name="19">19</a>Basi, Mafarisayo wakaambiana, "Mnaona? Hatuwezi kufanya chochote! Tazameni, ulimwengu wote unamfuata."</span> <span class="verse"><a name="20">20</a>Kulikuwa na Wagiriki kadhaa miongoni mwa watu waliokuwa wamefika Yerusalemu kuabudu wakati wa sikukuu hiyo.</span> <span class="verse"><a name="21">21</a>Hao walimwendea Filipo, mwenyeji wa Bethsaida katika Galilaya, wakasema, "Mheshimiwa, tunataka kumwona Yesu."</span> <span class="verse"><a name="22">22</a>Filipo akaenda akamwambia Andrea, nao wawili wakaenda kumwambia Yesu.</span> <span class="verse"><a name="23">23</a>Yesu akawaambia, "Saa ya kutukuzwa kwa Mwana wa Mtu imefika!</span> <span class="verse"><a name="24">24</a>Kweli nawaambieni, punje ya ngano hubaki punje tu isipokuwa ikianguka katika udongo na kufa. Kama ikifa, basi huzaa matunda mengi.</span> <span class="verse"><a name="25">25</a>Anayependa maisha yake, atayapoteza; anayeyachukia maisha yake katika ulimwengu huu, atayaweka kwa ajili ya uzima wa milele.</span> <span class="verse"><a name="26">26</a>Anayetaka kunitumikia ni lazima anifuate, hivyo kwamba popote pale nilipo mimi ndipo na mtumishi wangu atakapokuwa. Mtu yeyote anayenitumikia Baba yangu atampa heshima.</span> <span class="verse"><a name="27">27</a>"Sasa roho yangu imefadhaika, na niseme nini? Je, niseme: `Baba, usiruhusu saa hii inifikie`? Lakini ndiyo maana nimekuja--ili nipite katika saa hii.</span> <span class="verse"><a name="28">28</a>Baba, ulitukuze jina lako." Hapo sauti ikasema kutoka mbinguni, "Nimelitukuza, na nitalitukuza tena."</span> <span class="verse"><a name="29">29</a>Umati wa watu waliokuwa wamesimama hapo walisikia sauti hiyo, na baadhi yao walisema, "Malaika ameongea naye!"</span> <span class="verse"><a name="30">30</a>Lakini Yesu akawaambia, "Sauti hiyo haikutokea kwa ajili yangu mimi, ila kwa ajili yenu.</span> <span class="verse"><a name="31">31</a>Sasa ndio wakati wa ulimwengu huu kuhukumiwa; sasa mtawala wa ulimwengu huu atapinduliwa.</span> <span class="verse"><a name="32">32</a>Nami nitakapoinuliwa juu ya nchi nitamvuta kila mmoja kwangu."</span> <span class="verse"><a name="33">33</a>Kwa kusema hivyo alionyesha atakufa kifo gani).</span> <span class="verse"><a name="34">34</a>Basi, umati huo ukamjibu, "Sisi tunaambiwa na Sheria yetu kwamba Kristo atadumu milele. Wawezaje basi, kusema ati Mwana wa Mtu anapaswa kuinuliwa? Huyo Mwana wa Mtu ni nani?"</span> <span class="verse"><a name="35">35</a>Yesu akawaambia, "Mwanga bado uko nanyi kwa muda mfupi. Tembeeni mngali mnao huo mwanga ili giza lisiwapate; maana atembeaye gizani hajui aendako.</span> <span class="verse"><a name="36">36</a>Basi, wakati mnao huo mwanga uaminini ili mpate kuwa watu wa mwanga." Baada ya kusema maneno hayo, Yesu alikwenda zake na kujificha mbali nao.</span> <span class="verse"><a name="37">37</a>Ingawa Yesu alifanya miujiza hii yote mbele yao, wao hawakumwamini.</span> <span class="verse"><a name="38">38</a>Hivyo maneno aliyosema nabii Isaya yakatimia: "Bwana, nani aliyeuamini ujumbe wetu? Na uwezo wa Bwana umedhihirishwa kwa nani?"</span> <span class="verse"><a name="39">39</a>Hivyo hawakuweza kuamini, kwani Isaya tena alisema:</span> <span class="verse"><a name="40">40</a>"Mungu ameyapofusha macho yao, amezipumbaza akili zao; wasione kwa macho yao, wasielewe kwa akili zao; wala wasinigeukie, asema Bwana, ili nipate kuwaponya."</span> <span class="verse"><a name="41">41</a>Isaya alisema maneno haya kwa sababu aliuona utukufu wa Yesu, akasema habari zake.</span> <span class="verse"><a name="42">42</a>Hata hivyo, wengi wa viongozi wa Wayahudi walimwamini Yesu. Lakini kwa sababu ya Mafarisayo, hawakumkiri hadharani kwa kuogopa kwamba watatengwa na sunagogi.</span> <span class="verse"><a name="43">43</a>Walipendelea kusifiwa na watu kuliko kusifiwa na Mungu</span> <span class="verse"><a name="44">44</a>Kisha Yesu akasema kwa sauti kubwa, "Mtu aliyeniamini, haniamini mimi tu, ila anamwamini pia yule aliyenituma.</span> <span class="verse"><a name="45">45</a>Anayeniona mimi anamwona pia yule aliyenituma.</span> <span class="verse"><a name="46">46</a>Mimi ni mwanga, nami nimekuja ulimwenguni ili wote wanaoniamini wasibaki gizani.</span> <span class="verse"><a name="47">47</a>Anayeyasikia maneno yangu lakini hayashiki mimi sitamhukumu; maana sikuja kuhukumu ulimwengu bali kuuokoa.</span> <span class="verse"><a name="48">48</a>Asiyeyashika maneno yangu anaye wa kumhukumu: neno lile nililosema ni hakimu wake siku ya mwisho.</span> <span class="verse"><a name="49">49</a>Mimi sikunena kwa mamlaka yangu mwenyewe, ila Baba aliyenituma ndiye aliyeniamuru niseme nini na niongee nini.</span> <span class="verse"><a name="50">50</a>Nami najua kuwa amri yake huleta uzima wa milele. Basi, mimi nasema tu yale Baba aliyoniagiza niyaseme."</span> </p></div</div></div></body></html>