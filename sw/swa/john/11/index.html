<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sw/swa/john/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sw">Swahili</a> &gt; <a href="/sw/swa">Swahili NT</a> &gt; <a href="/sw/swa/john">John</a> &gt <strong>Chapter 11</strong></div><p><span class="verse"><a name="1">1</a>Mtu mmoja aitwaye Lazaro, mwenyeji wa Bethania, alikuwa mgonjwa. (Kijiji cha Bethania kilikuwa mahali walipokaa Maria na Martha, dada yake.</span> <span class="verse"><a name="2">2</a>Maria ndiye yule aliyempaka Bwana marashi na kumpangusa kwa nywele zake. Lazaro, kaka yake, ndiye aliyekuwa mgonjwa.)</span> <span class="verse"><a name="3">3</a>Basi, hao dada wakatuma ujumbe huu kwa Yesu: "Bwana, rafiki yako ni mgonjwa!"</span> <span class="verse"><a name="4">4</a>Yesu aliposikia hivyo akasema, "Ugonjwa huo hautaleta kifo, ila ni kwa ajili ya kumtukuza Mungu; ameugua ili kwa njia hiyo Mwana wa Mungu atukuzwe."</span> <span class="verse"><a name="5">5</a>Yesu aliwapenda Martha, dada yake na Lazaro.</span> <span class="verse"><a name="6">6</a>Alipopata habari kwamba Lazaro ni mgonjwa, Yesu aliendelea kukaa mahali hapo alipokuwa kwa siku mbili zaidi.</span> <span class="verse"><a name="7">7</a>Kisha akawaambia wanafunzi wake, "Twendeni tena Yudea!"</span> <span class="verse"><a name="8">8</a>Wanafunzi wakamwambia, "Mwalimu! Muda mfupi tu umepita tangu Wayahudi walipotaka kukuua kwa mawe, nawe unataka kwenda huko tena?"</span> <span class="verse"><a name="9">9</a>Yesu akajibu, "Je, saa za mchana si kumi na mbili? Basi, mtu akitembea mchana hawezi kujikwaa kwa kuwa anauona mwanga wa ulimwengu huu.</span> <span class="verse"><a name="10">10</a>Lakini mtu akitembea usiku atajikwaa kwa maana mwanga haumo ndani yake."</span> <span class="verse"><a name="11">11</a>Yesu alipomaliza kusema maneno hayo, akawaambia, "Rafiki yetu Lazaro amelala, lakini mimi nitakwenda kumwamsha."</span> <span class="verse"><a name="12">12</a>Wanafunzi wake wakamwambia, "Bwana, ikiwa amelala, basi atapona."</span> <span class="verse"><a name="13">13</a>Wao walidhani kwamba alikuwa amesema juu ya kulala usingizi, kumbe alikuwa amesema juu ya kifo cha Lazaro.</span> <span class="verse"><a name="14">14</a>Basi, Yesu akawaambia waziwazi, "Lazaro amekufa;</span> <span class="verse"><a name="15">15</a>Lakini nafurahi kwa ajili yenu kwamba sikuwako huko, ili mpate kuamini. Haya, twendeni kwake."</span> <span class="verse"><a name="16">16</a>Thoma (aitwaye Pacha) akawaambia wanafunzi wenzake, "Twendeni nasi tukafe pamoja naye!"</span> <span class="verse"><a name="17">17</a>Yesu alipofika huko alikuta Lazaro amekwisha kaa kaburini kwa siku nne.</span> <span class="verse"><a name="18">18</a>Kijiji cha Bethania kilikuwa karibu na Yerusalemu umbali upatao kilomita tatu.</span> <span class="verse"><a name="19">19</a>Wayahudi wengi walikuwa wamefika kwa Martha na Maria kuwafariji kwa kifo cha kaka yao.</span> <span class="verse"><a name="20">20</a>Basi, Martha aliposikia kwamba Yesu alikuwa anakuja, akaenda kumlaki; lakini Maria alibaki nyumbani.</span> <span class="verse"><a name="21">21</a>Martha akamwambia Yesu, "Bwana, kama ungalikuwa hapa, kaka yangu hangalikufa!</span> <span class="verse"><a name="22">22</a>Lakini najua kwamba hata sasa chochote utakachomwomba Mungu, atakupa."</span> <span class="verse"><a name="23">23</a>Yesu akamwambia, "Kaka yako atafufuka."</span> <span class="verse"><a name="24">24</a>Martha akamjibu, "Najua kwamba atafufuka wakati wa ufufuo, siku ya mwisho."</span> <span class="verse"><a name="25">25</a>Yesu akamwambia, "Mimi ndimi ufufuo na uzima. Anayeniamini mimi hata kama anakufa, ataishi:</span> <span class="verse"><a name="26">26</a>na kila anayeishi na kuniamini, hatakufa kamwe. Je, waamini hayo?"</span> <span class="verse"><a name="27">27</a>Martha akamwambia, "Ndiyo Bwana! Naamini kwamba wewe ndiwe Kristo, Mwana wa Mungu, yule ajaye ulimwenguni."</span> <span class="verse"><a name="28">28</a>Baada ya kusema hayo, Martha alikwenda kumwita Maria, dada yake, akamwabia faraghani, "Mwalimu yuko hapa, anakuita."</span> <span class="verse"><a name="29">29</a>Naye aliposikia hivyo, akainuka mara, akamwendea Yesu.</span> <span class="verse"><a name="30">30</a>Yesu alikuwa hajaingia kijijini, ila alikuwa bado mahali palepale Martha alipomlaki.</span> <span class="verse"><a name="31">31</a>Basi, Wayahudi waliokuwa nyumbani pamoja na Maria wakimfariji walipomwona ameinuka na kutoka nje ghafla, walimfuata. Walidhani alikuwa anakwenda kaburini kuomboleza.</span> <span class="verse"><a name="32">32</a>Basi, Maria alipofika mahali pale Yesu alipokuwa na kumwona, alipiga magoti, akamwabia, "Bwana, kama ungalikuwa hapa, kaka yangu hangalikufa!"</span> <span class="verse"><a name="33">33</a>Yesu alipomwona analia, na wale Wayahudi waliokuja pamoja naye wanalia pia, alijawa na huzuni na kufadhaika moyoni.</span> <span class="verse"><a name="34">34</a>Kisha akawauliza, "Mlimweka wapi?" Wakamwambia, "Bwana, njoo uone."</span> <span class="verse"><a name="35">35</a>Yesu akalia machozi.</span> <span class="verse"><a name="36">36</a>Basi, Wayahudi wakasema, "Tazameni jinsi alivyompenda!"</span> <span class="verse"><a name="37">37</a>Lakini baadhi yao wakasema, "Je, huyu aliyemfumbua macho yule kipofu, hakuweza kumfanya Lazaro asife?"</span> <span class="verse"><a name="38">38</a>Basi, Yesu akiwa amehuzunika tena moyoni, akafika kaburini. Kaburi lenyewe lilikuwa pango, na lilikuwa limefunikwa kwa jiwe.</span> <span class="verse"><a name="39">39</a>Yesu akasema, "Ondoeni hilo jiwe!" Martha, dada yake huyo aliyekufa, akamwambia, "Bwana, amekwishaanza kunuka; amekaa kaburini siku nne!"</span> <span class="verse"><a name="40">40</a>Yesu akamwambia, "Je, sikukwambia kwamba ukiamini utaona utukufu wa Mungu?"</span> <span class="verse"><a name="41">41</a>Basi, wakaliondoa lile jiwe. Yesu akatazama juu mbinguni, akasema, "Nakushukuru Baba kwa kuwa wewe wanisikiliza.</span> <span class="verse"><a name="42">42</a>Najua kwamba unanisikiliza daima. Lakini nimesema hayo kwa ajili ya watu hawa waliopo hapa ili wapate kuamini kwamba wewe ndiwe uliyenituma."</span> <span class="verse"><a name="43">43</a>Alipokwisha sema hayo, akaita kwa sauti kubwa: "Lazaro! Toka nje!"</span> <span class="verse"><a name="44">44</a>Huyo aliyekuwa amekufa akatoka nje, huku amefungwa sanda miguu na mikono, na uso wake umefunikwa. Yesu akawaambia, "Mfungueni, mkamwache aende zake."</span> <span class="verse"><a name="45">45</a>Basi, Wayahudi wengi waliokuwa wamefika kwa Maria walipoona kitendo hicho alichokifanya Yesu wakamwamini.</span> <span class="verse"><a name="46">46</a>Lakini baadhi yao walikwenda kwa Mafarisayo wakatoa taarifa ya jambo hilo alilofanya Yesu.</span> <span class="verse"><a name="47">47</a>kwa hiyo makuhani wakuu na Mafarisayo wakafanya kikao cha Baraza kuu, wakasema, "Tufanye nini? Mtu huyu anafanya ishara nyingi mno.</span> <span class="verse"><a name="48">48</a>Tukimwacha tu watu wote watamwamini, nao Waroma watakuja kuliharibu Hekalu letu na taifa letu!"</span> <span class="verse"><a name="49">49</a>Hapo, mmoja wao aitwaye Kayafa, ambaye alikuwa Kuhani Mkuu mwaka huo, akawaambia, "Ninyi hamjui kitu!</span> <span class="verse"><a name="50">50</a>Je, hamwoni kwamba ni afadhali kwenu mtu mmoja afe kwa ajili ya watu, kuliko taifa zima liangamizwe?"</span> <span class="verse"><a name="51">51</a>Yeye hakusema hivyo kwa hiari yake mwenyewe, bali kwa vile alikuwa Kuhani Mkuu mwaka huo, alibashiri kwamba Yesu atakufa kwa ajili ya taifa lao;</span> <span class="verse"><a name="52">52</a>na wala si kwa ajili yao tu, bali pia apate kuwaleta pamoja watoto wa Mungu waliotawanyika.</span> <span class="verse"><a name="53">53</a>Basi, tangu siku hiyo viongozi wa Wayahudi walifanya mipango ya kumwua Yesu.</span> <span class="verse"><a name="54">54</a>Kwa hiyo, Yesu hakutembea tena hadharani kati ya Wayahudi, bali alitoka hapo, akaenda mahali karibu na jangwa, katika mji uitwao Efraimu. Akakaa huko pamoja na wanafunzi wake.</span> <span class="verse"><a name="55">55</a>Sikukuu ya Wayahudi ya Pasaka ilikuwa karibu, na watu wengi walikwenda Yerusalemu ili wajitakase kabla ya sikukuu hiyo.</span> <span class="verse"><a name="56">56</a>Basi, wakawa wanamtafuta Yesu; nao walipokusanyika pamoja Hekaluni wakaulizana, "Mwaonaje? Yaonekana kwamba haji kabisa kwenye sikukuu, au sivyo?"</span> <span class="verse"><a name="57">57</a>Makuhani wakuu na Mafarisayo walikuwa wametoa amri kwamba mtu akijua mahali aliko Yesu awaarifu kusudi wamtie nguvuni.</span> </p></div</div></div></body></html>