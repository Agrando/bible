<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sw/swa/mark/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sw">Swahili</a> &gt; <a href="/sw/swa">Swahili NT</a> &gt; <a href="/sw/swa/mark">Mark</a> &gt <strong>Chapter 4</strong></div><p><span class="verse"><a name="1">1</a>Yesu alianza kufundisha tena akiwa kando ya ziwa. Umati mkubwa wa watu ulimzunguka hata ikambidi aingie katika mashua na kuketi. Watu wakawa wamekaa katika nchi kavu, kando ya ziwa.</span> <span class="verse"><a name="2">2</a>Aliwafundisha mambo mengi kwa mifano, na katika mafundisho yake aliwaambia,</span> <span class="verse"><a name="3">3</a>"Sikilizeni! Mpanzi alikwenda kupanda mbegu.</span> <span class="verse"><a name="4">4</a>Alipokuwa akipanda, nyingine zilianguka njiani, ndege wakaja wakazila.</span> <span class="verse"><a name="5">5</a>Nyingine zilianguka penye mawe pasipokuwa na udongo mwingi. Mbegu hizo ziliota mara kwa kuwa udongo haukuwa na kina.</span> <span class="verse"><a name="6">6</a>Jua lilipochomoza, zikachomeka; na kwa kuwa mizizi yake haikuwa na nguvu, zikanyauka.</span> <span class="verse"><a name="7">7</a>Nyingine zilianguka kwenye miti ya miiba, nayo ikakua na kuzisonga, nazo hazikuzaa nafaka.</span> <span class="verse"><a name="8">8</a>Nyingine zilianguka katika udongo mzuri, zikakua na kuzaa: moja punje thelathini, moja sitini na nyingine mia."</span> <span class="verse"><a name="9">9</a>Kisha akawaambia, "Mwenye masikio na asikie!"</span> <span class="verse"><a name="10">10</a>Yesu alipokuwa peke yake, baadhi ya wale waliomsikia walimwendea pamoja na wale kumi na wawili, wakamwuliza juu ya hiyo mifano.</span> <span class="verse"><a name="11">11</a>Naye akawaambia, "Ninyi mmejaliwa kujua siri ya Utawala wa Mungu, lakini wale walio nje wataambiwa kila kitu kwa mifano,</span> <span class="verse"><a name="12">12</a>ili, `Watazame kweli, lakini wasione. Wasikie kweli, lakini wasielewe. La sivyo, wangemgeukia Mungu, naye angewasamehe."`</span> <span class="verse"><a name="13">13</a>Basi, Yesu akawauliza, "Je, ninyi hamwelewi mfano huu? Mtawezaje basi, kuelewa mfano wowote?</span> <span class="verse"><a name="14">14</a>Mpanzi hupanda neno la Mungu.</span> <span class="verse"><a name="15">15</a>Watu wengine ni kama wale walio njiani ambapo mbegu zilianguka. Hawa hulisikia hilo neno lakini mara Shetani huja na kuliondoa neno hilo lililopandwa ndani yao.</span> <span class="verse"><a name="16">16</a>Watu wengine ni kama zile mbegu zilizopandwa penye mawe. Mara tu wanapolisikia hilo neno hulipokea kwa furaha.</span> <span class="verse"><a name="17">17</a>Lakini haliwaingii na kuwa na mizizi ndani yao; huendelea kulizingatia kwa kitambo tu, na wakati taabu au udhalimu vinapotokea kwa sababu ya hilo neno mara wanakata tamaa.</span> <span class="verse"><a name="18">18</a>Watu wengine ni kama zile mbegu zilizoanguka penye miti ya miiba. Huo ni mfano wa wale wanaolisikia hilo neno,</span> <span class="verse"><a name="19">19</a>lakini wasiwasi wa ulimwengu huu, anasa za mali na tamaa za kila namna huwaingia na kulisonga hilo neno, nao hawazai matunda.</span> <span class="verse"><a name="20">20</a>Lakini wengine ni kama zile mbegu zilizopandwa katika udongo mzuri. Hawa hulisikia hilo neno, wakalipokea, wakazaa matunda: wengine thelathini, wengine sitini na wengine mia moja."</span> <span class="verse"><a name="21">21</a>Yesu akaendelea kuwaambia, "Je, watu huwasha taa wakaileta ndani na kuifunika kwa pishi au kuiweka mvunguni? La! Huiweka juu ya kinara.</span> <span class="verse"><a name="22">22</a>Basi, kila kilichofichwa kitafichuliwa, na kila kilichofunikwa kitafunuliwa.</span> <span class="verse"><a name="23">23</a>Mwenye masikio na asikie!"</span> <span class="verse"><a name="24">24</a>Akawaambia pia, "Sikilizeni kwa makini mnachosikia! Kipimo kilekile mnachowapimia watu wengine, ndicho mtakachopimiwa; tena mtazidishiwa.</span> <span class="verse"><a name="25">25</a>Aliye na kitu atapewa zaidi; asiye na kitu, hata kile alicho nacho kitachukuliwa."</span> <span class="verse"><a name="26">26</a>Yesu akaendelea kusema, "Ufalme wa Mungu ni kama ifuatavyo. Mtu hupanda mbegu shambani.</span> <span class="verse"><a name="27">27</a>Usiku hulala, mchana yu macho na wakati huo mbegu zinaota na kukua; yeye hajui inavyofanyika.</span> <span class="verse"><a name="28">28</a>Udongo wenyewe huiwezesha mimea kukua na kuzaa matunda: kwanza huchipua jani changa, kisha suke, na mwishowe nafaka ndani ya suke.</span> <span class="verse"><a name="29">29</a>Nafaka inapoiva, huyo mtu huanza kutumia mundu wake, maana wakati wa mavuno umefika."</span> <span class="verse"><a name="30">30</a>Tena, Yesu akasema, "Tuufananishe Utawala wa Mungu na nini? Tuueleze kwa mifano gani?</span> <span class="verse"><a name="31">31</a>Ni kama mbegu ya haradali ambayo ni ndogo kuliko mbegu zote.</span> <span class="verse"><a name="32">32</a>Lakini ikisha pandwa, huota na kuwa mmea mkubwa kuliko mimea yote ya shambani. Matawi yake huwa makubwa hata ndege wa angani huweza kujenga viota vyao katika kivuli chake."</span> <span class="verse"><a name="33">33</a>Yesu aliwahubiria ujumbe wake kwa mifano mingine mingi ya namna hiyo; aliongea nao kadiri walivyoweza kusikia.</span> <span class="verse"><a name="34">34</a>Hakuongea nao chochote bila kutumia mifano; lakini alipokuwa pamoja na wanafunzi wake peke yao alikuwa akiwafafanulia kila kitu.</span> <span class="verse"><a name="35">35</a>Jioni, siku hiyohiyo, Yesu aliwaambia wanafunzi wake, "Tuvuke ziwa, twende ng`ambo."</span> <span class="verse"><a name="36">36</a>Basi, wakauacha ule umati wa watu, wakamchukua Yesu katika mashua alimokuwa. Palikuwapo pia mashua nyingine hapo.</span> <span class="verse"><a name="37">37</a>Basi, dhoruba kali ikaanza kuvuma, mawimbi yakaipiga ile mashua hata ikaanza kujaa maji.</span> <span class="verse"><a name="38">38</a>Yesu alikuwa sehemu ya nyuma ya mashua, amelala juu ya mto. Basi, wanafunzi wakamwamsha na kumwambia, "Mwalimu, je, hujali kwamba sisi tunaangamia?"</span> <span class="verse"><a name="39">39</a>Basi, akaamka, akaukemea ule upepo na kuyaamrisha mawimbi ya ziwa, "Kimya! Tulia!" Hapo upepo ukakoma, kukawa shwari kabisa.</span> <span class="verse"><a name="40">40</a>Kisha Yesu akawaambia wanafunzi wake, "Mbona mnaogopa? Je, bado hamna imani?"</span> <span class="verse"><a name="41">41</a>Nao wakaogopa sana, wakawa wanaulizana, "Huyu ni nani basi, hata upepo na mawimbi vinamtii?"</span> </p></div</div></div></body></html>