<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/sw/swa/mark/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/sw">Swahili</a> &gt; <a href="/sw/swa">Swahili NT</a> &gt; <a href="/sw/swa/mark">Mark</a> &gt <strong>Chapter 8</strong></div><p><span class="verse"><a name="1">1</a>Wakati huo umati mkubwa wa watu ulikusanyika tena, na hawakuwa na chakula. Basi, Yesu akawaita wanafunzi wake, akawaambia,</span> <span class="verse"><a name="2">2</a>"Nawahurumia watu hawa kwa sababu wamekuwa nami kwa muda wa siku tatu, wala hawana chakula.</span> <span class="verse"><a name="3">3</a>Nikiwaacha waende nyumbani wakiwa na njaa watazimia njiani, maana baadhi yao wametoka mbali."</span> <span class="verse"><a name="4">4</a>Wanafunzi wake wakamwuliza, "Hapa nyikani itapatikana wapi mikate ya kuwashibisha watu hawa wote?"</span> <span class="verse"><a name="5">5</a>Yesu akawauliza, "Mnayo mikate mingapi?" Nao wakamjibu, "Saba."</span> <span class="verse"><a name="6">6</a>Basi, akawaamuru watu wakae chini. Akaitwaa ile mikate saba, akamshukuru Mungu, akaimega, akawapa wanafunzi wake wawagawie watu, nao wakawagawia.</span> <span class="verse"><a name="7">7</a>Walikuwa pia na visamaki vichache. Yesu akavibariki, akaamuru vigawiwe watu vilevile.</span> <span class="verse"><a name="8">8</a>Watu wakala, wakashiba. Wakaokota mabaki yaliyosalia wakajaza makapu saba.</span> <span class="verse"><a name="9">9</a>Nao waliokula walikuwa watu wapatao elfu nne. Yesu akawaaga,</span> <span class="verse"><a name="10">10</a>na mara akapanda mashua pamoja na wanafunzi wake, akaenda wilaya ya Dalmanutha.</span> <span class="verse"><a name="11">11</a>Mafarisayo walikuja, wakaanza kujadiliana na Yesu. Kwa kumjaribu, wakamtaka awafanyie ishara kuonyesha anayo idhini kutoka mbinguni.</span> <span class="verse"><a name="12">12</a>Yesu akahuzunika rohoni, akasema, "Mbona kizazi hiki kinataka ishara? Kweli nawaambieni, kizazi hiki hakitapewa ishara yoyote!"</span> <span class="verse"><a name="13">13</a>Basi, akawaacha, akapanda tena mashua, akaanza safari kwenda ng`ambo ya pili ya ziwa.</span> <span class="verse"><a name="14">14</a>Wanafunzi walikuwa wamesahau kuchukua mikate; walikuwa na mkate mmoja tu katika mashua.</span> <span class="verse"><a name="15">15</a>Yesu akawaonya, "Angalieni sana! Jihadharini na chachu ya Mafarisayo na chachu ya Herode."</span> <span class="verse"><a name="16">16</a>Wanafunzi wakaanza kujadiliana wao kwa wao, "Anasema hivyo kwa kuwa hatuna mikate."</span> <span class="verse"><a name="17">17</a>Yesu alitambua hayo, akawaambia, "Mbona mnajadiliana juu ya kutokuwa na mikate? Je, bado hamjafahamu, wala hamjaelewa? Je, mioyo yenu imeshupaa?</span> <span class="verse"><a name="18">18</a>Je, Mnayo macho na hamwoni? Mnayo masikio na hamsikii? Je, hamkumbuki</span> <span class="verse"><a name="19">19</a>wakati ule nilipoimega ile mikate mitano na kuwapa watu elfu tano? Mlikusanya vikapu vingapi vya mabaki ya makombo?" Wakamjibu, "Kumi na viwili."</span> <span class="verse"><a name="20">20</a>"Na nilipoimega ile mikate saba na kuwapa watu elfu nne, mlikusanya makapu mangapi ya makombo?" Wakamjibu, "Saba."</span> <span class="verse"><a name="21">21</a>Basi, akawaambia, "Na bado hamjaelewa?"</span> <span class="verse"><a name="22">22</a>Yesu alifika Bethsaida pamoja na wanafunzi wake. Huko watu wakamletea kipofu mmoja, wakamwomba amguse.</span> <span class="verse"><a name="23">23</a>Yesu akamshika mkono huyo kipofu, akampeleka nje ya kijiji. Akamtemea mate machoni, akamwekea mikono, akamwuliza, "Je, unaweza kuona kitu?"</span> <span class="verse"><a name="24">24</a>Huyo kipofu akatazama, akasema, "Ninawaona watu wanaoonekana kama miti inayotembea."</span> <span class="verse"><a name="25">25</a>Kisha Yesu akamwekea tena mikono machoni, naye akakaza macho, uwezo wake wa kuona ukamrudia, akaona kila kitu sawasawa.</span> <span class="verse"><a name="26">26</a>Yesu akamwambia aende zake nyumbani na kumwamuru, "Usirudi kijijini!"</span> <span class="verse"><a name="27">27</a>Kisha Yesu na wanafunzi wake walikwenda katika vijiji vya Kaisarea Filipi. Walipokuwa njiani, Yesu aliwauliza wanafunzi wake, "Watu wanasema mimi ni nani?"</span> <span class="verse"><a name="28">28</a>Wakamjibu, "Wengine wanasema wewe ni Yohane Mbatizaji, wengine Eliya na wengine mmojawapo wa manabii."</span> <span class="verse"><a name="29">29</a>Naye akawauliza, "Na ninyi je, mnasema mimi ni nani?" Petro akamjibu, "Wewe ndiwe Kristo."</span> <span class="verse"><a name="30">30</a>Kisha Yesu akawaonya wasimwambie mtu yeyote habari zake.</span> <span class="verse"><a name="31">31</a>Yesu alianza kuwafundisha wanafunzi wake: "Ni lazima Mwana wa Mtu apatwe na mateso mengi na kukataliwa na wazee na makuhani wakuu na walimu wa Sheria. Atauawa na baada ya siku tatu atafufuka."</span> <span class="verse"><a name="32">32</a>Yesu aliwaambia jambo hilo waziwazi. Basi, Petro akamchukua kando, akaanza kumkemea.</span> <span class="verse"><a name="33">33</a>Lakini Yesu akageuka, akawatazama wanafunzi wake, akamkemea Petro akisema, "Ondoka mbele yangu, Shetani! Fikira zako si za kimungu ila ni za kibinadamu!"</span> <span class="verse"><a name="34">34</a>Kisha akauita umati wa watu pamoja na wanafunzi wake, akawaambia, "Mtu yeyote akitaka kuwa mfuasi wangu, lazima ajikane mwenyewe, auchukue msalaba wake, anifuate.</span> <span class="verse"><a name="35">35</a>Maana mtu anayetaka kuyaokoa maisha yake mwenyewe, atayapoteza, lakini mtu atakayepoteza maisha yake kwa ajili yangu na kwa ajili ya Habari Njema, atayaokoa.</span> <span class="verse"><a name="36">36</a>Je, kuna faida gani mtu kuupata ulimwengu wote na kuyapoteza maisha yake?</span> <span class="verse"><a name="37">37</a>Ama mtu atatoa kitu gani badala ya maisha yake?</span> <span class="verse"><a name="38">38</a>Mtu yeyote katika kizazi hiki kiovu na kisichomjali Mungu anayenionea aibu mimi na mafundisho yangu, Mwana wa Mtu atamwonea aibu mtu huyo wakati atakapokuja katika utukufu wa Baba yake pamoja na malaika watakatifu."</span> </p></div</div></div></body></html>