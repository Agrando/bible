<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/luke/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/luke">Luke</a> &gt <strong>Chapter 17</strong></div><p><span class="verse"><a name="1">1</a>Ja hän sanoi opetuslapsillensa: "Mahdotonta on, että viettelykset jäisivät tulematta; mutta voi sitä, jonka kautta ne tulevat!</span> <span class="verse"><a name="2">2</a>Hänen olisi parempi, että myllynkivi pantaisiin hänen kaulaansa ja hänet heitettäisiin mereen, kuin että hän viettelee yhden näistä pienistä.</span> <span class="verse"><a name="3">3</a>Pitäkää itsestänne vaari! Jos sinun veljesi tekee syntiä, niin nuhtele häntä, ja jos hän katuu, anna hänelle anteeksi.</span> <span class="verse"><a name="4">4</a>Ja jos hän seitsemän kertaa päivässä tekee syntiä sinua vastaan ja seitsemän kertaa kääntyy sinun puoleesi ja sanoo: 'Minä kadun', niin anna hänelle anteeksi."</span> <span class="verse"><a name="5">5</a>Ja apostolit sanoivat Herralle: "Lisää meille uskoa".</span> <span class="verse"><a name="6">6</a>Niin Herra sanoi: "Jos teillä olisi uskoa sinapinsiemenenkään verran, niin te voisitte sanoa tälle silkkiäispuulle: 'Nouse juurinesi ja istuta itsesi mereen', ja se tottelisi teitä.</span> <span class="verse"><a name="7">7</a>Jos jollakin teistä on palvelija kyntämässä tai paimentamassa, sanooko hän tälle tämän tullessa pellolta: 'Käy heti aterialle'?</span> <span class="verse"><a name="8">8</a>Eikö hän pikemminkin sano hänelle: 'Valmista minulle ateria, vyöttäydy ja palvele minua, sillä aikaa kuin minä syön ja juon; ja sitten syö ja juo sinä'?</span> <span class="verse"><a name="9">9</a>Ei kaiketi hän kiitä palvelijaa siitä, että tämä teki, mitä oli käsketty?</span> <span class="verse"><a name="10">10</a>Niin myös te, kun olette tehneet kaiken, mitä teidän on käsketty tehdä, sanokaa: 'Me olemme ansiottomia palvelijoita; olemme tehneet vain sen, minkä olimme velvolliset tekemään'."</span> <span class="verse"><a name="11">11</a>Ja kun hän oli matkalla Jerusalemiin, kulki hän Samarian ja Galilean välistä rajaa.</span> <span class="verse"><a name="12">12</a>Ja hänen mennessään erääseen kylään kohtasi häntä kymmenen pitalista miestä, jotka jäivät seisomaan loitommaksi;</span> <span class="verse"><a name="13">13</a>ja he korottivat äänensä ja sanoivat: "Jeesus, mestari, armahda meitä!"</span> <span class="verse"><a name="14">14</a>Ja heidät nähdessään hän sanoi heille: "Menkää ja näyttäkää itsenne papeille". Ja tapahtui heidän mennessään, että he puhdistuivat.</span> <span class="verse"><a name="15">15</a>Mutta yksi heistä, kun näki olevansa parannettu, palasi takaisin ja ylisti Jumalaa suurella äänellä</span> <span class="verse"><a name="16">16</a>ja lankesi kasvoilleen hänen jalkojensa juureen ja kiitti häntä; ja se mies oli samarialainen.</span> <span class="verse"><a name="17">17</a>Niin Jeesus vastasi ja sanoi: "Eivätkö kaikki kymmenen puhdistuneet? Missä ne yhdeksän ovat?</span> <span class="verse"><a name="18">18</a>Eikö ollut muita, jotka olisivat palanneet Jumalaa ylistämään, kuin tämä muukalainen?"</span> <span class="verse"><a name="19">19</a>Ja hän sanoi hänelle: "Nouse ja mene; sinun uskosi on sinut pelastanut".</span> <span class="verse"><a name="20">20</a>Ja kun fariseukset kysyivät häneltä, milloin Jumalan valtakunta oli tuleva, vastasi hän heille ja sanoi: "Ei Jumalan valtakunta tule nähtävällä tavalla,</span> <span class="verse"><a name="21">21</a>eikä voida sanoa: 'Katso, täällä se on', tahi: 'Tuolla'; sillä katso, Jumalan valtakunta on sisällisesti teissä".</span> <span class="verse"><a name="22">22</a>Ja hän sanoi opetuslapsillensa: "Tulee aika, jolloin te halajaisitte nähdä edes yhtä Ihmisen Pojan päivää, mutta ette saa nähdä.</span> <span class="verse"><a name="23">23</a>Ja teille sanotaan: 'Katso, tuolla hän on!' 'Katso, täällä!' Älkää menkö sinne älkääkä juosko perässä.</span> <span class="verse"><a name="24">24</a>Sillä niinkuin salaman leimaus loistaa taivaan äärestä taivaan ääreen, niin on Ihmisen Poika päivänänsä oleva.</span> <span class="verse"><a name="25">25</a>Mutta sitä ennen pitää hänen kärsimän paljon ja joutuman tämän sukupolven hyljittäväksi.</span> <span class="verse"><a name="26">26</a>Ja niinkuin kävi Nooan päivinä, niin käy myöskin Ihmisen Pojan päivinä:</span> <span class="verse"><a name="27">27</a>he söivät, joivat, naivat ja menivät miehelle, aina siihen päivään asti, jona Nooa meni arkkiin; ja vedenpaisumus tuli ja hukutti heidät kaikki.</span> <span class="verse"><a name="28">28</a>Niin myös, samoin kuin kävi Lootin päivinä: he söivät, joivat, ostivat, myivät, istuttivat ja rakensivat,</span> <span class="verse"><a name="29">29</a>mutta sinä päivänä, jona Loot lähti Sodomasta, satoi tulta ja tulikiveä taivaasta, ja se hukutti heidät kaikki,</span> <span class="verse"><a name="30">30</a>samoin käy sinä päivänä, jona Ihmisen Poika ilmestyy.</span> <span class="verse"><a name="31">31</a>Sinä päivänä älköön se, joka katolla on ja jolla on tavaransa huoneessa, astuko alas niitä noutamaan; ja älköön myös se, joka pellolla on, palatko takaisin.</span> <span class="verse"><a name="32">32</a>Muistakaa Lootin vaimoa!</span> <span class="verse"><a name="33">33</a>Joka tahtoo tallettaa elämänsä itselleen, hän kadottaa sen; mutta joka sen kadottaa, pelastaa sen.</span> <span class="verse"><a name="34">34</a>Minä sanon teille: sinä yönä on kaksi miestä yhdellä vuoteella; toinen korjataan talteen, ja toinen jätetään.</span> <span class="verse"><a name="35">35</a>Kaksi naista jauhaa yhdessä; toinen korjataan talteen, mutta toinen jätetään."</span> <span class="verse"><a name="36">36</a>Ja he vastasivat ja sanoivat hänelle: "Missä, Herra?" Niin hän sanoi heille: "Missä raato on, sinne myös kotkat kokoontuvat".</span> </p></div</div></div></body></html>