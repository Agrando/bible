<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/luke/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/luke">Luke</a> &gt <strong>Chapter 19</strong></div><p><span class="verse"><a name="1">1</a>Ja hän tuli Jerikon kaupunkiin ja kulki sen läpi.</span> <span class="verse"><a name="2">2</a>Ja katso, siellä oli mies, nimeltä Sakkeus; ja hän oli publikaanien päämies ja oli rikas.</span> <span class="verse"><a name="3">3</a>Ja hän koetti saada nähdä Jeesusta, kuka hän oli, mutta ei voinut kansalta, kun oli varreltansa vähäinen.</span> <span class="verse"><a name="4">4</a>Niin hän juoksi edelle ja nousi metsäviikunapuuhun nähdäkseen hänet, sillä Jeesus oli kulkeva siitä ohitse.</span> <span class="verse"><a name="5">5</a>Ja tultuaan sille paikalle Jeesus katsahti ylös ja sanoi hänelle: "Sakkeus, tule nopeasti alas, sillä tänään minun pitää oleman sinun huoneessasi".</span> <span class="verse"><a name="6">6</a>Ja hän tuli nopeasti alas ja otti hänet iloiten vastaan.</span> <span class="verse"><a name="7">7</a>Ja sen nähdessään kaikki nurisivat sanoen: "Syntisen miehen luokse hän meni majailemaan".</span> <span class="verse"><a name="8">8</a>Mutta Sakkeus astui esiin ja sanoi Herralle: "Katso, Herra, puolet omaisuudestani minä annan köyhille, ja jos joltakulta olen jotakin petoksella ottanut, niin annan nelinkertaisesti takaisin".</span> <span class="verse"><a name="9">9</a>Niin Jeesus sanoi hänestä: "Tänään on pelastus tullut tälle huoneelle, koska hänkin on Aabrahamin poika;</span> <span class="verse"><a name="10">10</a>sillä Ihmisen Poika on tullut etsimään ja pelastamaan sitä, mikä kadonnut on".</span> <span class="verse"><a name="11">11</a>Ja heidän tätä kuunnellessaan hän puhui vielä vertauksen, koska hän oli lähellä Jerusalemia ja he luulivat, että Jumalan valtakunta oli kohta ilmestyvä.</span> <span class="verse"><a name="12">12</a>Hän sanoi näin: "Eräs jalosukuinen mies lähti matkalle kaukaiseen maahan saadakseen itsellensä kuninkuuden ja sitten palatakseen.</span> <span class="verse"><a name="13">13</a>Ja hän kutsui luoksensa kymmenen palvelijaansa, antoi heille kymmenen leiviskää ja sanoi heille: 'Asioikaa näillä, kunnes minä tulen'.</span> <span class="verse"><a name="14">14</a>Mutta hänen kansalaisensa vihasivat häntä ja lähettivät lähettiläät hänen jälkeensä sanomaan: 'Emme tahdo tätä kuninkaaksemme'.</span> <span class="verse"><a name="15">15</a>Ja saatuansa kuninkuuden ja palattuansa hän käski kutsua eteensä ne palvelijat, joille hän oli antanut rahat, saadakseen tietää, mitä kukin oli asioimisellaan ansainnut.</span> <span class="verse"><a name="16">16</a>Niin ensimmäinen tuli esiin ja sanoi: 'Herra, sinun leiviskäsi on tuottanut kymmenen leiviskää'.</span> <span class="verse"><a name="17">17</a>Ja hän sanoi hänelle: 'Hyvä on, sinä hyvä palvelija; koska vähimmässä olet ollut uskollinen, niin saat vallita kymmentä kaupunkia'.</span> <span class="verse"><a name="18">18</a>Ja toinen tuli ja sanoi: 'Herra, sinun leiviskäsi on tuottanut viisi leiviskää'.</span> <span class="verse"><a name="19">19</a>Niin hän sanoi tällekin: 'Sinä, vallitse sinä viittä kaupunkia'.</span> <span class="verse"><a name="20">20</a>Vielä tuli yksi ja sanoi: 'Herra, katso, tässä on sinun leiviskäsi, jota olen säilyttänyt liinasessa.</span> <span class="verse"><a name="21">21</a>Sillä minä pelkäsin sinua, koska olet ankara mies: sinä otat, mitä et ole talteen pannut, ja leikkaat, mitä et ole kylvänyt.'</span> <span class="verse"><a name="22">22</a>Hän sanoi hänelle: 'Oman sanasi mukaan minä sinut tuomitsen, sinä paha palvelija. Sinä tiesit minut ankaraksi mieheksi, joka otan, mitä en ole talteen pannut, ja leikkaan, mitä en ole kylvänyt;</span> <span class="verse"><a name="23">23</a>miksi et siis antanut rahojani rahanvaihtajan pöytään, että minä tultuani olisin saanut periä ne korkoineen?'</span> <span class="verse"><a name="24">24</a>Ja hän sanoi vieressä seisoville: 'Ottakaa häneltä pois se leiviskä ja antakaa sille, jolla on kymmenen leiviskää'.</span> <span class="verse"><a name="25">25</a>- Niin he sanoivat hänelle: 'Herra, hänellä on jo kymmenen leiviskää'. -</span> <span class="verse"><a name="26">26</a>'Minä sanon teille: jokaiselle, jolla on, annetaan; mutta jolla ei ole, siltä otetaan pois sekin, mikä hänellä on.</span> <span class="verse"><a name="27">27</a>Mutta viholliseni, jotka eivät tahtoneet minua kuninkaaksensa, tuokaa tänne ja teloittakaa minun edessäni.'"</span> <span class="verse"><a name="28">28</a>Ja tämän sanottuaan hän kulki edellä vaeltaen ylös Jerusalemiin.</span> <span class="verse"><a name="29">29</a>Ja tapahtui, kun hän tuli lähelle Beetfagea ja Betaniaa, sille vuorelle, jota kutsutaan Öljymäeksi, että hän lähetti kaksi opetuslastaan</span> <span class="verse"><a name="30">30</a>sanoen: "Menkää edessä olevaan kylään, niin sinne tullessanne te löydätte sidottuna varsan, jonka selässä ei vielä yksikään ihminen ole istunut; päästäkää se ja tuokaa tänne.</span> <span class="verse"><a name="31">31</a>Ja jos joku kysyy teiltä: 'Miksi te sen päästätte?' niin sanokaa näin: 'Herra tarvitsee sitä'."</span> <span class="verse"><a name="32">32</a>Ja lähetetyt menivät ja havaitsivat niin olevan, kuin hän oli heille sanonut.</span> <span class="verse"><a name="33">33</a>Ja heidän päästäessään varsaa sen omistajat sanoivat heille: "Miksi te päästätte varsan?"</span> <span class="verse"><a name="34">34</a>Niin he sanoivat: "Herra tarvitsee sitä".</span> <span class="verse"><a name="35">35</a>Ja he veivät sen Jeesuksen luo ja heittivät vaatteensa varsan selkään ja istuttivat Jeesuksen niiden päälle.</span> <span class="verse"><a name="36">36</a>Ja hänen kulkiessaan kansa levitti vaatteensa tielle.</span> <span class="verse"><a name="37">37</a>Ja kun hän jo oli lähellä, laskeutuen Öljymäen rinnettä, rupesi koko opetuslasten joukko iloiten kiittämään Jumalaa suurella äänellä kaikista voimallisista teoista, jotka he olivat nähneet,</span> <span class="verse"><a name="38">38</a>sanoen: "Siunattu olkoon hän, joka tulee, Kuningas Herran nimessä; rauha taivaassa ja kunnia korkeuksissa!"</span> <span class="verse"><a name="39">39</a>Ja muutamat fariseukset kansanjoukosta sanoivat hänelle: "Opettaja, nuhtele opetuslapsiasi".</span> <span class="verse"><a name="40">40</a>Mutta hän vastasi ja sanoi: "Minä sanon teille: jos nämä olisivat vaiti, niin kivet huutaisivat".</span> <span class="verse"><a name="41">41</a>Ja kun hän tuli lähemmäksi ja näki kaupungin, itki hän sitä</span> <span class="verse"><a name="42">42</a>ja sanoi: "Jospa tietäisit sinäkin tänä päivänä, mikä rauhaasi sopii! Mutta nyt se on sinun silmiltäsi salattu.</span> <span class="verse"><a name="43">43</a>Sillä sinulle tulevat ne päivät, jolloin sinun vihollisesi sinut vallilla saartavat ja piirittävät sinut ja ahdistavat sinua joka puolelta;</span> <span class="verse"><a name="44">44</a>ja he kukistavat sinut maan tasalle ja surmaavat lapsesi, jotka sinussa ovat, eivätkä jätä sinuun kiveä kiven päälle, sentähden ettet etsikkoaikaasi tuntenut."</span> <span class="verse"><a name="45">45</a>Ja hän meni pyhäkköön ja rupesi ajamaan myyjiä ulos</span> <span class="verse"><a name="46">46</a>ja sanoi heille: "Kirjoitettu on: 'Minun huoneeni on oleva rukoushuone', mutta te olette tehneet siitä ryövärien luolan."</span> <span class="verse"><a name="47">47</a>Ja hän opetti joka päivä pyhäkössä. Mutta ylipapit ja kirjanoppineet sekä kansan ensimmäiset miettivät, miten saisivat hänet surmatuksi;</span> <span class="verse"><a name="48">48</a>mutta he eivät keksineet, mitä tekisivät, sillä kaikki kansa riippui hänessä ja kuunteli häntä.</span> </p></div</div></div></body></html>