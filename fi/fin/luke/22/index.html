<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/luke/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/luke">Luke</a> &gt <strong>Chapter 22</strong></div><p><span class="verse"><a name="1">1</a>Mutta happamattoman leivän juhla, jota pääsiäiseksi sanotaan, oli lähellä.</span> <span class="verse"><a name="2">2</a>Ja ylipapit ja kirjanoppineet miettivät, kuinka saisivat hänet surmatuksi; sillä he pelkäsivät kansaa.</span> <span class="verse"><a name="3">3</a>Niin saatana meni Juudaaseen, jota kutsuttiin Iskariotiksi ja joka oli yksi niistä kahdestatoista.</span> <span class="verse"><a name="4">4</a>Ja tämä meni ja puhui ylipappien ja pyhäkön vartioston päällikköjen kanssa, miten hän saattaisi hänet heidän käsiinsä.</span> <span class="verse"><a name="5">5</a>Ja he ihastuivat ja sitoutuivat antamaan hänelle rahaa.</span> <span class="verse"><a name="6">6</a>Ja hän lupautui ja etsi sopivaa tilaisuutta kavaltaakseen hänet heille ilman melua.</span> <span class="verse"><a name="7">7</a>Niin tuli se happamattoman leivän päivistä, jona pääsiäislammas oli teurastettava.</span> <span class="verse"><a name="8">8</a>Ja hän lähetti Pietarin ja Johanneksen sanoen: "Menkää ja valmistakaa meille pääsiäislammas syödäksemme".</span> <span class="verse"><a name="9">9</a>Niin he kysyivät häneltä: "Mihin tahdot, että valmistamme sen?"</span> <span class="verse"><a name="10">10</a>Hän vastasi heille: "Katso, saapuessanne kaupunkiin tulee teitä vastaan mies kantaen vesiastiaa; seuratkaa häntä siihen taloon, johon hän menee,</span> <span class="verse"><a name="11">11</a>ja sanokaa talon isännälle: 'Opettaja sanoo sinulle: Missä on vierashuone, syödäkseni siinä pääsiäislampaan opetuslasteni kanssa?'</span> <span class="verse"><a name="12">12</a>Niin hän näyttää teille suuren, aterioiville varustetun huoneen yläkerrassa; sinne valmistakaa."</span> <span class="verse"><a name="13">13</a>Ja he menivät ja havaitsivat niin olevan, kuin Jeesus oli heille sanonut, ja valmistivat pääsiäislampaan.</span> <span class="verse"><a name="14">14</a>Ja kun hetki tuli, asettui hän aterialle ja apostolit hänen kanssansa.</span> <span class="verse"><a name="15">15</a>Ja hän sanoi heille: "Minä olen halajamalla halannut syödä tämän pääsiäislampaan teidän kanssanne, ennenkuin minä kärsin;</span> <span class="verse"><a name="16">16</a>sillä minä sanon teille, etten minä sitä enää syö, ennenkuin sen täyttymys tapahtuu Jumalan valtakunnassa".</span> <span class="verse"><a name="17">17</a>Ja hän otti maljan, kiitti ja sanoi: "Ottakaa tämä ja jakakaa keskenänne.</span> <span class="verse"><a name="18">18</a>Sillä minä sanon teille: tästedes minä en juo viinipuun antia, ennenkuin Jumalan valtakunta tulee."</span> <span class="verse"><a name="19">19</a>Ja hän otti leivän, kiitti, mursi ja antoi heille ja sanoi: "Tämä on minun ruumiini, joka teidän edestänne annetaan. Tehkää se minun muistokseni."</span> <span class="verse"><a name="20">20</a>Samoin myös maljan, aterian jälkeen, ja sanoi: "Tämä malja on uusi liitto minun veressäni, joka teidän edestänne vuodatetaan.</span> <span class="verse"><a name="21">21</a>Mutta, katso, minun kavaltajani käsi on minun kanssani pöydällä.</span> <span class="verse"><a name="22">22</a>Sillä Ihmisen Poika tosin menee pois, niinkuin säädetty on; mutta voi sitä ihmistä, jonka kautta hänet kavalletaan!"</span> <span class="verse"><a name="23">23</a>Ja he rupesivat keskenänsä kyselemään, kuka heistä mahtoi olla se, joka oli tämän tekevä.</span> <span class="verse"><a name="24">24</a>Ja heidän välillään syntyi myös kiista siitä, kuka heistä oli katsottava suurimmaksi.</span> <span class="verse"><a name="25">25</a>Niin hän sanoi heille: "Kansojen kuninkaat herroina niitä hallitsevat, ja niiden valtiaita sanotaan hyväntekijöiksi.</span> <span class="verse"><a name="26">26</a>Mutta älkää te niin; vaan joka teidän keskuudessanne on suurin, se olkoon niinkuin nuorin, ja johtaja niinkuin se, joka palvelee.</span> <span class="verse"><a name="27">27</a>Sillä kumpi on suurempi, sekö, joka aterioi, vai se, joka palvelee? Eikö se, joka aterioi? Mutta minä olen teidän keskellänne niinkuin se, joka palvelee.</span> <span class="verse"><a name="28">28</a>Mutta te olette pysyneet minun kanssani minun kiusauksissani;</span> <span class="verse"><a name="29">29</a>ja minä säädän teille, niinkuin minun Isäni on minulle säätänyt, kuninkaallisen vallan,</span> <span class="verse"><a name="30">30</a>niin että te saatte syödä ja juoda minun pöydässäni minun valtakunnassani ja istua valtaistuimilla ja tuomita Israelin kahtatoista sukukuntaa.</span> <span class="verse"><a name="31">31</a>Simon, Simon, katso, saatana on tavoitellut teitä valtaansa, seuloakseen teitä niinkuin nisuja;</span> <span class="verse"><a name="32">32</a>mutta minä olen rukoillut sinun puolestasi, ettei sinun uskosi raukeaisi tyhjään. Ja kun sinä kerran palajat, niin vahvista veljiäsi."</span> <span class="verse"><a name="33">33</a>Niin Simon sanoi hänelle: "Herra, sinun kanssasi minä olen valmis menemään sekä vankeuteen että kuolemaan".</span> <span class="verse"><a name="34">34</a>Mutta hän sanoi: "Minä sanon sinulle, Pietari: ei laula tänään kukko, ennenkuin sinä kolmesti kiellät tuntevasi minua."</span> <span class="verse"><a name="35">35</a>Ja hän sanoi heille: "Kun minä lähetin teidät ilman rahakukkaroa ja laukkua ja kenkiä, puuttuiko teiltä mitään?" He vastasivat: "Ei mitään".</span> <span class="verse"><a name="36">36</a>Niin hän sanoi heille: "Mutta nyt, jolla on kukkaro, ottakoon sen mukaansa; niin myös laukun. Ja jolla ei ole, myyköön vaippansa ja ostakoon miekan.</span> <span class="verse"><a name="37">37</a>Sillä minä sanon teille, että minussa pitää käymän toteen tämän, mikä kirjoitettu on: 'Ja hänet luettiin pahantekijäin joukkoon'. Sillä se, mikä minusta on sanottu, on täyttynyt."</span> <span class="verse"><a name="38">38</a>Niin he sanoivat: "Herra, katso, tässä on kaksi miekkaa". Mutta hän vastasi heille: "Riittää".</span> <span class="verse"><a name="39">39</a>Ja hän meni ulos ja lähti tapansa mukaan Öljymäelle, ja hänen opetuslapsensa seurasivat häntä.</span> <span class="verse"><a name="40">40</a>Ja tultuaan siihen paikkaan hän sanoi heille: "Rukoilkaa, ettette joutuisi kiusaukseen".</span> <span class="verse"><a name="41">41</a>Ja hän vetäytyi heistä noin kivenheiton päähän, laskeutui polvilleen ja rukoili</span> <span class="verse"><a name="42">42</a>sanoen: "Isä, jos sinä tahdot, niin ota pois minulta tämä malja; älköön kuitenkaan tapahtuko minun tahtoni, vaan sinun".</span> <span class="verse"><a name="43">43</a>Niin hänelle ilmestyi taivaasta enkeli, joka vahvisti häntä.</span> <span class="verse"><a name="44">44</a>Ja kun hän oli suuressa tuskassa, rukoili hän yhä hartaammin. Ja hänen hikensä oli niinkuin veripisarat, jotka putosivat maahan.</span> <span class="verse"><a name="45">45</a>Ja kun hän nousi rukoilemasta ja meni opetuslastensa tykö, tapasi hän heidät murheen tähden nukkumasta.</span> <span class="verse"><a name="46">46</a>Niin hän sanoi heille: "Miksi te nukutte? Nouskaa ja rukoilkaa, ettette joutuisi kiusaukseen."</span> <span class="verse"><a name="47">47</a>Ja katso, hänen vielä puhuessaan tuli joukko kansaa, ja yksi niistä kahdestatoista, se, jonka nimi oli Juudas, kulki heidän edellään. Ja hän tuli Jeesuksen luo antamaan hänelle suuta.</span> <span class="verse"><a name="48">48</a>Mutta Jeesus sanoi hänelle: "Juudas, suunantamisellako sinä Ihmisen Pojan kavallat?"</span> <span class="verse"><a name="49">49</a>Kun nyt ne, jotka olivat hänen ympärillään, näkivät, mitä oli tulossa, sanoivat he: "Herra, iskemmekö miekalla?"</span> <span class="verse"><a name="50">50</a>Ja eräs heistä iski ylimmäisen papin palvelijaa ja sivalsi häneltä pois oikean korvan.</span> <span class="verse"><a name="51">51</a>Mutta Jeesus vastasi sanoen: "Sallikaa vielä tämäkin". Ja hän koski hänen korvaansa ja paransi hänet.</span> <span class="verse"><a name="52">52</a>Niin Jeesus sanoi ylipapeille ja pyhäkön vartioston päälliköille ja vanhimmille, jotka olivat tulleet häntä vastaan: "Niinkuin ryöväriä vastaan te olette lähteneet miekat ja seipäät käsissä.</span> <span class="verse"><a name="53">53</a>Minä olen joka päivä ollut teidän kanssanne pyhäkössä, ettekä ole ojentaneet käsiänne minua vastaan. Mutta tämä on teidän hetkenne ja pimeyden valta."</span> <span class="verse"><a name="54">54</a>Niin he ottivat hänet kiinni ja kuljettivat pois ja veivät hänet ylimmäisen papin taloon. Ja Pietari seurasi taampana.</span> <span class="verse"><a name="55">55</a>Ja he virittivät valkean keskelle esipihaa ja asettuivat yhdessä istumaan, ja Pietari istui heidän joukkoonsa.</span> <span class="verse"><a name="56">56</a>Niin eräs palvelijatar, nähdessään hänen istuvan tulen ääressä, katseli häntä kiinteästi ja sanoi: "Tämäkin oli hänen kanssaan".</span> <span class="verse"><a name="57">57</a>Mutta hän kielsi sanoen: "Nainen, en tunne häntä".</span> <span class="verse"><a name="58">58</a>Ja hetkisen perästä näki hänet toinen, eräs mies, ja sanoi: "Sinäkin olet yksi niistä". Mutta Pietari sanoi: "Mies, en ole".</span> <span class="verse"><a name="59">59</a>Ja noin yhden hetken kuluttua vakuutti vielä toinen sanoen: "Totisesti, tämä oli myös hänen kanssaan; sillä onhan hän galilealainenkin".</span> <span class="verse"><a name="60">60</a>Mutta Pietari sanoi: "En ymmärrä, mies, mitä sanot". Ja samassa, hänen vielä puhuessaan, lauloi kukko.</span> <span class="verse"><a name="61">61</a>Ja Herra kääntyi ja katsoi Pietariin; ja Pietari muisti Herran sanat, kuinka hän oli hänelle sanonut: "Ennenkuin kukko tänään laulaa, sinä kolmesti minut kiellät".</span> <span class="verse"><a name="62">62</a>Ja hän meni ulos ja itki katkerasti.</span> <span class="verse"><a name="63">63</a>Ja miehet, jotka pitivät Jeesusta kiinni, pilkkasivat häntä ja pieksivät häntä.</span> <span class="verse"><a name="64">64</a>Ja he peittivät hänen kasvonsa ja kysyivät häneltä sanoen: "Profetoi, kuka se on, joka sinua löi!"</span> <span class="verse"><a name="65">65</a>Ja paljon muita herjaussanoja he puhuivat häntä vastaan.</span> <span class="verse"><a name="66">66</a>Ja päivän valjetessa kansan vanhimmat ja ylipapit ja kirjanoppineet kokoontuivat ja veivät hänet neuvostonsa eteen</span> <span class="verse"><a name="67">67</a>ja sanoivat: "Jos sinä olet Kristus, niin sano se meille". Hän vastasi heille: "Jos minä teille sanon, niin te ette usko;</span> <span class="verse"><a name="68">68</a>ja jos kysyn, ette vastaa.</span> <span class="verse"><a name="69">69</a>Mutta tästedes Ihmisen Poika on istuva Jumalan voiman oikealla puolella."</span> <span class="verse"><a name="70">70</a>Silloin he kaikki sanoivat: "Sinä siis olet Jumalan Poika?" Hän vastasi heille: "Tepä sen sanotte, että minä olen".</span> <span class="verse"><a name="71">71</a>Niin he sanoivat: "Mitä me enää todistusta tarvitsemme? Sillä me itse olemme kuulleet sen hänen omasta suustansa."</span> </p></div</div></div></body></html>