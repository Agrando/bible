<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/gen/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/gen">Genesis</a> &gt <strong>Chapter 32</strong></div><p><span class="verse"><a name="1">1</a>Mutta Jaakob kulki tietänsä; ja Jumalan enkeleitä tuli häntä vastaan.</span> <span class="verse"><a name="2">2</a>Ja nähdessään heidät Jaakob sanoi: "Tämä on Jumalan sotajoukkoa". Ja  hän antoi sille paikalle nimen Mahanaim.</span> <span class="verse"><a name="3">3</a>Sitten Jaakob lähetti sanansaattajat edellään veljensä Eesaun luo  Seirin maahan, Edomin alueelle.</span> <span class="verse"><a name="4">4</a>Ja hän käski heitä sanoen: "Sanokaa herralleni Eesaulle näin: 'Sinun  palvelijasi Jaakob sanoo: Minä olen oleskellut Laabanin luona ja  viipynyt siellä tähän saakka;</span> <span class="verse"><a name="5">5</a>ja minä olen saanut raavaita, aaseja, pikkukarjaa, palvelijoita ja  palvelijattaria ja lähetän nyt sanan herralleni, että saisin armon sinun  silmiesi edessä'."</span> <span class="verse"><a name="6">6</a>Sanansaattajat palasivat Jaakobin luo ja sanoivat: "Me tulimme  veljesi Eesaun luo; hän on jo matkalla sinua vastaan, neljäsataa miestä  mukanaan".</span> <span class="verse"><a name="7">7</a>Silloin valtasi Jaakobin suuri pelko ja ahdistus. Ja hän jakoi väen,  joka oli hänen kanssansa, ja pikkukarjan ja raavaskarjan ja kamelit  kahteen joukkoon.</span> <span class="verse"><a name="8">8</a>Sillä hän ajatteli: "Jos Eesau hyökkää toisen joukon kimppuun ja  tuhoaa sen, niin toinen joukko pääsee pakoon".</span> <span class="verse"><a name="9">9</a>Ja Jaakob sanoi: "Isäni Aabrahamin Jumala ja isäni Iisakin Jumala,  Herra, sinä, joka sanoit minulle: 'Palaja maahasi ja sukusi luo, niin  minä teen sinulle hyvää!'</span> <span class="verse"><a name="10">10</a>Minä olen liian halpa kaikkeen siihen armoon ja kaikkeen siihen  uskollisuuteen, jota sinä olet palvelijallesi osoittanut; sillä  ainoastaan sauva kädessäni minä kuljin tämän Jordanin yli, ja nyt on  minulle karttunut kaksi joukkoa.</span> <span class="verse"><a name="11">11</a>Pelasta minut veljeni Eesaun käsistä, sillä minä pelkään, että hän  tulee ja tuhoaa minut ynnä äidit lapsineen.</span> <span class="verse"><a name="12">12</a>Olethan itse sanonut: 'Minä teen sinulle hyvää ja annan sinun  jälkeläistesi luvun tulla paljoksi kuin meren hiekka, jota ei voida  lukea sen paljouden tähden'."</span> <span class="verse"><a name="13">13</a>Ja hän jäi siihen siksi yöksi. Sitten hän erotti omaisuudestaan  lahjaksi veljelleen Eesaulle</span> <span class="verse"><a name="14">14</a>kaksisataa vuohta ja kaksikymmentä vuohipukkia, kaksisataa uuhta ja  kaksikymmentä oinasta,</span> <span class="verse"><a name="15">15</a>kolmekymmentä imettävää kamelia varsoinensa, neljäkymmentä lehmää ja  kymmenen härkää, kaksikymmentä aasintammaa ja kymmenen aasia.</span> <span class="verse"><a name="16">16</a>Ja hän jätti ne palvelijainsa haltuun, kunkin lauman erikseen, ja  sanoi palvelijoilleen: "Menkää minun edelläni ja jättäkää välimatka  kunkin lauman välille".</span> <span class="verse"><a name="17">17</a>Ja hän käski ensimmäistä sanoen: "Kun veljeni Eesau kohtaa sinut ja  kysyy: 'Kenen sinä olet, ja mihin menet, ja kenen ovat nuo elukat tuolla  edelläsi?'</span> <span class="verse"><a name="18">18</a>niin vastaa: 'Ne ovat palvelijasi Jaakobin, lähetetyt lahjaksi  herralleni Eesaulle; ja katso, myös hän itse tulee jäljessämme'."</span> <span class="verse"><a name="19">19</a>Samoin hän käski toista ja kolmatta ja kaikkia muita, jotka laumoja  ajoivat, sanoen: "Juuri näin on teidän sanottava Eesaulle, kun tapaatte  hänet.</span> <span class="verse"><a name="20">20</a>Ja sanokaa myös: 'Katso, sinun palvelijasi Jaakob tulee meidän  jäljessämme'." Sillä hän ajatteli: "Minä koetan lepyttää häntä lahjalla,  joka kulkee edelläni. Sitten astun itse hänen kasvojensa eteen; ehkä hän  ottaa minut ystävällisesti vastaan."</span> <span class="verse"><a name="21">21</a>Niin lahja kulki hänen edellänsä, mutta itse hän jäi siksi yöksi  leiriin.</span> <span class="verse"><a name="22">22</a>Mutta yöllä hän nousi, otti molemmat vaimonsa ja molemmat  orjattarensa ja yksitoista lastansa ja meni kahlauspaikasta Jabbokin  yli.</span> <span class="verse"><a name="23">23</a>Ja hän otti heidät ja vei heidät joen yli ja vei sen yli kaiken,  mitä hänellä oli.</span> <span class="verse"><a name="24">24</a>Ja Jaakob jäi yksinänsä toiselle puolelle. Silloin painiskeli hänen  kanssaan muuan mies päivän koittoon saakka.</span> <span class="verse"><a name="25">25</a>Ja kun mies huomasi, ettei hän häntä voittanut, iski hän häntä  lonkkaluuhun, niin että Jaakobin lonkka nyrjähti hänen painiskellessaan  hänen kanssaan.</span> <span class="verse"><a name="26">26</a>Ja mies sanoi: "Päästä minut, sillä päivä koittaa". Mutta hän  vastasi: "En päästä sinua, ellet siunaa minua".</span> <span class="verse"><a name="27">27</a>Ja hän sanoi hänelle: "Mikä sinun nimesi on?" Hän vastasi: "Jaakob".</span> <span class="verse"><a name="28">28</a>Silloin hän sanoi: "Sinun nimesi älköön enää olko Jaakob, vaan  Israel, sillä sinä olet taistellut Jumalan ja ihmisten kanssa ja olet  voittanut".</span> <span class="verse"><a name="29">29</a>Ja Jaakob kysyi ja sanoi: "Ilmoita nimesi". Hän vastasi: "Miksi  kysyt minun nimeäni?" Ja hän siunasi hänet siinä.</span> <span class="verse"><a name="30">30</a>Ja Jaakob antoi sille paikalle nimen Penuel, "sillä", sanoi hän,  "minä olen nähnyt Jumalan kasvoista kasvoihin, ja kuitenkin on minun  henkeni pelastunut".</span> <span class="verse"><a name="31">31</a>Ja kun hän oli kulkenut Penuelin ohitse, nousi aurinko; mutta hän  ontui lonkkaansa.</span> <span class="verse"><a name="32">32</a>Sentähden israelilaiset eivät vielä tänäkään päivänä syö  reisijännettä, joka kulkee lonkkaluun yli; sillä hän iski Jaakobia  lonkkaluuhun, reisijänteen kohdalle.</span> </p></div</div></div></body></html>