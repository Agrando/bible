<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/gen/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/gen">Genesis</a> &gt <strong>Chapter 19</strong></div><p><span class="verse"><a name="1">1</a>Ja ne kaksi enkeliä tulivat Sodomaan illalla, ja Loot istui Sodoman  portissa; ja nähtyänsä heidät Loot nousi heitä vastaan ja kumartui  maahan kasvoillensa.</span> <span class="verse"><a name="2">2</a>Ja hän sanoi: "Oi herrani, poiketkaa palvelijanne taloon yöksi ja  peskää jalkanne! Aamulla varhain voitte jatkaa matkaanne." He sanoivat:  "Emme, vaan me jäämme yöksi taivasalle".</span> <span class="verse"><a name="3">3</a>Mutta hän pyysi heitä pyytämällä, ja he poikkesivat hänen luoksensa  ja tulivat hänen taloonsa. Ja hän valmisti heille aterian ja leipoi  happamattomia leipiä, ja he söivät.</span> <span class="verse"><a name="4">4</a>Ennenkuin he olivat laskeutuneet levolle, piirittivät kaupungin  miehet, sodomalaiset, sekä nuoret että vanhat, koko kansa kaikkialta,  talon.</span> <span class="verse"><a name="5">5</a>Ja he huusivat Lootia sanoen hänelle: "Missä ne miehet ovat, jotka  tulivat luoksesi yöllä? Tuo heidät tänne meidän luoksemme, ryhtyäksemme  heihin."</span> <span class="verse"><a name="6">6</a>Silloin Loot meni ulos heidän luokseen portille ja sulki oven  jälkeensä</span> <span class="verse"><a name="7">7</a>ja sanoi: "Älkää, veljeni, tehkö niin pahoin.</span> <span class="verse"><a name="8">8</a>Katsokaa, minulla on kaksi tytärtä, jotka eivät vielä miehestä tiedä.  Ne minä tuon teille, tehkää heille, mitä tahdotte. Älkää vain tehkö  näille miehille mitään pahaa, sillä he ovat tulleet minun kattoni  suojaan."</span> <span class="verse"><a name="9">9</a>Mutta he vastasivat: "Mene tiehesi!" Ja he sanoivat: "Tuo yksi on  tullut tänne asumaan muukalaisena, ja yhtäkaikki hän alati pyrkii  hallitsemaan. Nytpä me pitelemmekin sinua pahemmin kuin heitä." Ja he  tunkeutuivat väkivaltaisesti miehen, Lootin, kimppuun ja kävivät  murtamaan ovea.</span> <span class="verse"><a name="10">10</a>Silloin miehet ojensivat kätensä, vetivät Lootin luoksensa  huoneeseen ja sulkivat oven.</span> <span class="verse"><a name="11">11</a>Ja he sokaisivat ne miehet, jotka olivat talon ovella, sekä nuoret  että vanhat, niin että he turhaan koettivat löytää ovea.</span> <span class="verse"><a name="12">12</a>Ja miehet sanoivat Lootille: "Vieläkö sinulla on ketään omaista  täällä? Vie pois täältä vävysi, poikasi, tyttäresi ja kaikki, keitä  sinulla kaupungissa on,</span> <span class="verse"><a name="13">13</a>sillä me hävitämme tämän paikan. Koska huuto heistä on käynyt  suureksi Herran edessä, lähetti Herra meidät hävittämään sen."</span> <span class="verse"><a name="14">14</a>Silloin Loot meni puhuttelemaan vävyjänsä, joiden oli aikomus ottaa  hänen tyttärensä, ja sanoi: "Nouskaa, lähtekää pois tästä paikasta,  sillä Herra hävittää tämän kaupungin". Mutta hänen vävynsä luulivat  hänen laskevan leikkiä.</span> <span class="verse"><a name="15">15</a>Aamun sarastaessa enkelit kiirehtivät Lootia sanoen: "Nouse, ota  vaimosi ja molemmat tyttäresi, jotka ovat luonasi, ettet hukkuisi  kaupungin syntivelan tähden".</span> <span class="verse"><a name="16">16</a>Ja kun hän vielä vitkasteli, tarttuivat miehet hänen käteensä sekä  hänen vaimonsa ja molempien tyttäriensä käteen, sillä Herra tahtoi  säästää hänet, ja veivät hänet ulos ja jättivät hänet ulkopuolelle  kaupunkia.</span> <span class="verse"><a name="17">17</a>Ja viedessään heitä ulos sanoi mies: "Pakene henkesi tähden, älä  katso taaksesi äläkä pysähdy mihinkään lakeudella. Pakene vuorille,  ettet hukkuisi."</span> <span class="verse"><a name="18">18</a>Mutta Loot sanoi heille: "Oi herrani, ei niin!</span> <span class="verse"><a name="19">19</a>Katso, palvelijasi on saanut armon sinun silmiesi edessä, ja suuri  on sinun laupeutesi, jota olet minulle osoittanut pelastaaksesi henkeni,  mutta minä en voi päästä pakoon vuorille; pelkään, että onnettomuus  saavuttaa minut ja minä kuolen.</span> <span class="verse"><a name="20">20</a>Katso, tuolla on kaupunki lähellä, vähän matkan päässä, paetakseni  sinne; salli minun pelastua sinne - onhan se vähän matkan päässä -  jäädäkseni eloon."</span> <span class="verse"><a name="21">21</a>Ja hän sanoi hänelle: "Katso, minä teen sinulle mieliksi tässäkin  kohden; en hävitä kaupunkia, josta puhut.</span> <span class="verse"><a name="22">22</a>Pakene nopeasti sinne, sillä minä en voi tehdä mitään, ennenkuin  olet sinne saapunut." Siitä kaupunki sai nimekseen Sooar.</span> <span class="verse"><a name="23">23</a>Aurinko oli noussut, kun Loot saapui Sooariin.</span> <span class="verse"><a name="24">24</a>Ja Herra antoi sataa Sodoman ja Gomorran päälle tulikiveä ja tulta,  Herran tyköä taivaasta,</span> <span class="verse"><a name="25">25</a>ja hävitti nämä kaupungit ynnä koko lakeuden sekä kaikki niiden  kaupunkien asukkaat ja maan kasvullisuuden.</span> <span class="verse"><a name="26">26</a>Ja Lootin vaimo, joka tuli hänen jäljessään, katsoi taaksensa, ja  niin hän muuttui suolapatsaaksi.</span> <span class="verse"><a name="27">27</a>Aabraham nousi varhain aamulla ja meni siihen paikkaan, jossa hän  oli seisonut Herran edessä,</span> <span class="verse"><a name="28">28</a>katseli Sodomaan ja Gomorraan päin ja yli koko lakeuden, ja katso,  maasta nousi savu niinkuin pätsin savu.</span> <span class="verse"><a name="29">29</a>Kun Jumala tuhosi sen lakeuden kaupungit, muisti Jumala Aabrahamia  ja johdatti Lootin pois hävityksen keskeltä, hävittäessään ne kaupungit,  joissa Loot oli asunut.</span> <span class="verse"><a name="30">30</a>Ja Loot lähti Sooarista ja asettui vuoristoon molempien tyttäriensä  kanssa, sillä hän pelkäsi asua Sooarissa; ja hän asui luolassa, hän ja  hänen molemmat tyttärensä.</span> <span class="verse"><a name="31">31</a>Niin vanhempi sanoi nuoremmalle: "Isämme on vanha, eikä tässä maassa  ole ketään miestä, joka voisi tulla luoksemme siten, kuin on kaiken maan  tapa.</span> <span class="verse"><a name="32">32</a>Tule, juottakaamme isällemme viiniä ja maatkaamme hänen kanssaan,  saadaksemme isästämme jälkeläisen."</span> <span class="verse"><a name="33">33</a>Niin he juottivat sinä yönä isällensä viiniä. Ja vanhempi meni ja  makasi hänen kanssaan, eikä tämä huomannut, milloin hän tuli hänen  viereensä ja milloin hän nousi.</span> <span class="verse"><a name="34">34</a>Seuraavana päivänä sanoi vanhempi nuoremmalle: "Katso, minä makasin  viime yönä isäni kanssa; juottakaamme hänelle tänäkin yönä viiniä, ja  mene sinä ja makaa hänen kanssaan, saadaksemme isästämme jälkeläisen".</span> <span class="verse"><a name="35">35</a>Niin he juottivat sinäkin yönä isällensä viiniä; ja nuorempi meni ja  makasi hänen kanssaan, eikä tämä huomannut, milloin hän tuli hänen  viereensä ja milloin hän nousi.</span> <span class="verse"><a name="36">36</a>Ja niin Lootin molemmat tyttäret tulivat isästänsä raskaiksi.</span> <span class="verse"><a name="37">37</a>Ja vanhempi synnytti pojan ja antoi hänelle nimen Mooab; hänestä  polveutuvat mooabilaiset aina tähän päivään saakka.</span> <span class="verse"><a name="38">38</a>Ja myöskin nuorempi synnytti pojan ja antoi hänelle nimen Ben-Ammi;  hänestä polveutuvat ammonilaiset aina tähän päivään saakka.</span> </p></div</div></div></body></html>