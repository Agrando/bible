<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 47</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/gen/47"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/gen">Genesis</a> &gt <strong>Chapter 47</strong></div><p><span class="verse"><a name="1">1</a>Ja Joosef meni ja ilmoitti faraolle, sanoen: "Minun isäni ja veljeni  ovat pikkukarjoineen ja raavaskarjoineen, kaikkine omaisuuksineen,  tulleet Kanaanin maasta, ja katso, he ovat Goosenin maakunnassa".</span> <span class="verse"><a name="2">2</a>Ja hän oli ottanut mukaansa veljiensä joukosta viisi miestä; ne hän  toi faraon eteen.</span> <span class="verse"><a name="3">3</a>Niin farao kysyi hänen veljiltänsä: "Mikä on teidän ammattinne?" He  vastasivat faraolle: "Me, sinun palvelijasi, olemme paimenia, me  niinkuin isämmekin".</span> <span class="verse"><a name="4">4</a>Ja he sanoivat vielä faraolle: "Me olemme tulleet asuaksemme jonkun  aikaa tässä maassa; sillä palvelijoillasi ei ollut laidunta karjalleen,  koska kova nälänhätä on Kanaanin maassa. Suo siis palvelijaisi asettua  Goosenin maakuntaan."</span> <span class="verse"><a name="5">5</a>Niin farao sanoi Joosefille: "Isäsi ja veljesi ovat tulleet sinun  luoksesi.</span> <span class="verse"><a name="6">6</a>Egyptin maa on avoinna sinun edessäsi; sijoita isäsi ja veljesi maan  parhaaseen osaan. Asukoot Goosenin maakunnassa; ja jos tiedät heidän  joukossaan olevan kelvollisia miehiä, niin aseta heidät minun karjani  päällysmiehiksi."</span> <span class="verse"><a name="7">7</a>Senjälkeen Joosef toi isänsä Jaakobin sisään ja esitti hänet  faraolle. Ja Jaakob toivotti faraolle siunausta.</span> <span class="verse"><a name="8">8</a>Niin farao kysyi Jaakobilta: "Kuinka monta ikävuotta sinulla on?"</span> <span class="verse"><a name="9">9</a>Jaakob vastasi faraolle: "Minun vaellusaikani on kestänyt sata  kolmekymmentä vuotta. Vähät ja pahat ovat olleet minun elinvuosieni  päivät eivätkä ole saavuttaneet sitä elinvuosien määrää, mikä isilläni  oli vaelluksensa aikana."</span> <span class="verse"><a name="10">10</a>Ja Jaakob toivotti faraolle siunausta ja lähti hänen luotaan.</span> <span class="verse"><a name="11">11</a>Ja Joosef sijoitti isänsä ja veljensä Egyptin maahan ja antoi heille  maaomaisuutta maan parhaasta osasta, Ramseksen maakunnasta, niinkuin  farao oli hänen käskenyt tehdä.</span> <span class="verse"><a name="12">12</a>Ja Joosef elätti isäänsä ja veljiänsä ja koko isänsä perhettä  antamalla jokaiselle elatusta vaimojen ja lasten luvun mukaan.</span> <span class="verse"><a name="13">13</a>Mutta ei missään koko maassa ollut leipää; sillä nälänhätä oli hyvin  kova, niin että Egyptin maa ja Kanaanin maa olivat nääntymässä nälkään.</span> <span class="verse"><a name="14">14</a>Ja viljalla, jota ostettiin, Joosef kokosi kaiken rahan, mitä oli  Egyptin maassa ja Kanaanin maassa; ja Joosef vei rahat faraon hoviin.</span> <span class="verse"><a name="15">15</a>Kun raha oli loppunut Egyptin maasta ja Kanaanin maasta, tulivat  kaikki egyptiläiset Joosefin luo, sanoen: "Anna meille leipää. Miksi me  kuolisimme sinun silmiesi edessä? Sillä raha on loppunut."</span> <span class="verse"><a name="16">16</a>Joosef vastasi: "Tuokaa tänne karjanne. Minä annan teille leipää  karjastanne, jos rahanne on loppunut."</span> <span class="verse"><a name="17">17</a>Ja he toivat Joosefille karjansa, ja Joosef antoi heille leipää  hevosista, lampaista, raavaskarjasta ja aaseista. Niin hän sen vuoden  elätti heitä leivällä kaiken heidän karjansa hinnasta.</span> <span class="verse"><a name="18">18</a>Niin kului se vuosi. Seuraavana vuonna he tulivat taas hänen  luoksensa ja sanoivat hänelle: "Emme tahdo salata herraltamme, että raha  on lopussa, ja myöskin eläimemme ovat joutuneet herramme omiksi; meillä  ei ole muuta jäljellä annettavana herrallemme kuin ruumiimme ja  peltomme.</span> <span class="verse"><a name="19">19</a>Miksi me menehtyisimme sinun silmiesi edessä, sekä me itse että  meidän peltomme? Osta meidät ja peltomme leivällä, niin me tulemme  peltoinemme faraon orjiksi. Anna meille siementä, että eläisimme emmekä  kuolisi eivätkä peltomme joutuisi autioiksi."</span> <span class="verse"><a name="20">20</a>Niin Joosef osti faraolle kaikki Egyptin pellot; sillä egyptiläiset  myivät jokainen vainionsa, koska nälkä ahdisti heitä.  Niin joutui maa  faraon omaksi.</span> <span class="verse"><a name="21">21</a>Ja hän siirsi kansan kaupunkeihin, Egyptin toisesta äärestä toiseen  saakka.</span> <span class="verse"><a name="22">22</a>Ainoastaan pappien peltoja hän ei ostanut; sillä papeilla oli  määrätyt tulot faraolta ja he elivät niistä määrätyistä tuloistaan,  jotka he faraolta saivat. Sentähden heidän ei tarvinnut myydä  peltojansa.</span> <span class="verse"><a name="23">23</a>Ja Joosef sanoi kansalle: "Katso, minä olen nyt ostanut teidät ja  teidän peltonne faraolle; katso, tässä on teille siementä, kylväkää  peltonne.</span> <span class="verse"><a name="24">24</a>Mutta sadosta teidän on annettava viides osa faraolle; mutta neljä  viidettä osaa jääköön teille pellon siemeneksi sekä ravinnoksi  itsellenne ja niille, jotka talossanne ovat, sekä elatukseksi  vaimoillenne ja lapsillenne."</span> <span class="verse"><a name="25">25</a>He vastasivat: "Sinä olet pitänyt meidät hengissä; suo meidän vain  saada armo herramme silmien edessä, niin olemme faraon orjia".</span> <span class="verse"><a name="26">26</a>Niin Joosef teki sen säädökseksi, joka vielä tänäkin päivänä on  voimassa Egyptin pelloista, että faraolle on annettava viides osa.  Ainoastaan pappien pellot eivät joutuneet faraon omiksi.</span> <span class="verse"><a name="27">27</a>Niin Israel jäi asumaan Egyptiin, Goosenin maakuntaan; he asettuivat  sinne ja olivat hedelmällisiä ja lisääntyivät suuresti.</span> <span class="verse"><a name="28">28</a>Ja Jaakob eli Egyptin maassa seitsemäntoista vuotta, ja koko hänen  elinaikansa oli sata neljäkymmentä seitsemän vuotta.</span> <span class="verse"><a name="29">29</a>Kun lähestyi aika, jolloin Israelin oli kuoltava, kutsui hän  poikansa Joosefin ja sanoi hänelle: "Jos olen saanut armon sinun  silmiesi edessä, niin pane nyt kätesi minun kupeeni alle ja osoita  minulle laupeus ja uskollisuus: älä hautaa minua Egyptiin,</span> <span class="verse"><a name="30">30</a>sillä minä tahdon levätä isieni luona; vie siis minut Egyptistä ja  hautaa minut heidän hautaansa". Hän vastasi: "Minä teen, niinkuin  sanot".</span> <span class="verse"><a name="31">31</a>Hän sanoi: "Vanno se minulle". Ja hän vannoi hänelle. Silloin Israel  rukoili, kumartuneena vuoteensa päänalaista vasten.</span> </p></div</div></div></body></html>