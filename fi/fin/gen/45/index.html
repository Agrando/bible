<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 45</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/gen/45"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/gen">Genesis</a> &gt <strong>Chapter 45</strong></div><p><span class="verse"><a name="1">1</a>Silloin Joosef ei voinut kauemmin hillitä itseään kaikkien niiden  nähden, jotka seisoivat hänen ympärillään. Hän huusi: "Antakaa kaikkien  mennä pois minun luotani!" Niin ei ollut ketään saapuvilla, kun Joosef  ilmaisi itsensä veljilleen.</span> <span class="verse"><a name="2">2</a>Ja hän purskahti ääneensä itkemään, niin että egyptiläiset ja faraon  hoviväki sen kuulivat.</span> <span class="verse"><a name="3">3</a>Ja Joosef sanoi veljilleen: "Minä olen Joosef. Vieläkö minun isäni  elää?" Mutta hänen veljensä eivät voineet vastata hänelle, niin  hämmästyksissään he olivat hänen edessään.</span> <span class="verse"><a name="4">4</a>Mutta Joosef sanoi veljilleen: "Tulkaa tänne luokseni". Ja he  tulivat. Niin hän sanoi: "Minä olen Joosef, teidän veljenne, jonka  myitte Egyptiin.</span> <span class="verse"><a name="5">5</a>Mutta älkää nyt olko murheissanne älkääkä pahoitelko sitä, että  olette myyneet minut tänne, sillä Jumala on minut lähettänyt teidän  edellänne pitääkseen teidät hengissä.</span> <span class="verse"><a name="6">6</a>Kaksi vuotta on nyt nälänhätä ollut maassa, ja vielä on jäljellä  viisi vuotta, joina ei kynnetä eikä eloa korjata.</span> <span class="verse"><a name="7">7</a>Niin Jumala lähetti minut teidän edellänne säilyttääkseen teille  jälkeläisiä maan päällä ja pitääkseen teidät hengissä, pelastukseksi  monille.</span> <span class="verse"><a name="8">8</a>Ette siis te ole lähettäneet minua tänne, vaan Jumala; hän asetti  minut faraon neuvonantajaksi ja koko hänen hovinsa herraksi ja koko  Egyptin maan valtiaaksi.</span> <span class="verse"><a name="9">9</a>Menkää, rientäkää minun isäni tykö ja sanokaa hänelle: 'Näin sanoo  poikasi Joosef: Jumala on asettanut minut koko Egyptin herraksi, tule  luokseni, älä viivyttele!</span> <span class="verse"><a name="10">10</a>Sinä saat asettua Goosenin maakuntaan ja olla minun läheisyydessäni,  sinä ja sinun lapsesi ja lastesi lapset, pikkukarjasi ja raavaskarjasi,  kaikki, mitä sinulla on.</span> <span class="verse"><a name="11">11</a>Minä elätän sinua siellä - vielä on näet viisi nälkävuotta - niin  ettet sinä eikä sinun perheesi eikä kukaan omaisistasi ole sortuva  puutteeseen.'</span> <span class="verse"><a name="12">12</a>Te näette omin silmin, ja myöskin veljeni Benjamin näkee, että minä  itse teille puhun.</span> <span class="verse"><a name="13">13</a>Kertokaa siis isällenne kaikesta siitä kunniasta, joka on tullut  minun osakseni Egyptissä, ja kaikesta, mitä olette nähneet, ja rientäkää  ja tuokaa isäni tänne."</span> <span class="verse"><a name="14">14</a>Ja hän lankesi veljensä Benjaminin kaulaan ja itki, ja myöskin  Benjamin itki hänen kaulassaan.</span> <span class="verse"><a name="15">15</a>Ja hän suuteli kaikkia veljiään ja itki heidän rinnoillaan.  Senjälkeen hänen veljensä puhelivat hänen kanssaan.</span> <span class="verse"><a name="16">16</a>Kun sanoma siitä, että Joosefin veljet olivat saapuneet, kuului  faraon hoviin, oli se faraon ja kaikkien hänen palvelijainsa mieleen.</span> <span class="verse"><a name="17">17</a>Ja farao sanoi Joosefille: "Sano veljillesi: 'Tehkää näin:  sälyttäkää kuormat juhtainne selkään ja lähtekää kotiin Kanaanin maahan,</span> <span class="verse"><a name="18">18</a>ottakaa isänne ja perheenne ja tulkaa minun luokseni, niin minä  annan teille parasta, mitä Egyptissä on, ja te saatte syödä maan  lihavuudesta'.</span> <span class="verse"><a name="19">19</a>Ja näin sinun on käskettävä heitä: 'Tehkää näin: ottakaa itsellenne  vaunuja Egyptin maasta lapsianne ja vaimojanne varten ja tuokaa isänne  ja tulkaa.</span> <span class="verse"><a name="20">20</a>Älkää surko taloustavaroitanne, sillä mitä parasta on koko Egyptin  maassa, se on oleva teidän omanne.'"</span> <span class="verse"><a name="21">21</a>Israelin pojat tekivät niin, ja Joosef antoi heille vaunuja faraon  käskyn mukaan sekä evästä matkaa varten.</span> <span class="verse"><a name="22">22</a>Hän antoi kullekin heistä juhlapuvun, mutta Benjaminille hän antoi  kolmesataa hopeasekeliä sekä viisi juhlapukua.</span> <span class="verse"><a name="23">23</a>Samoin hän lähetti isälleen lahjaksi kymmenen aasia, jotka olivat  kuormitetut Egyptin parhaimmilla tavaroilla, ja kymmenen aasintammaa,  jotka kantoivat viljaa ja leipää sekä eväitä hänen isälleen matkaa  varten.</span> <span class="verse"><a name="24">24</a>Sitten hän päästi veljensä menemään ja sanoi heille: "Älkää riidelkö  matkalla".</span> <span class="verse"><a name="25">25</a>Niin he lähtivät Egyptistä ja tulivat isänsä Jaakobin luo Kanaanin  maahan.</span> <span class="verse"><a name="26">26</a>Ja he kertoivat hänelle ja sanoivat: "Joosef on vielä elossa ja on  koko Egyptin maan valtias". Mutta hänen sydämensä pysyi kylmänä, sillä  hän ei uskonut heitä.</span> <span class="verse"><a name="27">27</a>Niin he kertoivat hänelle kaiken, mitä Joosef oli heille puhunut. Ja  kun hän näki vaunut, jotka Joosef oli lähettänyt häntä tuomaan, niin  elpyi heidän isänsä Jaakobin henki.</span> <span class="verse"><a name="28">28</a>Ja Israel sanoi: "Nyt on minulla kyllin; poikani Joosef elää vielä,  minä menen häntä katsomaan, ennenkuin kuolen".</span> </p></div</div></div></body></html>