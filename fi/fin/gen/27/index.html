<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/gen/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/gen">Genesis</a> &gt <strong>Chapter 27</strong></div><p><span class="verse"><a name="1">1</a>Kun Iisak oli tullut vanhaksi ja hänen silmänsä olivat hämärtyneet,  niin ettei hän enää voinut nähdä, kutsui hän Eesaun, vanhemman poikansa,  ja sanoi hänelle: "Poikani!" Tämä vastasi hänelle: "Tässä olen".</span> <span class="verse"><a name="2">2</a>Niin hän sanoi: "Katso, minä olen tullut vanhaksi enkä tiedä, milloin  kuolen.</span> <span class="verse"><a name="3">3</a>Ota siis aseesi, viinesi ja jousesi, ja mene kedolle ja pyydystä  minulle riistaa.</span> <span class="verse"><a name="4">4</a>Ja laita minulle herkkuruoka, minun mieliruokani, ja tuo se  syödäkseni, että minä siunaisin sinut, ennenkuin kuolen."</span> <span class="verse"><a name="5">5</a>Mutta Rebekka kuuli, kuinka Iisak puhui pojallensa Eesaulle. Ja kun  Eesau oli lähtenyt kedolle pyydystämään riistaa, tuodakseen isällensä,</span> <span class="verse"><a name="6">6</a>puhui Rebekka pojalleen Jaakobille sanoen: "Katso, minä kuulin sinun  isäsi puhuvan veljellesi Eesaulle ja sanovan:</span> <span class="verse"><a name="7">7</a>'Tuo minulle riistaa ja laita minulle herkkuruoka syödäkseni, että  siunaisin sinut Herran edessä, ennenkuin kuolen'.</span> <span class="verse"><a name="8">8</a>Kuule siis, poikani, mitä sanon, ja tee, mitä minä käsken:</span> <span class="verse"><a name="9">9</a>mene laumaan ja ota sieltä minulle kaksi hyvää vohlaa laittaakseni  niistä isällesi herkkuruuan, hänen mieliruokansa.</span> <span class="verse"><a name="10">10</a>Ja sinun on vietävä se isäsi syödä, että hän siunaisi sinut,  ennenkuin kuolee."</span> <span class="verse"><a name="11">11</a>Mutta Jaakob sanoi äidillensä Rebekalle: "Katso, veljeni Eesau on  karvainen, mutta minä olen sileäihoinen.</span> <span class="verse"><a name="12">12</a>Entä jos isäni tunnustelee minua? Silloin minä joudun hänen  silmissään pilkkaajaksi ja hankin itselleni kirouksen enkä siunausta."</span> <span class="verse"><a name="13">13</a>Hänen äitinsä sanoi hänelle: "Kohdatkoon se kirous minua, poikani;  kuule vain, mitä minä sanon, mene ja nouda".</span> <span class="verse"><a name="14">14</a>Niin hän meni noutamaan ne ja toi ne äidilleen; ja hänen äitinsä  laittoi herkkuruuan, hänen isänsä mieliruuan.</span> <span class="verse"><a name="15">15</a>Ja Rebekka otti vanhemman poikansa Eesaun parhaat vaatteet, jotka  olivat hänen hallussaan talossa, ja puki ne nuoremman poikansa Jaakobin  ylle.</span> <span class="verse"><a name="16">16</a>Mutta vohlain nahat hän kääri hänen käsiinsä ja paljaaseen  kaulaansa.</span> <span class="verse"><a name="17">17</a>Sitten hän antoi herkkuruuan ynnä leipomansa leivän poikansa  Jaakobin käteen.</span> <span class="verse"><a name="18">18</a>Ja Jaakob meni isänsä luo ja sanoi: "Isäni!" Hän vastasi: "Tässä  olen; kuka sinä olet, poikani?"</span> <span class="verse"><a name="19">19</a>Jaakob sanoi isällensä: "Minä olen Eesau, esikoisesi. Olen tehnyt,  niinkuin käskit minun tehdä; nouse istumaan ja syö riistaani,  siunataksesi minut."</span> <span class="verse"><a name="20">20</a>Mutta Iisak sanoi pojalleen: "Kuinka olet, poikani, niin pian  löytänyt?" Hän vastasi: "Herra, sinun Jumalasi, johdatti sen minun  eteeni".</span> <span class="verse"><a name="21">21</a>Niin Iisak sanoi Jaakobille: "Tulehan lähemmä, poikani,  tunnustellakseni, oletko sinä poikani Eesau vai etkö".</span> <span class="verse"><a name="22">22</a>Ja Jaakob astui isänsä Iisakin luo, ja tämä tunnusteli häntä ja  sanoi: "Ääni on Jaakobin ääni, mutta kädet ovat Eesaun kädet".</span> <span class="verse"><a name="23">23</a>Eikä Iisak tuntenut häntä, sillä hänen kätensä olivat karvaiset,  niinkuin hänen veljensä Eesaun kädet, ja hän siunasi hänet.</span> <span class="verse"><a name="24">24</a>Vielä hän kysyi: "Oletko sinä todella minun poikani Eesau?"  Hän  vastasi: "Olen".</span> <span class="verse"><a name="25">25</a>Silloin hän sanoi: "Tuo ruoka minulle, syödäkseni poikani riistaa,  että siunaisin sinut". Niin hän toi hänelle sen, ja hän söi; ja hän  tarjosi hänelle viiniä, ja hän joi.</span> <span class="verse"><a name="26">26</a>Senjälkeen hänen isänsä Iisak sanoi hänelle: "Tule tänne ja suutele  minua, poikani".</span> <span class="verse"><a name="27">27</a>Hän astui hänen luokseen ja suuteli häntä. Niin Iisak tunsi hänen  vaatteidensa hajun ja siunasi hänet, sanoen: "Katso, minun poikani  tuoksu on kuin kedon tuoksu, jonka Herra on siunannut.</span> <span class="verse"><a name="28">28</a>Jumala antakoon sinulle taivaan kastetta ja maan lihavuutta, jyviä  ja viiniä yllin kyllin.</span> <span class="verse"><a name="29">29</a>Kansat palvelkoot sinua, kansakunnat sinua kumartakoot. Ole veljiesi  herra, ja äitisi pojat kumartakoot sinua. Kirottu olkoon, joka sinua  kiroaa, siunattu, joka sinua siunaa."</span> <span class="verse"><a name="30">30</a>Kun Iisak oli ehtinyt siunata Jaakobin ja tämä juuri oli lähtenyt  isänsä Iisakin luota, niin hänen veljensä Eesau tuli kotiin  metsästämästä.</span> <span class="verse"><a name="31">31</a>Ja hänkin laittoi herkkuruuan, vei sen isälleen ja sanoi isälleen:  "Nouse, isäni, ja syö poikasi riistaa, siunataksesi minut".</span> <span class="verse"><a name="32">32</a>Hänen isänsä Iisak kysyi häneltä: "Kuka olet?" Hän vastasi: "Minä  olen poikasi Eesau, sinun esikoisesi".</span> <span class="verse"><a name="33">33</a>Silloin Iisak säikähtyi kovin ja sanoi: "Kuka sitten oli se  metsästäjä, joka toi minulle riistaa, niin että minä, ennenkuin sinä  tulit, söin kaikkea ja siunasin hänet? Siunattu hän myös on oleva."</span> <span class="verse"><a name="34">34</a>Kun Eesau kuuli isänsä sanat, puhkesi hän valittamaan äänekkäästi ja  haikeasti ja sanoi isälleen: "Siunaa minutkin, isäni!"</span> <span class="verse"><a name="35">35</a>Mutta hän vastasi: "Veljesi tuli kavalasti ja riisti sinulta  siunauksen".</span> <span class="verse"><a name="36">36</a>Niin hän sanoi: "Oikeinpa häntä kutsutaankin Jaakobiksi. Sillä hän  on nyt kahdesti minut pettänyt: esikoisuuteni hän on minulta vienyt, ja  katso, nyt hän riisti minulta myöskin siunauksen." Ja hän kysyi: "Eikö  sinulla ole mitään siunausta minun varalleni?"</span> <span class="verse"><a name="37">37</a>Ja Iisak vastasi ja sanoi Eesaulle: "Katso, minä olen asettanut  hänet sinun herraksesi ja antanut kaikki hänen veljensä hänelle  palvelijoiksi sekä varustanut hänet jyvillä ja viinillä; mitä voisin  enää tehdä sinun hyväksesi, poikani?"</span> <span class="verse"><a name="38">38</a>Eesau sanoi isällensä: "Tuo yksi ainoa siunausko sinulla vain onkin,  isäni? Siunaa myöskin minut, isäni!" Ja Eesau korotti äänensä ja itki.</span> <span class="verse"><a name="39">39</a>Niin hänen isänsä Iisak vastasi ja sanoi hänelle: "Katso, sinun  asuinsijasi on oleva kaukana lihavasta maasta ja vailla taivaan kastetta  ylhäältä.</span> <span class="verse"><a name="40">40</a>Miekkasi varassa sinä olet elävä ja palveleva veljeäsi. Mutta  valtoimena kierrellen sinä riisut hänen ikeensä niskaltasi."</span> <span class="verse"><a name="41">41</a>Ja Eesau alkoi vihata Jaakobia siunauksen tähden, jolla hänen isänsä  oli hänet siunannut; ja Eesau ajatteli itsekseen: "Pian tulee aika,  jolloin suremme isäämme; silloin minä tapan veljeni Jaakobin".</span> <span class="verse"><a name="42">42</a>Mutta Rebekalle ilmoitettiin hänen vanhemman poikansa Eesaun  aikeista; ja hän kutsutti luokseen nuoremman poikansa Jaakobin ja sanoi  hänelle: "Katso, veljesi Eesau uhkaa kostaa sinulle ja tappaa sinut.</span> <span class="verse"><a name="43">43</a>Kuule siis, mitä sanon, poikani: nouse ja pakene minun veljeni  Laabanin luo Harraniin</span> <span class="verse"><a name="44">44</a>ja jää hänen luokseen joksikin aikaa, kunnes veljesi kiukku asettuu,</span> <span class="verse"><a name="45">45</a>kunnes veljesi lakkaa sinua vihaamasta ja unhottaa, mitä olet  hänelle tehnyt. Sitten minä lähetän noutamaan sinut sieltä.  Minkätähden  menettäisin teidät molemmat samana päivänä!"</span> <span class="verse"><a name="46">46</a>Ja Rebekka sanoi Iisakille: "Minä olen kyllästynyt elämääni Heetin  tyttärien tähden. Jos Jaakobkin ottaa vaimon Heetin tyttäristä, tässä  maassa syntyneen, sellaisen kuin nämä, niin mitä varten minä enää elän?"</span> </p></div</div></div></body></html>