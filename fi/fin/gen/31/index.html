<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/gen/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/gen">Genesis</a> &gt <strong>Chapter 31</strong></div><p><span class="verse"><a name="1">1</a>Mutta hän sai kuulla, että Laabanin pojat puhuivat näin: "Jaakob on  anastanut kaikki, mitä isämme omisti; isämme omaisuudesta hän on  hankkinut itselleen kaiken tämän rikkauden".</span> <span class="verse"><a name="2">2</a>Ja Jaakob huomasi Laabanin kasvoista, ettei hän ollut häntä kohtaan  niinkuin ennen.</span> <span class="verse"><a name="3">3</a>Ja Herra sanoi Jaakobille: "Palaja isiesi maahan ja sukusi tykö. Minä  olen sinun kanssasi."</span> <span class="verse"><a name="4">4</a>Niin Jaakob kutsutti Raakelin ja Leean kedolle laumansa luo,</span> <span class="verse"><a name="5">5</a>ja hän sanoi heille: "Minä huomaan isänne kasvoista, ettei hän ole  minua kohtaan niinkuin ennen, vaikka isäni Jumala on ollut minun  kanssani.</span> <span class="verse"><a name="6">6</a>Te tiedätte, että minä olen palvellut isäänne kaikin voimin,</span> <span class="verse"><a name="7">7</a>mutta isänne on kohdellut minua petollisesti ja muuttanut palkkaani  kymmenen kertaa. Jumala ei kuitenkaan ole sallinut hänen tehdä minulle  mitään vahinkoa.</span> <span class="verse"><a name="8">8</a>Kun hän sanoi: 'Pilkulliset olkoot sinun palkkasi', niin koko lauma  kantoi pilkullisia; ja kun hän sanoi: 'Juovikkaat olkoot sinun  palkkasi', niin koko lauma kantoi juovikkaita.</span> <span class="verse"><a name="9">9</a>Niin on Jumala ottanut isänne omaisuuden ja antanut minulle.</span> <span class="verse"><a name="10">10</a>Mutta lauman pariutumisen aikana minä nostin silmäni ja näin unessa,  että vuohipukit, jotka astuivat laumaa, olivat juovikkaita, pilkullisia  ja kirjavia.</span> <span class="verse"><a name="11">11</a>Ja Jumalan enkeli sanoi minulle unessa: 'Jaakob!' Minä vastasin:  'Tässä olen'.</span> <span class="verse"><a name="12">12</a>Niin hän sanoi: 'Nosta silmäsi ja katso, kaikki vuohipukit, jotka  astuvat laumaa, ovat juovikkaita, pilkullisia ja kirjavia, sillä minä  olen nähnyt kaiken, mitä Laaban sinulle tekee.</span> <span class="verse"><a name="13">13</a>Minä olen Jumala, joka ilmestyin Beetelissä, jossa sinä voitelit  patsaan ja jossa teit minulle lupauksen. Nouse nyt ja lähde tästä maasta  ja palaja synnyinmaahasi.'"</span> <span class="verse"><a name="14">14</a>Silloin Raakel ja Leea vastasivat ja sanoivat hänelle: "Ei meillä  ole enää osaa eikä perintöä isämme talossa.</span> <span class="verse"><a name="15">15</a>Eikö hän pitänyt meitä kuin vieraita, koska myi meidät ja söi  suuhunsa meistä saamansa hinnan.</span> <span class="verse"><a name="16">16</a>Niin, koko se rikkaus, jonka Jumala on ottanut isältämme, meidän se  on ja meidän lastemme. Tee siis nyt kaikki, mitä Jumala on sinulle  sanonut."</span> <span class="verse"><a name="17">17</a>Silloin Jaakob nousi ja nosti lapsensa ja vaimonsa kamelien selkään</span> <span class="verse"><a name="18">18</a>ja kuljetti pois kaiken karjansa ja kaiken omaisuutensa, jonka hän  oli koonnut, kaiken omistamansa ja Mesopotamiassa hankkimansa karjan,  mennäkseen isänsä Iisakin luo Kanaanin maahan.</span> <span class="verse"><a name="19">19</a>Mutta Laaban oli mennyt keritsemään lampaitaan. Silloin Raakel  varasti isänsä kotijumalat.</span> <span class="verse"><a name="20">20</a>Ja Jaakob lähti varkain aramilaisen Laabanin luota eikä ilmaissut  hänelle pakenemisaiettaan.</span> <span class="verse"><a name="21">21</a>Niin hän pakeni kaikkinensa, lähti ja meni virran yli ja suuntasi  kulkunsa Gileadin vuorille päin.</span> <span class="verse"><a name="22">22</a>Mutta kolmantena päivänä Laabanille ilmoitettiin, että Jaakob oli  paennut.</span> <span class="verse"><a name="23">23</a>Silloin hän otti mukaansa heimonsa miehet ja ajoi häntä takaa  seitsemän päivänmatkaa ja saavutti hänet Gileadin vuorilla.</span> <span class="verse"><a name="24">24</a>Mutta Jumala tuli aramilaisen Laabanin luo unessa yöllä ja sanoi  hänelle: "Varo, ettet puhu Jaakobille hyvää etkä pahaa".</span> <span class="verse"><a name="25">25</a>Ja Laaban saavutti Jaakobin. Jaakob oli pystyttänyt telttansa  vuorelle, Laaban taas pystytti telttansa Gileadin vuorelle.</span> <span class="verse"><a name="26">26</a>Ja Laaban sanoi Jaakobille: "Mitä oletkaan tehnyt? Sinä olet  pettänyt minut ja kuljettanut pois minun tyttäreni niinkuin miekalla  otetut!</span> <span class="verse"><a name="27">27</a>Minkätähden pakenit salaa, läksit luotani varkain? Et ilmoittanut  minulle mitään, ja niin minä en saanut saattaa sinua matkalle iloiten ja  laulaen, vaskirummuin ja kantelein,</span> <span class="verse"><a name="28">28</a>etkä suonut minun suudella lasteni lapsia ja tyttäriäni.  Tyhmästi  sinä olet menetellyt.</span> <span class="verse"><a name="29">29</a>Minulla olisi valta tehdä teille pahaa, mutta teidän isänne Jumala  sanoi minulle viime yönä näin: 'Varo, ettet puhu Jaakobille hyvää etkä  pahaa'.</span> <span class="verse"><a name="30">30</a>Olkoon: sinä olet nyt lähtenyt matkallesi, koska niin suuresti  ikävöit isäsi kotiin, mutta minkätähden olet varastanut minun jumalani?"</span> <span class="verse"><a name="31">31</a>Jaakob vastasi ja sanoi Laabanille: "Minä pelkäsin, sillä ajattelin,  että sinä riistäisit minulta tyttäresi.</span> <span class="verse"><a name="32">32</a>Mutta se, jonka hallusta löydät jumalasi, menettäköön henkensä.  Heimojemme miesten läsnäollessa tutki, mitä minulla on, ja ota pois,  mikä on omaasi." Sillä Jaakob ei tiennyt, että Raakel oli ne varastanut.</span> <span class="verse"><a name="33">33</a>Ja Laaban meni Jaakobin telttaan, Leean telttaan ja molempien  orjatarten telttaan, mutta ei löytänyt mitään. Ja tultuaan ulos Leean  teltasta hän meni Raakelin telttaan.</span> <span class="verse"><a name="34">34</a>Mutta Raakel oli ottanut kotijumalat, pannut ne kamelin satulaan ja  istunut niiden päälle. Ja Laaban penkoi koko teltan, mutta ei löytänyt  mitään.</span> <span class="verse"><a name="35">35</a>Ja hän sanoi isällensä: "Älä vihastu, herrani, siitä etten voi  nousta sinun edessäsi, sillä minun on, niinkuin naisten tavallisesti  on". Ja Laaban etsi, mutta ei löytänyt kotijumalia.</span> <span class="verse"><a name="36">36</a>Silloin Jaakob vihastui ja soimasi Laabania; Jaakob puhkesi puhumaan  ja sanoi Laabanille: "Mitä minä olen rikkonut, mitä pahaa minä olen  tehnyt, että näin minua ahdistat?</span> <span class="verse"><a name="37">37</a>Nyt olet penkonut kaikki minun tavarani; mitä olet löytänyt  sellaista, joka olisi sinun talosi tavaraa? Tuo se tähän minun heimoni  ja sinun heimosi miesten eteen, että he ratkaisisivat meidän molempien  välin.</span> <span class="verse"><a name="38">38</a>Jo kaksikymmentä vuotta minä olen ollut sinun luonasi; sinun uuhesi  ja vuohesi eivät ole synnyttäneet keskoisia, enkä minä ole oinaita sinun  laumastasi syönyt.</span> <span class="verse"><a name="39">39</a>Pedon haaskaamaa en ole sinulle tuonut, se oli minun itseni  korvattava; minulta sinä sen vaadit, olipa se viety päivällä tai viety  yöllä.</span> <span class="verse"><a name="40">40</a>Päivällä vaivasi minua helle, yöllä vilu, ja uni pakeni silmistäni.</span> <span class="verse"><a name="41">41</a>Jo kaksikymmentä vuotta minä olen ollut sinun talossasi; neljätoista  vuotta minä palvelin sinua saadakseni molemmat tyttäresi ja kuusi vuotta  saadakseni sinulta karjaa, mutta kymmenen kertaa sinä muutit minun  palkkani.</span> <span class="verse"><a name="42">42</a>Jos minun isäni Jumala, Aabrahamin Jumala, jota myöskin Iisak  pelkää, ei olisi ollut minun puolellani, niin sinä olisit nyt lähettänyt  minut tyhjänä tieheni. Jumala on nähnyt minun kurjuuteni ja kätteni  vaivannäön, ja hän ratkaisi viime yönä asian."</span> <span class="verse"><a name="43">43</a>Niin Laaban vastasi ja sanoi Jaakobille: "Tyttäret ovat minun  tyttäriäni, ja lapset ovat minun lapsiani, ja karja on minun karjaani,  ja kaikki, mitä näet, on minun omaani. Mutta minkä minä nyt mahdan  näille tyttärilleni tai lapsille, jotka he ovat synnyttäneet!</span> <span class="verse"><a name="44">44</a>Tule siis, tehkäämme liitto keskenämme, ja olkoon se todistuksena  meidän välillämme, minun ja sinun."</span> <span class="verse"><a name="45">45</a>Silloin Jaakob otti kiven ja nosti sen pystyyn patsaaksi.</span> <span class="verse"><a name="46">46</a>Ja Jaakob sanoi heimonsa miehille: "Kootkaa kiviä". Ja he ottivat  kiviä ja rakensivat roukkion ja aterioivat siinä sen kiviroukkion  päällä.</span> <span class="verse"><a name="47">47</a>Ja Laaban antoi sille nimen Jegar-Saahaduta, mutta Jaakob antoi  sille nimen Galed.</span> <span class="verse"><a name="48">48</a>Ja Laaban sanoi: "Tämä roukkio olkoon tänään todistajana meidän  välillämme, minun ja sinun"; sentähden hän antoi sille nimen Galed</span> <span class="verse"><a name="49">49</a>ja myöskin nimen Mispa, sillä hän sanoi: "Herra olkoon vartija  meidän välillämme, minun ja sinun, kun joudumme loitolle toistemme  näkyvistä.</span> <span class="verse"><a name="50">50</a>Jos sinä kohtelet pahasti minun tyttäriäni tahi otat toisia vaimoja  tyttärieni lisäksi, niin tiedä, että vaikkei ketään ihmistä olekaan  läsnä, Jumala kuitenkin on todistajana meidän välillämme, minun ja  sinun."</span> <span class="verse"><a name="51">51</a>Ja Laaban sanoi vielä Jaakobille: "Katso, tämä roukkio ja tämä  patsas, jonka minä olen pystyttänyt meidän välillemme, minun ja sinun</span> <span class="verse"><a name="52">52</a>- tämä roukkio olkoon todistuksena, ja myöskin tämä patsas olkoon  todistuksena siitä, etten minä kulje tämän roukkion ohi sinun luoksesi  ja ettet sinäkään kulje tämän roukkion ja tämän patsaan ohi minun  luokseni paha mielessä.</span> <span class="verse"><a name="53">53</a>Aabrahamin Jumala ja Naahorin Jumala, heidän isiensä Jumala, olkoon  tuomarina meidän välillämme." Ja Jaakob vannoi valansa Jumalan kautta,  jota hänen isänsä Iisak pelkäsi.</span> <span class="verse"><a name="54">54</a>Ja Jaakob uhrasi vuorella teurasuhrin ja kutsui heimonsa miehet  aterioimaan, ja he aterioivat ja olivat yötä vuorella.</span> <span class="verse"><a name="55">55</a>Mutta varhain seuraavana aamuna Laaban nousi, suuteli lastensa  lapsia ja tyttäriään ja hyvästeli heidät; sitten hän lähti matkaan ja  palasi kotiinsa.</span> </p></div</div></div></body></html>