<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/gen/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/gen">Genesis</a> &gt <strong>Chapter 13</strong></div><p><span class="verse"><a name="1">1</a>Niin Abram lähti pois Egyptistä, hän ja hänen vaimonsa ja kaikki,  mitä hänellä oli, ja Loot hänen kanssaan, Etelämaahan.</span> <span class="verse"><a name="2">2</a>Abram oli hyvin rikas: hänellä oli karjaa, hopeata ja kultaa.</span> <span class="verse"><a name="3">3</a>Ja hän vaelsi, kulkien levähdyspaikasta toiseen, Etelämaasta  Beeteliin asti, aina siihen paikkaan, missä hänen majansa oli ensi  kerralla ollut, Beetelin ja Ain välillä,</span> <span class="verse"><a name="4">4</a>siihen paikkaan, johon hän ennen oli rakentanut alttarin; ja Abram  huusi siinä avuksi Herran nimeä.</span> <span class="verse"><a name="5">5</a>Ja myöskin Lootilla, joka vaelsi Abramin kanssa, oli pikkukarjaa,  raavaskarjaa ja telttoja.</span> <span class="verse"><a name="6">6</a>Eikä maa riittänyt heidän asuakseen yhdessä, sillä heillä oli paljon  omaisuutta, niin etteivät voineet yhdessä asua.</span> <span class="verse"><a name="7">7</a>Niin syntyi riitaa Abramin karjapaimenten ja Lootin karjapaimenten  välillä. Ja siihen aikaan asuivat siinä maassa kanaanilaiset ja  perissiläiset.</span> <span class="verse"><a name="8">8</a>Silloin Abram sanoi Lootille: "Älköön olko riitaa meidän välillämme,  minun ja sinun, älköönkä minun paimenteni ja sinun paimentesi välillä,  sillä olemmehan veljeksiä.</span> <span class="verse"><a name="9">9</a>Eikö koko maa ole avoinna edessäsi? Eroa minusta. Jos sinä menet  vasemmalle, niin minä menen oikealle, tahi jos sinä menet oikealle, niin  minä menen vasemmalle."</span> <span class="verse"><a name="10">10</a>Ja Loot nosti silmänsä ja näki koko Jordanin lakeuden olevan  runsasvetistä seutua; ennenkuin Herra hävitti Sodoman ja Gomorran, oli  se Sooariin saakka niinkuin Herran puutarha, niinkuin Egyptin maa.</span> <span class="verse"><a name="11">11</a>Niin Loot valitsi itselleen koko Jordanin lakeuden ja siirtyi itään  päin, ja he erkanivat toisistaan.</span> <span class="verse"><a name="12">12</a>Abram asettui Kanaanin maahan, Loot asettui lakeuden kaupunkeihin ja  siirtyi siirtymistään telttoineen Sodomaan asti.</span> <span class="verse"><a name="13">13</a>Mutta Sodoman kansa oli kovin pahaa ja syntistä Herran edessä.</span> <span class="verse"><a name="14">14</a>Ja Herra sanoi Abramille, sen jälkeen kuin Loot oli hänestä eronnut:  "Nosta silmäsi ja katso siitä paikasta, missä olet, pohjoiseen, etelään,  itään ja länteen.</span> <span class="verse"><a name="15">15</a>Sillä kaiken maan, jonka näet, minä annan sinulle ja sinun  jälkeläisillesi ikuisiksi ajoiksi.</span> <span class="verse"><a name="16">16</a>Ja minä teen sinun jälkeläistesi luvun paljoksi kuin maan tomun. Jos  voidaan lukea maan tomu, niin voidaan lukea myöskin sinun jälkeläisesi.</span> <span class="verse"><a name="17">17</a>Nouse ja vaella maata pitkin ja poikin, sillä sinulle minä sen  annan."</span> <span class="verse"><a name="18">18</a>Ja Abram siirtyi siirtymistään telttoineen ja tuli ja asettui Mamren  tammistoon, joka on Hebronin luona, ja rakensi sinne alttarin Herralle.</span> </p></div</div></div></body></html>