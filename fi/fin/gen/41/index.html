<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/gen/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/gen">Genesis</a> &gt <strong>Chapter 41</strong></div><p><span class="verse"><a name="1">1</a>Kahden vuoden kuluttua tapahtui, että farao näki unen; hän oli  seisovinaan Niilivirran rannalla.</span> <span class="verse"><a name="2">2</a>Ja katso, virrasta nousi seitsemän kaunista ja lihavaa lehmää, jotka  kävivät laitumella kaislikossa.</span> <span class="verse"><a name="3">3</a>Ja katso, niiden jälkeen nousi virrasta toiset seitsemän lehmää,  rumia ja laihoja; ne asettuivat edellisten lehmien viereen virran  rannalle.</span> <span class="verse"><a name="4">4</a>Ja ne rumat ja laihat lehmät söivät ne seitsemän kaunista ja lihavaa  lehmää. Siihen farao heräsi.</span> <span class="verse"><a name="5">5</a>Mutta hän nukkui uudestaan ja näki toisen kerran unta: seitsemän  paksua ja kaunista tähkäpäätä kasvoi samassa oljessa.</span> <span class="verse"><a name="6">6</a>Ja katso, niiden jälkeen kasvoi vielä seitsemän tähkäpäätä, ohutta ja  itätuulen polttamaa.</span> <span class="verse"><a name="7">7</a>Ja nämä ohuet tähkäpäät nielivät ne seitsemän paksua ja täyteläistä  tähkäpäätä. Siihen farao heräsi, ja katso, se oli unta.</span> <span class="verse"><a name="8">8</a>Mutta aamulla hänen mielensä oli levoton, ja hän kutsutti eteensä  kaikki Egyptin tietäjät ja kaikki viisaat; ja farao kertoi heille  unensa, mutta ei ollut sitä, joka olisi voinut selittää ne faraolle.</span> <span class="verse"><a name="9">9</a>Silloin puhui ylimmäinen juomanlaskija faraolle sanoen: "Nyt minä  muistan rikokseni.</span> <span class="verse"><a name="10">10</a>Farao oli vihastunut palvelijoihinsa, ja hän pani minut vankeuteen  henkivartijain päämiehen taloon, minut ja ylimmäisen leipojan.</span> <span class="verse"><a name="11">11</a>Niin me molemmat, minä ja hän, näimme samana yönä unta; me näimme  kumpikin unemme, jolla oli oma selityksensä.</span> <span class="verse"><a name="12">12</a>Ja siellä oli meidän kanssamme hebrealainen nuorukainen,  henkivartijain päämiehen palvelija. Hänelle me kerroimme unemme, ja hän  selitti ne meille; hän selitti, mitä kummankin uni merkitsi.</span> <span class="verse"><a name="13">13</a>Ja niinkuin hän meille oli selittänyt, niin kävikin: minut  asetettiin entiseen virkaani, toinen hirtettiin."</span> <span class="verse"><a name="14">14</a>Silloin farao kutsutti Joosefin eteensä. Ja hänet tuotiin kiiruusti  vankikuopasta. Ja hän ajatti hiuksensa ja muutti vaatteensa ja tuli  faraon eteen.</span> <span class="verse"><a name="15">15</a>Ja farao sanoi Joosefille: "Minä olen nähnyt unen, eikä ole sen  selittäjää, mutta olen kuullut kerrottavan sinusta, että kun kuulet  unen, sinä voit sen selittää".</span> <span class="verse"><a name="16">16</a>Joosef vastasi faraolle sanoen: "En minä; mutta Jumala antaa  faraolle suotuisan vastauksen".</span> <span class="verse"><a name="17">17</a>Ja farao puhui Joosefille: "Minä näin unen; olin seisovinani  Niilivirran rannalla.</span> <span class="verse"><a name="18">18</a>Ja katso, virrasta nousi seitsemän lihavaa ja kaunista lehmää, jotka  kävivät laitumella kaislikossa.</span> <span class="verse"><a name="19">19</a>Ja katso, niiden jälkeen nousi virrasta toiset seitsemän lehmää,  kurjia, kovin rumia ja laihoja; en ole koko Egyptin maassa nähnyt niin  rumia kuin ne.</span> <span class="verse"><a name="20">20</a>Ja nämä laihat ja rumat lehmät söivät ne ensimmäiset, ne lihavat  lehmät.</span> <span class="verse"><a name="21">21</a>Mutta vaikka ne olivat nielleet nämä, ei voinut huomata, että ne  olivat nielleet ne, vaan ne olivat yhtä rumannäköiset kuin ennenkin.  Siihen minä heräsin.</span> <span class="verse"><a name="22">22</a>Mutta taas minä näin unta: seitsemän täyteläistä ja kaunista  tähkäpäätä kasvoi samassa oljessa.</span> <span class="verse"><a name="23">23</a>Ja katso, niiden jälkeen kasvoi vielä seitsemän tähkäpäätä,  kuivunutta, ohutta ja itätuulen polttamaa.</span> <span class="verse"><a name="24">24</a>Ja nämä ohuet tähkäpäät nielivät ne seitsemän kaunista tähkäpäätä.  Minä kerroin tämän tietäjille, mutta ei kukaan kyennyt sanomaan minulle,  mitä se merkitsee."</span> <span class="verse"><a name="25">25</a>Niin Joosef sanoi faraolle: "Faraon unet merkitsevät kumpikin samaa;  Jumala on ilmaissut faraolle, mitä hän on tekevä.</span> <span class="verse"><a name="26">26</a>Seitsemän kaunista lehmää merkitsee seitsemää vuotta, seitsemän  kaunista tähkäpäätä merkitsee myös seitsemää vuotta; unilla on sama  merkitys.</span> <span class="verse"><a name="27">27</a>Ja seitsemän laihaa ja rumaa lehmää, jotka nousivat niiden jälkeen,  merkitsee seitsemää vuotta, ja seitsemän tyhjää, itätuulen polttamaa  tähkäpäätä merkitsee seitsemää nälkävuotta.</span> <span class="verse"><a name="28">28</a>Tätä minä tarkoitin, kun sanoin faraolle: Jumala on antanut faraon  nähdä, mitä hän on tekevä.</span> <span class="verse"><a name="29">29</a>Katso, tulee seitsemän vuotta, jolloin on suuri viljavuus koko  Egyptin maassa.</span> <span class="verse"><a name="30">30</a>Mutta niitä seuraa seitsemän sellaista nälkävuotta, että Egyptin  maan entinen viljavuus kokonaan unhottuu, ja nälänhätä tuottaa maalle  häviön.</span> <span class="verse"><a name="31">31</a>Eikä enää tiedetä mitään maassa vallinneesta viljavuudesta sitä  seuraavan nälänhädän vuoksi, sillä se on oleva ylen kova.</span> <span class="verse"><a name="32">32</a>Mutta että uni toistui faraolle, se tietää, että Jumala on asian  varmasti päättänyt ja että Jumala antaa sen pian tapahtua.</span> <span class="verse"><a name="33">33</a>Nyt valitkoon siis farao ymmärtäväisen ja taitavan miehen ja  asettakoon hänet Egyptin hallitusmieheksi.</span> <span class="verse"><a name="34">34</a>Näin tehköön farao: asettakoon päällysmiehiä maahan ja ottakoon  viidennen osan Egyptin maan sadosta seitsemänä viljavuotena.</span> <span class="verse"><a name="35">35</a>Ja koottakoon näinä hyvinä vuosina, jotka tulevat, kaikki niiden  sato ja kasattakoon viljaa faraon haltuun, talletettakoon sato  kaupunkeihin ja säilytettäköön,</span> <span class="verse"><a name="36">36</a>niin että maalla on eloa säästössä seitsemän nälkävuoden varalle,  jotka kohtaavat Egyptin maata. Niin ei maa joudu perikatoon nälänhädän  aikana."</span> <span class="verse"><a name="37">37</a>Tämä puhe miellytti faraota ja kaikkia hänen palvelijoitansa.</span> <span class="verse"><a name="38">38</a>Ja farao sanoi palvelijoilleen: "Voisimmeko löytää ketään, jossa on  Jumalan henki niinkuin tässä?"</span> <span class="verse"><a name="39">39</a>Ja farao sanoi Joosefille: "Koska Jumala on sinulle ilmoittanut  kaiken tämän, ei ole ketään niin ymmärtäväistä ja taitavaa, kuin sinä  olet.</span> <span class="verse"><a name="40">40</a>Hoida sinä minun taloani, ja sinun käskyäsi totelkoon kaikki minun  kansani; ainoastaan valtaistuimen puolesta minä olen sinua korkeampi."</span> <span class="verse"><a name="41">41</a>Ja farao sanoi Joosefille: "Katso, minä asetan sinut koko Egyptin  maan hallitusmieheksi".</span> <span class="verse"><a name="42">42</a>Ja farao otti sinettisormuksensa kädestään ja pani sen Joosefin  käteen ja puetti hänen ylleen hienot pellavavaatteet ja ripusti  kultakäädyt hänen kaulaansa.</span> <span class="verse"><a name="43">43</a>Ja hän antoi hänen ajaa omissa, lähinnä parhaissa vaunuissaan, ja  hänen edellään huudettiin: abrek! Niin asetettiin hänet koko Egyptin  maan hallitusmieheksi.</span> <span class="verse"><a name="44">44</a>Ja farao sanoi Joosefille: "Minä olen farao, mutta sinun  tahtomattasi älköön kukaan nostako kättä tai jalkaa koko Egyptin  maassa".</span> <span class="verse"><a name="45">45</a>Ja farao nimitti Joosefin Saafenat-Paneahiksi ja antoi hänelle  puolisoksi Aasenatin, Oonin papin Poti-Feran tyttären. Niin Joosef lähti  tarkastamaan Egyptin maata.</span> <span class="verse"><a name="46">46</a>Joosef oli kolmenkymmenen vuoden vanha, kun hän tuli faraon, Egyptin  kuninkaan, palvelijaksi. Ja Joosef lähti faraon luota ja kulki läpi koko  Egyptin maan.</span> <span class="verse"><a name="47">47</a>Ja seitsemänä viljavuotena maa kasvoi ylen runsaasti.</span> <span class="verse"><a name="48">48</a>Ja näinä seitsemänä hyvänä vuotena, jotka tulivat Egyptin maahan,  hän kokosi kaikkea eloa ja talletti sen kaupunkeihin. Hän talletti  kuhunkin kaupunkiin sen elon, joka tuotiin ympäristön vainioilta.</span> <span class="verse"><a name="49">49</a>Niin Joosef kasasi viljaa niinkuin meren hiekkaa, ylen suuret  määrät, siihen asti että lakattiin sitä mittaamasta, sillä se ei ollut  enää mitattavissa.</span> <span class="verse"><a name="50">50</a>Joosefille syntyi, ennenkuin nälkävuosi tuli, kaksi poikaa, jotka  Aasenat, Oonin papin Poti-Feran tytär, synnytti hänelle.</span> <span class="verse"><a name="51">51</a>Esikoiselle Joosef antoi nimen Manasse, "sillä", sanoi hän, "Jumala  on saattanut minut unhottamaan kaikki vaivani ja koko isäni kodin".</span> <span class="verse"><a name="52">52</a>Toiselle hän antoi nimen Efraim, "sillä", sanoi hän, "Jumala on  tehnyt minut hedelmälliseksi kärsimysteni maassa".</span> <span class="verse"><a name="53">53</a>Ne seitsemän viljavuotta, jotka tulivat Egyptin maahan, kuluivat  loppuun.</span> <span class="verse"><a name="54">54</a>Senjälkeen alkoi seitsemän nälkävuotta, niinkuin Joosef oli sanonut,  ja tuli nälänhätä kaikkiin maihin, mutta Egyptin maassa oli leipäviljaa  kaikkialla.</span> <span class="verse"><a name="55">55</a>Mutta koko Egyptin maa näki nälkää, ja kansa huusi faraolta leipää.  Silloin farao sanoi kaikille egyptiläisille: "Menkää Joosefin luo ja  tehkää, mitä hän käskee teidän tehdä".</span> <span class="verse"><a name="56">56</a>Kun nälkä ahdisti koko maata, avasi Joosef kaikki varastot ja myi  viljaa egyptiläisille. Mutta nälänhätä tuli yhä kovemmaksi Egyptin  maassa.</span> <span class="verse"><a name="57">57</a>Ja kaikista maista tultiin Egyptiin Joosefin luo ostamaan viljaa,  sillä kaikissa maissa oli kova nälänhätä.</span> </p></div</div></div></body></html>