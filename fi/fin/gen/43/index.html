<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 43</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/gen/43"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/gen">Genesis</a> &gt <strong>Chapter 43</strong></div><p><span class="verse"><a name="1">1</a>Mutta nälänhätä oli maassa kova.</span> <span class="verse"><a name="2">2</a>Ja kun he olivat syöneet loppuun sen viljan, jonka olivat tuoneet  Egyptistä, sanoi heidän isänsä heille: "Menkää jälleen ostamaan meille  vähän elintarpeita".</span> <span class="verse"><a name="3">3</a>Juuda vastasi hänelle sanoen: "Se mies teroitti meille teroittamalla:  'Ette saa tulla minun kasvojeni eteen, ellei veljenne ole teidän  kanssanne'.</span> <span class="verse"><a name="4">4</a>Jos annat veljemme seurata meidän mukanamme, niin me lähdemme  ostamaan sinulle elintarpeita.</span> <span class="verse"><a name="5">5</a>Mutta jos et anna, niin emme lähde; sillä se mies sanoi meille: 'Ette  saa tulla minun kasvojeni eteen, ellei veljenne ole teidän kanssanne'."</span> <span class="verse"><a name="6">6</a>Israel sanoi: "Minkätähden teitte niin pahasti minua kohtaan, että  ilmaisitte tuolle miehelle teillä olevan vielä veljen?"</span> <span class="verse"><a name="7">7</a>He vastasivat: "Mies kyseli tuiki tarkasti meitä ja meidän sukuamme,  sanoen: 'Elääkö isänne vielä? Onko teillä vielä veljeä?' Silloin me  ilmoitimme hänelle, niinkuin asia on.  Saatoimmeko tietää, että hän  sanoisi: 'Tuokaa tänne veljenne'?"</span> <span class="verse"><a name="8">8</a>Ja Juuda sanoi isällensä Israelille: "Anna nuorukaisen seurata minun  mukanani, niin me nousemme ja lähdemme matkalle, että jäisimme eloon,  sekä me että sinä ja vaimomme ja lapsemme, emmekä kuolisi.</span> <span class="verse"><a name="9">9</a>Minä vastaan hänestä; minun kädestäni saat vaatia hänet. Jos en tuo  häntä takaisin sinun luoksesi ja aseta häntä eteesi, niin minä olen  syyllinen sinun edessäsi kaiken elinaikani.</span> <span class="verse"><a name="10">10</a>Totisesti, jos emme olisi näin vitkastelleet, niin olisimme jo  kaksikin kertaa voineet olla sieltä kotona."</span> <span class="verse"><a name="11">11</a>Silloin heidän isänsä Israel sanoi heille: "Jos niin on, tehkää  ainakin tämä: ottakaa säkkeihinne maan parhaimpia tuotteita ja viekää ne  sille miehelle lahjaksi: vähän balsamia ja vähän hunajaa, kumihartsia ja  hajupihkaa, pähkinöitä ja manteleita.</span> <span class="verse"><a name="12">12</a>Ja ottakaa mukaanne kaksinkertainen raha, niin että viette takaisin  sen rahan, joka palautettiin säkkienne suussa. Ehkä se oli erehdys.</span> <span class="verse"><a name="13">13</a>Ottakaa sitten mukaanne myöskin veljenne ja nouskaa ja menkää  jälleen sen miehen luo.</span> <span class="verse"><a name="14">14</a>Jumala, Kaikkivaltias, suokoon, että se mies tekisi teille laupeuden  ja antaisi toisen veljenne sekä Benjaminin palata kotiin teidän  kanssanne. Mutta jos tulen lapsettomaksi, niin tulen lapsettomaksi."</span> <span class="verse"><a name="15">15</a>Niin miehet ottivat mukaansa lahjan ja kaksinkertaisen rahan sekä  myöskin Benjaminin ja nousivat ja menivät Egyptiin; ja he astuivat  Joosefin eteen.</span> <span class="verse"><a name="16">16</a>Kun Joosef näki Benjaminin heidän seurassaan, sanoi hän  huoneenhaltijalleen: "Vie nämä miehet sisään; teurasta teuras ja  valmista se, sillä miehet saavat syödä päivällistä minun kanssani".</span> <span class="verse"><a name="17">17</a>Ja mies teki, niinkuin Joosef oli käskenyt, ja vei miehet Joosefin  taloon.</span> <span class="verse"><a name="18">18</a>Mutta miehet pelkäsivät, kun heitä vietiin Joosefin taloon,  arvellen: "Sen rahan tähden, joka viime kerralla tuli takaisin meidän  säkeissämme, ne nyt vievät meitä tänne hyökätäkseen ja karatakseen  meidän kimppuumme, ottaakseen meidät orjiksi ja anastaakseen aasimme".</span> <span class="verse"><a name="19">19</a>Niin he menivät Joosefin huoneenhaltijan luo ja puhuttelivat häntä  talon ovella</span> <span class="verse"><a name="20">20</a>ja sanoivat: "Oi kuule, herra, me olemme kerran ennen käyneet täällä  ostamassa elintarpeita,</span> <span class="verse"><a name="21">21</a>ja kun me tulimme yöpaikkaan ja avasimme säkkimme, niin katso,  jokaisen raha oli hänen säkkinsä suussa täysipainoisena; olemme nyt  tuoneet ne mukanamme takaisin.</span> <span class="verse"><a name="22">22</a>Ja olemme tuoneet mukanamme toisenkin rahan ostaaksemme viljaa  elatukseksemme. Emme tiedä, kuka on pannut meidän rahamme säkkeihimme."</span> <span class="verse"><a name="23">23</a>Hän vastasi: "Olkaa rauhassa, älkää peljätkö. Teidän Jumalanne ja  teidän isänne Jumala on antanut teidän löytää aarteen säkeistänne.  Teidän rahanne minä olen saanut." Ja hän toi heidän luokseen Simeonin.</span> <span class="verse"><a name="24">24</a>Ja hän vei miehet Joosefin taloon ja antoi heille vettä jalkain  pesemiseksi ja heidän aaseilleen rehua.</span> <span class="verse"><a name="25">25</a>He laittoivat lahjansa järjestykseen siksi, kunnes Joosef tulisi  päivälliselle; sillä he olivat kuulleet, että saisivat aterioida siellä.</span> <span class="verse"><a name="26">26</a>Kun Joosef oli tullut kotiin, veivät he hänelle huoneeseen lahjat,  jotka heillä oli mukanaan, ja kumartuivat maahan hänen edessänsä.</span> <span class="verse"><a name="27">27</a>Hän tervehti heitä ja kysyi: "Kuinka voi teidän vanha isänne, josta  puhuitte? Vieläkö hän elää?"</span> <span class="verse"><a name="28">28</a>He vastasivat: "Palvelijasi, meidän isämme, voi hyvin; hän elää  vielä". Ja he kumartuivat ja heittäytyivät maahan.</span> <span class="verse"><a name="29">29</a>Ja hän nosti silmänsä ja näki veljensä Benjaminin, äitinsä pojan, ja  kysyi: "Onko tämä teidän nuorin veljenne, josta puhuitte?" Sitten hän  sanoi: "Jumala olkoon sinulle, poikani, armollinen".</span> <span class="verse"><a name="30">30</a>Mutta silloin Joosef keskeytti äkkiä puheensa, sillä nähdessään  veljensä hän tuli sydämessään liikutetuksi ja etsi tilaisuutta  itkeäkseen; niin hän meni sisähuoneeseen ja itki siellä.</span> <span class="verse"><a name="31">31</a>Senjälkeen hän pestyään kasvonsa tuli ulos, hillitsi itsensä ja  käski: "Tarjotkaa ruokaa".</span> <span class="verse"><a name="32">32</a>Ja tarjottiin erikseen hänelle ja erikseen heille ja erikseen  egyptiläisille, jotka aterioivat hänen kanssaan; egyptiläiset näet eivät  saata syödä yhdessä hebrealaisten kanssa, sillä se on egyptiläisille  kauhistus.</span> <span class="verse"><a name="33">33</a>He istuivat vastapäätä häntä iän mukaan, esikoinen ensimmäisenä ja  nuorin viimeisenä; ja ihmetellen miehet katselivat toisiaan.</span> <span class="verse"><a name="34">34</a>Ja hän antoi kantaa omasta pöydästään ruokia heille, ja Benjaminin  annos oli viisi kertaa suurempi kuin kaikkien muiden.  Ja he joivat  hänen kanssaan ja juopuivat.</span> </p></div</div></div></body></html>