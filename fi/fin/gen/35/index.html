<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/gen/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/gen">Genesis</a> &gt <strong>Chapter 35</strong></div><p><span class="verse"><a name="1">1</a>Ja Jumala sanoi Jaakobille: "Nouse, mene Beeteliin, asetu sinne ja  rakenna sinne alttari Jumalalle, joka ilmestyi sinulle paetessasi  veljeäsi Eesauta".</span> <span class="verse"><a name="2">2</a>Niin Jaakob sanoi perheellensä ja kaikille, jotka olivat hänen  kanssaan: "Poistakaa vieraat jumalat, joita teillä on keskuudessanne,  puhdistautukaa ja muuttakaa vaatteenne.</span> <span class="verse"><a name="3">3</a>Ja nouskaamme ja menkäämme Beeteliin, rakentaakseni sinne alttarin  Jumalalle, joka kuuli minua ahdistukseni aikana ja oli minun kanssani  tiellä, jota vaelsin."</span> <span class="verse"><a name="4">4</a>Niin he jättivät Jaakobille kaikki vieraat jumalat, jotka olivat  heidän hallussansa, sekä renkaat, jotka olivat heidän korvissaan, ja  Jaakob kätki ne maahan tammen alle, joka oli Sikemissä.</span> <span class="verse"><a name="5">5</a>Ja he lähtivät liikkeelle; ja Jumalan kauhu valtasi heidän  ympärillään olevat kaupungit, niin etteivät nämä ajaneet takaa Jaakobin  poikia.</span> <span class="verse"><a name="6">6</a>Ja Jaakob saapui Luusiin, joka on Kanaanin maassa, se on Beeteliin,  kaiken väen kanssa, joka oli hänen seurassaan.</span> <span class="verse"><a name="7">7</a>Ja hän rakensi sinne alttarin ja nimitti paikan Eel-Beeteliksi, koska  Jumala oli siellä ilmestynyt hänelle, silloin kun hän pakeni veljeään.</span> <span class="verse"><a name="8">8</a>Mutta Debora, Rebekan imettäjä, kuoli, ja hänet haudattiin Beetelin  alapuolelle tammen alle, ja se sai siitä nimen "Itkutammi".</span> <span class="verse"><a name="9">9</a>Ja Jumala ilmestyi jälleen Jaakobille hänen palattuaan Mesopotamiasta  ja siunasi hänet.</span> <span class="verse"><a name="10">10</a>Ja Jumala sanoi hänelle: "Sinun nimesi on Jaakob; mutta älköön sinua  enää kutsuttako Jaakobiksi, vaan nimesi olkoon Israel". - Niin hän sai  nimen Israel.</span> <span class="verse"><a name="11">11</a>Ja Jumala sanoi hänelle: "Minä olen Jumala, Kaikkivaltias; ole  hedelmällinen ja lisäänny. Kansa, suuri kansojen joukko on sinusta  tuleva, ja kuninkaita lähtee sinun kupeistasi.</span> <span class="verse"><a name="12">12</a>Ja maan, jonka minä olen antanut Aabrahamille ja Iisakille, minä  annan sinulle; myöskin sinun jälkeläisillesi minä annan sen maan."</span> <span class="verse"><a name="13">13</a>Ja Jumala kohosi ylös hänen luotaan siitä paikasta, jossa hän oli  häntä puhutellut.</span> <span class="verse"><a name="14">14</a>Ja Jaakob pystytti patsaan siihen paikkaan, jossa hän oli häntä  puhutellut, kivipatsaan, ja vuodatti juomauhrin sen päälle ja kaatoi  öljyä sen päälle.</span> <span class="verse"><a name="15">15</a>Ja Jaakob nimitti sen paikan, jossa Jumala oli häntä puhutellut,  Beeteliksi.</span> <span class="verse"><a name="16">16</a>Sitten he lähtivät liikkeelle Beetelistä. Ja kun vielä oli jonkun  verran matkaa Efrataan, joutui Raakel synnytystuskiin, ja hänen  synnytystuskansa olivat hyvin kovat.</span> <span class="verse"><a name="17">17</a>Ja kun hänen synnytystuskansa olivat kovimmillaan, sanoi kätilövaimo  hänelle: "Älä pelkää, sillä tälläkin kertaa sinä saat pojan".</span> <span class="verse"><a name="18">18</a>Mutta kun hänen henkensä oli lähtemäisillään, sillä hänen oli  kuoltava, antoi hän hänelle nimen Benoni, mutta hänen isänsä antoi  hänelle nimen Benjamin.</span> <span class="verse"><a name="19">19</a>Niin Raakel kuoli siellä, ja hänet haudattiin Efratan tien varteen,  se on Beetlehemiin.</span> <span class="verse"><a name="20">20</a>Ja Jaakob pystytti hänen haudalleen patsaan; tämä Raakelin  hautapatsas on olemassa vielä tänäkin päivänä.</span> <span class="verse"><a name="21">21</a>Ja Israel lähti liikkeelle sieltä ja pystytti telttansa tuolle  puolen Karjatornia.</span> <span class="verse"><a name="22">22</a>Ja tapahtui, kun Israel asui siinä maassa, että Ruuben meni ja  makasi Bilhan, isänsä sivuvaimon, kanssa. Ja Israel sai sen kuulla.</span> <span class="verse"><a name="23">23</a>Jaakobilla oli kaksitoista poikaa. Leean pojat olivat Ruuben,  Jaakobin esikoinen, Simeon, Leevi, Juuda, Isaskar ja Sebulon.</span> <span class="verse"><a name="24">24</a>Raakelin pojat olivat Joosef ja Benjamin.</span> <span class="verse"><a name="25">25</a>Bilhan, Raakelin orjattaren, pojat olivat Daan ja Naftali.</span> <span class="verse"><a name="26">26</a>Silpan, Leean orjattaren, pojat olivat Gaad ja Asser. Nämä ovat ne  Jaakobin pojat, jotka syntyivät hänelle Mesopotamiassa.</span> <span class="verse"><a name="27">27</a>Ja Jaakob saapui isänsä Iisakin luo Mamreen, Kirjat-Arbaan, se on  Hebroniin, jossa Aabraham ja Iisak olivat asuneet muukalaisina.</span> <span class="verse"><a name="28">28</a>Ja Iisakin elinaika oli sata kahdeksankymmentä vuotta.</span> <span class="verse"><a name="29">29</a>Ja Iisak vaipui kuolemaan ja tuli otetuksi heimonsa tykö, vanhana ja  elämästä kyllänsä saaneena. Ja hänen poikansa Eesau ja Jaakob hautasivat  hänet.</span> </p></div</div></div></body></html>