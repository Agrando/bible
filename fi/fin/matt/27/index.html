<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/matt/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/matt">Matthew</a> &gt <strong>Chapter 27</strong></div><p><span class="verse"><a name="1">1</a>Mutta aamun koittaessa kaikki ylipapit ja kansan vanhimmat pitivät neuvoa Jeesusta vastaan tappaaksensa hänet;</span> <span class="verse"><a name="2">2</a>ja he sitoivat hänet ja veivät pois ja antoivat hänet maaherran, Pilatuksen, käsiin.</span> <span class="verse"><a name="3">3</a>Kun Juudas, hänen kavaltajansa, näki, että hänet oli tuomittu, silloin hän katui ja toi takaisin ne kolmekymmentä hopearahaa ylipapeille ja vanhimmille</span> <span class="verse"><a name="4">4</a>ja sanoi: "Minä tein synnin, kun kavalsin viattoman veren". Mutta he sanoivat: "Mitä se meihin koskee? Katso itse eteesi."</span> <span class="verse"><a name="5">5</a>Ja hän viskasi hopearahat temppeliin, lähti sieltä, meni pois ja hirttäytyi.</span> <span class="verse"><a name="6">6</a>Niin ylipapit ottivat hopearahat ja sanoivat: "Ei ole luvallista panna näitä temppelirahastoon, koska ne ovat veren hinta".</span> <span class="verse"><a name="7">7</a>Ja neuvoteltuaan he ostivat niillä savenvalajan pellon muukalaisten hautausmaaksi.</span> <span class="verse"><a name="8">8</a>Sentähden sitä peltoa vielä tänäkin päivänä kutsutaan Veripelloksi.</span> <span class="verse"><a name="9">9</a>Silloin kävi toteen, mikä on puhuttu profeetta Jeremiaan kautta, joka sanoo: "Ja he ottivat ne kolmekymmentä hopearahaa, hinnan siitä arvioidusta miehestä, jonka he olivat israelilaisten puolesta arvioineet,</span> <span class="verse"><a name="10">10</a>ja antoivat ne savenvalajan pellosta, niinkuin Herra oli minun kauttani käskenyt".</span> <span class="verse"><a name="11">11</a>Mutta Jeesus seisoi maaherran edessä. Ja maaherra kysyi häneltä sanoen: "Oletko sinä juutalaisten kuningas?" Niin Jeesus sanoi: "Sinäpä sen sanot".</span> <span class="verse"><a name="12">12</a>Ja kun ylipapit ja vanhimmat häntä syyttivät, ei hän mitään vastannut.</span> <span class="verse"><a name="13">13</a>Silloin Pilatus sanoi hänelle: "Etkö kuule, kuinka paljon he todistavat sinua vastaan?"</span> <span class="verse"><a name="14">14</a>Mutta hän ei vastannut yhteenkään hänen kysymykseensä, niin että maaherra suuresti ihmetteli.</span> <span class="verse"><a name="15">15</a>Oli tapana, että maaherra juhlan aikana päästi kansalle yhden vangin irti, kenenkä he tahtoivat.</span> <span class="verse"><a name="16">16</a>Ja heillä oli silloin kuuluisa vanki, jota sanottiin Barabbaaksi.</span> <span class="verse"><a name="17">17</a>Kun he nyt olivat koolla, sanoi Pilatus heille: "Kummanko tahdotte, että minä teille päästän, Barabbaanko vai Jeesuksen, jota sanotaan Kristukseksi?"</span> <span class="verse"><a name="18">18</a>Sillä hän tiesi, että he kateudesta olivat antaneet hänet hänen käsiinsä.</span> <span class="verse"><a name="19">19</a>Mutta kun hän istui tuomarinistuimella, lähetti hänen vaimonsa hänelle sanan: "Älä puutu siihen vanhurskaaseen mieheen, sillä minä olen tänä yönä unessa paljon kärsinyt hänen tähtensä".</span> <span class="verse"><a name="20">20</a>Mutta ylipapit ja vanhimmat yllyttivät kansaa anomaan Barabbasta, mutta surmauttamaan Jeesuksen.</span> <span class="verse"><a name="21">21</a>Ja maaherra puhui heille ja sanoi: "Kummanko näistä kahdesta tahdotte, että minä teille päästän?" Niin he sanoivat: "Barabbaan".</span> <span class="verse"><a name="22">22</a>Pilatus sanoi heille: "Mitä minun sitten on tehtävä Jeesukselle, jota sanotaan Kristukseksi?" He sanoivat kaikki: "Ristiinnaulittakoon!"</span> <span class="verse"><a name="23">23</a>Niin maaherra sanoi: "Mitä pahaa hän sitten on tehnyt?" Mutta he huusivat vielä kovemmin sanoen: "Ristiinnaulittakoon!"</span> <span class="verse"><a name="24">24</a>Ja kun Pilatus näki, ettei mikään auttanut, vaan että meteli yhä yltyi, otti hän vettä ja pesi kätensä kansan nähden ja sanoi: "Viaton olen minä tämän miehen vereen. Katsokaa itse eteenne."</span> <span class="verse"><a name="25">25</a>Niin kaikki kansa vastasi ja sanoi: "Tulkoon hänen verensä meidän päällemme ja meidän lastemme päälle".</span> <span class="verse"><a name="26">26</a>Silloin hän päästi heille Barabbaan, mutta Jeesuksen hän ruoskitti ja luovutti ristiinnaulittavaksi.</span> <span class="verse"><a name="27">27</a>Silloin maaherran sotamiehet veivät Jeesuksen mukanaan palatsiin ja keräsivät hänen ympärilleen koko sotilasjoukon.</span> <span class="verse"><a name="28">28</a>Ja he riisuivat hänet ja panivat hänen päällensä tulipunaisen vaipan</span> <span class="verse"><a name="29">29</a>ja väänsivät orjantappuroista kruunun, panivat sen hänen päähänsä ja ruovon hänen oikeaan käteensä, polvistuivat hänen eteensä ja pilkkasivat häntä ja sanoivat: "Terve, juutalaisten kuningas!"</span> <span class="verse"><a name="30">30</a>Ja he sylkivät häntä, ottivat ruovon ja löivät häntä päähän.</span> <span class="verse"><a name="31">31</a>Ja kun he olivat häntä pilkanneet, riisuivat he häneltä vaipan, pukivat hänet hänen omiin vaatteisiinsa ja veivät hänet pois ristiinnaulittavaksi.</span> <span class="verse"><a name="32">32</a>Ja matkalla he tapasivat kyreneläisen miehen, jonka nimi oli Simon. Hänet he pakottivat kantamaan hänen ristiänsä.</span> <span class="verse"><a name="33">33</a>Ja tultuaan paikalle, jota sanotaan Golgataksi - se on: pääkallon paikaksi -</span> <span class="verse"><a name="34">34</a>he tarjosivat hänelle juotavaksi katkeralla nesteellä sekoitettua viiniä; mutta maistettuaan hän ei tahtonut sitä juoda.</span> <span class="verse"><a name="35">35</a>Ja kun he olivat hänet ristiinnaulinneet, jakoivat he keskenään hänen vaatteensa heittäen niistä arpaa.</span> <span class="verse"><a name="36">36</a>Sitten he istuutuivat ja vartioivat häntä siellä.</span> <span class="verse"><a name="37">37</a>Ja he olivat panneet hänen päänsä yläpuolelle hänen syynsä julki, näin kirjoitettuna: "Tämä on Jeesus, juutalaisten kuningas".</span> <span class="verse"><a name="38">38</a>Silloin ristiinnaulittiin hänen kanssansa kaksi ryöväriä, toinen oikealle ja toinen vasemmalle puolelle.</span> <span class="verse"><a name="39">39</a>Ja ne, jotka kulkivat ohitse, herjasivat häntä, nyökyttivät päätänsä</span> <span class="verse"><a name="40">40</a>ja sanoivat: "Sinä, joka hajotat maahan temppelin ja kolmessa päivässä sen rakennat, auta itseäsi, jos olet Jumalan Poika, ja astu alas ristiltä".</span> <span class="verse"><a name="41">41</a>Samoin ylipapit ja kirjanoppineet ja vanhimmat pilkkasivat häntä ja sanoivat:</span> <span class="verse"><a name="42">42</a>"Muita hän on auttanut, itseään ei voi auttaa. Onhan hän Israelin kuningas; astukoon nyt alas ristiltä, niin me uskomme häneen.</span> <span class="verse"><a name="43">43</a>Hän on luottanut Jumalaan; vapahtakoon nyt Jumala hänet, jos on häneen mielistynyt; sillä hän on sanonut: 'Minä olen Jumalan Poika'."</span> <span class="verse"><a name="44">44</a>Ja samalla tavalla herjasivat häntä ryöväritkin, jotka olivat ristiinnaulitut hänen kanssansa.</span> <span class="verse"><a name="45">45</a>Mutta kuudennesta hetkestä alkaen tuli pimeys yli kaiken maan, ja sitä kesti hamaan yhdeksänteen hetkeen.</span> <span class="verse"><a name="46">46</a>Ja yhdeksännen hetken vaiheilla Jeesus huusi suurella äänellä sanoen: "Eeli, Eeli, lama sabaktani?" Se on: Jumalani, Jumalani, miksi minut hylkäsit?</span> <span class="verse"><a name="47">47</a>Sen kuullessaan sanoivat muutamat niistä, jotka siinä seisoivat: "Hän huutaa Eliasta".</span> <span class="verse"><a name="48">48</a>Ja kohta muuan heistä juoksi ja otti sienen, täytti sen hapanviinillä, pani sen ruovon päähän ja antoi hänelle juoda.</span> <span class="verse"><a name="49">49</a>Mutta muut sanoivat: "Annas, katsokaamme, tuleeko Elias häntä pelastamaan".</span> <span class="verse"><a name="50">50</a>Niin Jeesus taas huusi suurella äänellä ja antoi henkensä.</span> <span class="verse"><a name="51">51</a>Ja katso, temppelin esirippu repesi kahtia ylhäältä alas asti, ja maa järisi, ja kalliot halkesivat,</span> <span class="verse"><a name="52">52</a>ja haudat aukenivat, ja monta nukkuneiden pyhien ruumista nousi ylös.</span> <span class="verse"><a name="53">53</a>Ja he lähtivät haudoistaan ja tulivat hänen ylösnousemisensa jälkeen pyhään kaupunkiin ja ilmestyivät monelle.</span> <span class="verse"><a name="54">54</a>Mutta kun sadanpäämies ja ne, jotka hänen kanssaan vartioitsivat Jeesusta, näkivät maanjäristyksen ja mitä muuta tapahtui, peljästyivät he suuresti ja sanoivat: "Totisesti tämä oli Jumalan Poika".</span> <span class="verse"><a name="55">55</a>Ja siellä oli monta naista, jotka olivat Galileasta seuranneet Jeesusta ja palvelleet häntä; he seisoivat taampana katselemassa.</span> <span class="verse"><a name="56">56</a>Heidän joukossaan oli Maria Magdaleena ja Maria, Jaakobin ja Joosefin äiti, ja Sebedeuksen poikain äiti.</span> <span class="verse"><a name="57">57</a>Mutta illan tultua saapui rikas mies, Arimatiasta kotoisin, nimeltä Joosef, joka hänkin oli Jeesuksen opetuslapsi.</span> <span class="verse"><a name="58">58</a>Hän meni Pilatuksen luo ja pyysi Jeesuksen ruumista. Silloin Pilatus käski antaa sen hänelle.</span> <span class="verse"><a name="59">59</a>Ja Joosef otti ruumiin, kääri sen puhtaaseen liinavaatteeseen</span> <span class="verse"><a name="60">60</a>ja pani sen uuteen hautakammioonsa, jonka oli hakkauttanut kallioon. Ja hän vieritti suuren kiven hautakammion ovelle ja lähti pois.</span> <span class="verse"><a name="61">61</a>Ja siellä olivat Maria Magdaleena ja toinen Maria, jotka istuivat vastapäätä hautaa.</span> <span class="verse"><a name="62">62</a>Seuraavana päivänä, joka oli valmistuspäivän jälkeinen, ylipapit ja fariseukset kokoontuivat Pilatuksen luo</span> <span class="verse"><a name="63">63</a>ja sanoivat: "Herra, me muistamme sen villitsijän vielä eläessään sanoneen: 'Kolmen päivän kuluttua minä nousen ylös'.</span> <span class="verse"><a name="64">64</a>Käske siis tarkasti vartioida hautaa kolmanteen päivään asti, etteivät hänen opetuslapsensa tulisi ja varastaisi häntä ja sanoisi kansalle: 'Hän nousi kuolleista', ja niin viimeinen villitys olisi pahempi kuin ensimmäinen."</span> <span class="verse"><a name="65">65</a>Niin Pilatus sanoi heille: "Tuossa on vartijaväkeä, menkää, vartioikaa niin hyvin kuin taidatte".</span> <span class="verse"><a name="66">66</a>Niin he menivät ja turvasivat haudan lukitsemalla kiven sinetillä ja asettamalla vartijat.</span> </p></div</div></div></body></html>