<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/matt/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/matt">Matthew</a> &gt <strong>Chapter 26</strong></div><p><span class="verse"><a name="1">1</a>Ja kun Jeesus oli lopettanut kaikki nämä puheet, sanoi hän opetuslapsillensa:</span> <span class="verse"><a name="2">2</a>"Te tiedätte, että kahden päivän perästä on pääsiäinen; silloin Ihmisen Poika annetaan ristiinnaulittavaksi".</span> <span class="verse"><a name="3">3</a>Silloin ylipapit ja kansan vanhimmat kokoontuivat Kaifas nimisen ylimmäisen papin palatsiin</span> <span class="verse"><a name="4">4</a>ja neuvottelivat, kuinka ottaisivat Jeesuksen kiinni kavaluudella ja tappaisivat hänet.</span> <span class="verse"><a name="5">5</a>Mutta he sanoivat: "Ei juhlan aikana, ettei syntyisi meteliä kansassa".</span> <span class="verse"><a name="6">6</a>Kun Jeesus oli Betaniassa pitalisen Simonin asunnossa,</span> <span class="verse"><a name="7">7</a>tuli hänen luoksensa nainen, mukanaan alabasteripullo täynnä kallisarvoista voidetta, minkä hän vuodatti Jeesuksen päähän hänen ollessaan aterialla.</span> <span class="verse"><a name="8">8</a>Mutta sen nähdessään hänen opetuslapsensa närkästyivät ja sanoivat: "Mitä varten tämä haaskaus?</span> <span class="verse"><a name="9">9</a>Olisihan sen voinut myydä kalliista hinnasta ja antaa rahat köyhille."</span> <span class="verse"><a name="10">10</a>Kun Jeesus sen huomasi, sanoi hän heille: "Miksi pahoitatte tämän naisen mieltä? Sillä hän teki hyvän työn minulle.</span> <span class="verse"><a name="11">11</a>Köyhät teillä on aina keskuudessanne, mutta minua teillä ei ole aina.</span> <span class="verse"><a name="12">12</a>Sillä kun hän valoi tämän voiteen minun ruumiilleni, teki hän sen minun hautaamistani varten.</span> <span class="verse"><a name="13">13</a>Totisesti minä sanon teille: missä ikinä kaikessa maailmassa tätä evankeliumia saarnataan, siellä sekin, minkä hän teki, on mainittava hänen muistoksensa."</span> <span class="verse"><a name="14">14</a>Silloin meni yksi niistä kahdestatoista, nimeltä Juudas Iskariot, ylipappien luo</span> <span class="verse"><a name="15">15</a>ja sanoi: "Mitä tahdotte antaa minulle, niin minä saatan hänet teidän käsiinne?" Ja he maksoivat hänelle kolmekymmentä hopearahaa.</span> <span class="verse"><a name="16">16</a>Ja siitä hetkestä hän etsi sopivaa tilaisuutta kavaltaaksensa hänet.</span> <span class="verse"><a name="17">17</a>Mutta ensimmäisenä happamattoman leivän päivänä opetuslapset tulivat Jeesuksen tykö ja sanoivat: "Mihin tahdot, että valmistamme pääsiäislampaan sinun syödäksesi?"</span> <span class="verse"><a name="18">18</a>Niin hän sanoi: "Menkää kaupunkiin sen ja sen luo ja sanokaa hänelle: 'Opettaja sanoo: Minun aikani on lähellä; sinun luonasi minä syön pääsiäisaterian opetuslasteni kanssa'."</span> <span class="verse"><a name="19">19</a>Ja opetuslapset tekivät, niinkuin Jeesus oli heitä käskenyt, ja valmistivat pääsiäislampaan.</span> <span class="verse"><a name="20">20</a>Ja kun ehtoo tuli, asettui hän aterialle kahdentoista opetuslapsensa kanssa.</span> <span class="verse"><a name="21">21</a>Ja heidän syödessään hän sanoi: "Totisesti minä sanon teille: yksi teistä kavaltaa minut".</span> <span class="verse"><a name="22">22</a>Silloin he tulivat kovin murheellisiksi ja rupesivat toinen toisensa perästä sanomaan hänelle: "Herra, en kai minä ole se?"</span> <span class="verse"><a name="23">23</a>Hän vastasi ja sanoi: "Joka minun kanssani pisti kätensä vatiin, se kavaltaa minut.</span> <span class="verse"><a name="24">24</a>Ihmisen Poika tosin menee pois, niinkuin hänestä on kirjoitettu, mutta voi sitä ihmistä, jonka kautta Ihmisen Poika kavalletaan! Parempi olisi sille ihmiselle, että hän ei olisi syntynyt."</span> <span class="verse"><a name="25">25</a>Niin Juudas, joka hänet kavalsi, vastasi ja sanoi: "Rabbi, en kai minä ole se?" Hän sanoi hänelle: "Sinäpä sen sanoit".</span> <span class="verse"><a name="26">26</a>Ja heidän syödessään Jeesus otti leivän, siunasi, mursi ja antoi opetuslapsillensa ja sanoi: "Ottakaa ja syökää; tämä on minun ruumiini".</span> <span class="verse"><a name="27">27</a>Ja hän otti maljan, kiitti ja antoi heille ja sanoi: "Juokaa tästä kaikki;</span> <span class="verse"><a name="28">28</a>sillä tämä on minun vereni, liiton veri, joka monen edestä vuodatetaan syntien anteeksiantamiseksi.</span> <span class="verse"><a name="29">29</a>Ja minä sanon teille: tästedes minä en juo tätä viinipuun antia, ennenkuin sinä päivänä, jona juon sitä uutena teidän kanssanne Isäni valtakunnassa."</span> <span class="verse"><a name="30">30</a>Ja veisattuaan kiitosvirren he lähtivät Öljymäelle.</span> <span class="verse"><a name="31">31</a>Silloin Jeesus sanoi heille: "Tänä yönä te kaikki loukkaannutte minuun; sillä kirjoitettu on: 'Minä lyön paimenta, ja lauman lampaat hajotetaan'.</span> <span class="verse"><a name="32">32</a>Mutta ylösnoustuani minä menen teidän edellänne Galileaan."</span> <span class="verse"><a name="33">33</a>Niin Pietari vastasi ja sanoi hänelle: "Vaikka kaikki loukkaantuisivat sinuun, niin minä en koskaan loukkaannu".</span> <span class="verse"><a name="34">34</a>Jeesus sanoi hänelle: "Totisesti minä sanon sinulle: tänä yönä, ennenkuin kukko laulaa, sinä kolmesti minut kiellät".</span> <span class="verse"><a name="35">35</a>Pietari sanoi hänelle: "Vaikka minun pitäisi kuolla sinun kanssasi, en sittenkään minä sinua kiellä". Samoin sanoivat myös kaikki muut opetuslapset.</span> <span class="verse"><a name="36">36</a>Sitten Jeesus tuli heidän kanssaan Getsemane nimiselle maatilalle; ja hän sanoi opetuslapsillensa: "Istukaa tässä, sillä aikaa kuin minä menen ja rukoilen tuolla".</span> <span class="verse"><a name="37">37</a>Ja hän otti mukaansa Pietarin ja ne kaksi Sebedeuksen poikaa; ja hän alkoi murehtia ja tulla tuskaan.</span> <span class="verse"><a name="38">38</a>Silloin hän sanoi heille: "Minun sieluni on syvästi murheellinen, kuolemaan asti; olkaa tässä ja valvokaa minun kanssani".</span> <span class="verse"><a name="39">39</a>Ja hän meni vähän edemmäksi, lankesi kasvoilleen ja rukoili sanoen: "Isäni, jos mahdollista on, niin menköön minulta pois tämä malja; ei kuitenkaan niinkuin minä tahdon, vaan niinkuin sinä".</span> <span class="verse"><a name="40">40</a>Ja hän tuli opetuslasten tykö ja tapasi heidät nukkumasta ja sanoi Pietarille: "Niin ette siis jaksaneet yhtä hetkeä valvoa minun kanssani!</span> <span class="verse"><a name="41">41</a>Valvokaa ja rukoilkaa, ettette joutuisi kiusaukseen; henki tosin on altis, mutta liha on heikko."</span> <span class="verse"><a name="42">42</a>Taas hän meni pois toisen kerran ja rukoili sanoen: "Isäni, jos tämä malja ei voi mennä minun ohitseni, minun sitä juomattani, niin tapahtukoon sinun tahtosi".</span> <span class="verse"><a name="43">43</a>Ja tullessaan hän taas tapasi heidät nukkumasta, sillä heidän silmänsä olivat käyneet raukeiksi.</span> <span class="verse"><a name="44">44</a>Ja hän jätti heidät, meni taas ja rukoili kolmannen kerran ja sanoi samat sanat uudestaan.</span> <span class="verse"><a name="45">45</a>Sitten hän tuli opetuslasten tykö ja sanoi heille: "Te nukutte vielä ja lepäätte! Katso, hetki on lähellä, ja Ihmisen Poika annetaan syntisten käsiin.</span> <span class="verse"><a name="46">46</a>Nouskaa, lähtekäämme; katso, se on lähellä, joka minut kavaltaa."</span> <span class="verse"><a name="47">47</a>Ja katso, hänen vielä puhuessaan tuli Juudas, yksi niistä kahdestatoista, ja hänen kanssaan lukuisa joukko ylipappien ja kansan vanhinten luota miekat ja seipäät käsissä.</span> <span class="verse"><a name="48">48</a>Ja se, joka hänet kavalsi, oli antanut heille merkin sanoen: "Se, jolle minä suuta annan, hän se on; ottakaa hänet kiinni".</span> <span class="verse"><a name="49">49</a>Ja kohta hän meni Jeesuksen luo ja sanoi: "Terve, rabbi!" ja antoi hänelle suuta.</span> <span class="verse"><a name="50">50</a>Niin Jeesus sanoi hänelle: "Ystäväni, mitä varten sinä tänne tulit?" Silloin he tulivat Jeesuksen luo, kävivät häneen käsiksi ja ottivat hänet kiinni.</span> <span class="verse"><a name="51">51</a>Ja katso, eräs niistä, jotka olivat Jeesuksen kanssa, ojensi kätensä, veti miekkansa ja iski ylimmäisen papin palvelijaa ja sivalsi häneltä pois korvan.</span> <span class="verse"><a name="52">52</a>Silloin Jeesus sanoi hänelle: "Pistä miekkasi tuppeen; sillä kaikki, jotka miekkaan tarttuvat, ne miekkaan hukkuvat.</span> <span class="verse"><a name="53">53</a>Vai luuletko, etten voisi rukoilla Isääni, niin että hän lähettäisi heti minulle enemmän kuin kaksitoista legionaa enkeleitä?</span> <span class="verse"><a name="54">54</a>Mutta kuinka silloin kävisivät toteen kirjoitukset, jotka sanovat, että näin pitää tapahtuman?"</span> <span class="verse"><a name="55">55</a>Sillä hetkellä Jeesus sanoi joukolle: "Niinkuin ryöväriä vastaan te olette lähteneet minua miekoilla ja seipäillä vangitsemaan. Joka päivä minä olen istunut pyhäkössä opettamassa, ettekä ole ottaneet minua kiinni.</span> <span class="verse"><a name="56">56</a>Mutta tämä kaikki on tapahtunut, että profeettain kirjoitukset kävisivät toteen." Silloin kaikki opetuslapset jättivät hänet ja pakenivat.</span> <span class="verse"><a name="57">57</a>Mutta Jeesuksen kiinniottajat veivät hänet ylimmäisen papin, Kaifaan, eteen, jonne kirjanoppineet ja vanhimmat olivat kokoontuneet.</span> <span class="verse"><a name="58">58</a>Ja Pietari seurasi häntä taampana ylimmäisen papin esipihaan asti; ja hän meni sinne ja istui palvelijain joukkoon nähdäksensä, kuinka lopulta kävisi.</span> <span class="verse"><a name="59">59</a>Mutta ylipapit ja koko neuvosto etsivät väärää todistusta Jeesusta vastaan tappaaksensa hänet,</span> <span class="verse"><a name="60">60</a>mutta eivät löytäneet, vaikka monta väärää todistajaa oli tullut esille. Mutta vihdoin tuli kaksi,</span> <span class="verse"><a name="61">61</a>ja he sanoivat: "Tämä on sanonut: 'Minä voin hajottaa maahan Jumalan temppelin ja kolmessa päivässä sen rakentaa'."</span> <span class="verse"><a name="62">62</a>Silloin ylimmäinen pappi nousi ja sanoi hänelle: "Etkö vastaa mitään siihen, mitä nämä todistavat sinua vastaan?"</span> <span class="verse"><a name="63">63</a>Mutta Jeesus oli vaiti. Niin ylimmäinen pappi sanoi hänelle: "Minä vannotan sinua elävän Jumalan kautta, että sanot meille, oletko sinä Kristus, Jumalan Poika".</span> <span class="verse"><a name="64">64</a>Jeesus sanoi hänelle: "Sinäpä sen sanoit. Mutta minä sanon teille: tästedes te saatte nähdä Ihmisen Pojan istuvan Voiman oikealla puolella ja tulevan taivaan pilvien päällä."</span> <span class="verse"><a name="65">65</a>Silloin ylimmäinen pappi repäisi vaatteensa ja sanoi: "Hän on pilkannut Jumalaa. Mitä me enää todistajia tarvitsemme? Katso, nyt kuulitte hänen pilkkaamisensa.</span> <span class="verse"><a name="66">66</a>Miten teistä on?" He vastasivat sanoen: "Hän on vikapää kuolemaan".</span> <span class="verse"><a name="67">67</a>Silloin he sylkivät häntä silmille ja löivät häntä nyrkillä kasvoihin; ja toiset sivalsivat häntä poskelle</span> <span class="verse"><a name="68">68</a>ja sanoivat: "Profetoi meille, Kristus, kuka se on, joka sinua löi".</span> <span class="verse"><a name="69">69</a>Mutta Pietari istui ulkopuolella esipihassa. Ja hänen luoksensa tuli muuan palvelijatar ja sanoi: "Sinäkin olit Jeesuksen, galilealaisen, seurassa".</span> <span class="verse"><a name="70">70</a>Mutta hän kielsi kaikkien kuullen ja sanoi: "En ymmärrä, mitä sanot".</span> <span class="verse"><a name="71">71</a>Ja kun hän oli mennyt ulos portille, näki hänet toinen nainen ja sanoi sielläoleville: "Tämäkin oli Jeesuksen, Nasaretilaisen, seurassa".</span> <span class="verse"><a name="72">72</a>Ja taas hän kielsi valalla vannoen: "En tunne sitä miestä".</span> <span class="verse"><a name="73">73</a>Vähän sen jälkeen tulivat ne, jotka siinä seisoivat, ja sanoivat Pietarille: "Totisesti, sinä myös olet yksi heistä, sillä kielimurteesikin ilmaisee sinut".</span> <span class="verse"><a name="74">74</a>Silloin hän rupesi sadattelemaan ja vannomaan: "En tunne sitä miestä". Ja samassa lauloi kukko.</span> <span class="verse"><a name="75">75</a>Niin Pietari muisti Jeesuksen sanat, jotka hän oli sanonut: "Ennenkuin kukko laulaa, sinä kolmesti minut kiellät". Ja hän meni ulos ja itki katkerasti.</span> </p></div</div></div></body></html>