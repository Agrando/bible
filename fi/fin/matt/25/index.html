<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/matt/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/matt">Matthew</a> &gt <strong>Chapter 25</strong></div><p><span class="verse"><a name="1">1</a>"Silloin on taivasten valtakunta oleva kymmenen neitsyen kaltainen, jotka ottivat lamppunsa ja lähtivät ylkää vastaan.</span> <span class="verse"><a name="2">2</a>Mutta viisi heistä oli tyhmää ja viisi ymmärtäväistä.</span> <span class="verse"><a name="3">3</a>Tyhmät ottivat lamppunsa, mutta eivät ottaneet öljyä mukaansa.</span> <span class="verse"><a name="4">4</a>Mutta ymmärtäväiset ottivat öljyä astioihinsa ynnä lamppunsa.</span> <span class="verse"><a name="5">5</a>Yljän viipyessä tuli heille kaikille uni, ja he nukkuivat.</span> <span class="verse"><a name="6">6</a>Mutta yösydännä kuului huuto: 'Katso, ylkä tulee! Menkää häntä vastaan.'</span> <span class="verse"><a name="7">7</a>Silloin kaikki nämä neitsyet nousivat ja laittoivat lamppunsa kuntoon.</span> <span class="verse"><a name="8">8</a>Ja tyhmät sanoivat ymmärtäväisille: 'Antakaa meille öljyänne, sillä meidän lamppumme sammuvat'.</span> <span class="verse"><a name="9">9</a>Mutta ymmärtäväiset vastasivat ja sanoivat: 'Emme voi, se ei riitä meille ja teille. Menkää ennemmin myyjäin luo ostamaan itsellenne.'</span> <span class="verse"><a name="10">10</a>Mutta heidän lähdettyään ostamaan ylkä tuli; ja ne, jotka olivat valmiit, menivät hänen kanssansa häihin, ja ovi suljettiin.</span> <span class="verse"><a name="11">11</a>Ja myöhemmin toisetkin neitsyet tulivat ja sanoivat: 'Herra, Herra, avaa meille!'</span> <span class="verse"><a name="12">12</a>Mutta hän vastasi ja sanoi: 'Totisesti minä sanon teille: minä en tunne teitä'.</span> <span class="verse"><a name="13">13</a>Valvokaa siis, sillä ette tiedä päivää ettekä hetkeä.</span> <span class="verse"><a name="14">14</a>Sillä tapahtuu, niinkuin tapahtui, kun mies matkusti muille maille: hän kutsui palvelijansa ja uskoi heille omaisuutensa;</span> <span class="verse"><a name="15">15</a>yhdelle hän antoi viisi leiviskää, toiselle kaksi ja kolmannelle yhden, kullekin hänen kykynsä mukaan, ja lähti muille maille.</span> <span class="verse"><a name="16">16</a>Se, joka oli saanut viisi leiviskää, meni kohta ja asioitsi niillä ja voitti toiset viisi leiviskää.</span> <span class="verse"><a name="17">17</a>Samoin kaksi leiviskää saanut voitti toiset kaksi.</span> <span class="verse"><a name="18">18</a>Mutta yhden leiviskän saanut meni pois ja kaivoi kuopan maahan ja kätki siihen herransa rahan.</span> <span class="verse"><a name="19">19</a>Pitkän ajan kuluttua näiden palvelijain herra palasi ja ryhtyi tilintekoon heidän kanssansa.</span> <span class="verse"><a name="20">20</a>Silloin tuli se, joka oli saanut viisi leiviskää, ja toi toiset viisi leiviskää ja sanoi: 'Herra, viisi leiviskää sinä minulle uskoit, katso, toiset viisi leiviskää minä olen voittanut'.</span> <span class="verse"><a name="21">21</a>Hänen herransa sanoi hänelle: 'Hyvä on, sinä hyvä ja uskollinen palvelija. Vähässä sinä olet ollut uskollinen, minä panen sinut paljon haltijaksi. Mene herrasi iloon.'</span> <span class="verse"><a name="22">22</a>Myös se, joka oli saanut kaksi leiviskää, tuli ja sanoi: 'Herra, kaksi leiviskää sinä minulle uskoit, katso, toiset kaksi leiviskää minä olen voittanut'.</span> <span class="verse"><a name="23">23</a>Hänen herransa sanoi hänelle: 'Hyvä on, sinä hyvä ja uskollinen palvelija. Vähässä sinä olet ollut uskollinen, minä panen sinut paljon haltijaksi. Mene herrasi iloon.'</span> <span class="verse"><a name="24">24</a>Sitten myös se, joka oli saanut yhden leiviskän, tuli ja sanoi: 'Herra, minä tiesin sinut kovaksi mieheksi; sinä leikkaat sieltä, mihin et ole kylvänyt, ja kokoat sieltä, missä et ole eloa viskannut.</span> <span class="verse"><a name="25">25</a>Ja peloissani minä menin ja kätkin sinun leiviskäsi maahan; katso, tässä on omasi.'</span> <span class="verse"><a name="26">26</a>Mutta hänen herransa vastasi ja sanoi hänelle: 'Sinä paha ja laiska palvelija! Sinä tiesit minun leikkaavan sieltä, mihin en ole kylvänyt, ja kokoavan sieltä, missä en ole viskannut.</span> <span class="verse"><a name="27">27</a>Sinun olisi siis pitänyt jättää minun rahani rahanvaihtajille, niin minä tultuani olisin saanut omani takaisin korkoineen.</span> <span class="verse"><a name="28">28</a>Ottakaa sentähden leiviskä häneltä pois ja antakaa sille, jolla on kymmenen leiviskää.</span> <span class="verse"><a name="29">29</a>Sillä jokaiselle, jolla on, annetaan, ja hänellä on oleva yltäkyllin; mutta jolla ei ole, siltä otetaan pois sekin, mikä hänellä on.</span> <span class="verse"><a name="30">30</a>Ja heittäkää tuo kelvoton palvelija ulos pimeyteen; siellä on oleva itku ja hammasten kiristys.'</span> <span class="verse"><a name="31">31</a>Mutta kun Ihmisen Poika tulee kirkkaudessaan ja kaikki enkelit hänen kanssaan, silloin hän istuu kirkkautensa valtaistuimelle.</span> <span class="verse"><a name="32">32</a>Ja hänen eteensä kootaan kaikki kansat, ja hän erottaa toiset toisista, niinkuin paimen erottaa lampaat vuohista.</span> <span class="verse"><a name="33">33</a>Ja hän asettaa lampaat oikealle puolelleen, mutta vuohet vasemmalle.</span> <span class="verse"><a name="34">34</a>Silloin Kuningas sanoo oikealla puolellaan oleville: 'Tulkaa, minun Isäni siunatut, ja omistakaa se valtakunta, joka on ollut teille valmistettuna maailman perustamisesta asti.</span> <span class="verse"><a name="35">35</a>Sillä minun oli nälkä, ja te annoitte minulle syödä; minun oli jano, ja te annoitte minulle juoda; minä olin outo, ja te otitte minut huoneeseenne;</span> <span class="verse"><a name="36">36</a>minä olin alaston, ja te vaatetitte minut; minä sairastin, ja te kävitte minua katsomassa; minä olin vankeudessa, ja te tulitte minun tyköni.'</span> <span class="verse"><a name="37">37</a>Silloin vanhurskaat vastaavat hänelle sanoen: 'Herra, milloin me näimme sinut nälkäisenä ja ruokimme sinua, tai janoisena ja annoimme sinulle juoda?</span> <span class="verse"><a name="38">38</a>Ja milloin me näimme sinut outona ja otimme sinut huoneeseemme, tai alastonna ja vaatetimme sinut?</span> <span class="verse"><a name="39">39</a>Ja milloin me näimme sinun sairastavan tai olevan vankeudessa ja tulimme sinun tykösi?'</span> <span class="verse"><a name="40">40</a>Niin Kuningas vastaa ja sanoo heille: 'Totisesti minä sanon teille: kaikki, mitä olette tehneet yhdelle näistä minun vähimmistä veljistäni, sen te olette tehneet minulle'.</span> <span class="verse"><a name="41">41</a>Sitten hän myös sanoo vasemmalla puolellaan oleville: 'Menkää pois minun tyköäni, te kirotut, siihen iankaikkiseen tuleen, joka on valmistettu perkeleelle ja hänen enkeleillensä.</span> <span class="verse"><a name="42">42</a>Sillä minun oli nälkä, ja te ette antaneet minulle syödä; minun oli jano, ja te ette antaneet minulle juoda;</span> <span class="verse"><a name="43">43</a>minä olin outo, ja te ette ottaneet minua huoneeseenne; minä olin alaston, ja te ette vaatettaneet minua; sairaana ja vankeudessa, ja te ette käyneet minua katsomassa.'</span> <span class="verse"><a name="44">44</a>Silloin hekin vastaavat sanoen: 'Herra, milloin me näimme sinut nälkäisenä tai janoisena tai outona tai alastonna tai sairaana tai vankeudessa, emmekä sinua palvelleet?'</span> <span class="verse"><a name="45">45</a>Silloin hän vastaa heille ja sanoo: 'Totisesti minä sanon teille: kaiken, minkä olette jättäneet tekemättä yhdelle näistä vähimmistä, sen te olette jättäneet tekemättä minulle'.</span> <span class="verse"><a name="46">46</a>Ja nämä menevät pois iankaikkiseen rangaistukseen, mutta vanhurskaat iankaikkiseen elämään."</span> </p></div</div></div></body></html>