<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/matt/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/matt">Matthew</a> &gt <strong>Chapter 8</strong></div><p><span class="verse"><a name="1">1</a>Kun hän astui alas vuorelta, seurasi häntä suuri kansan paljous.</span> <span class="verse"><a name="2">2</a>Ja katso, tuli pitalinen mies ja kumartui maahan hänen eteensä ja sanoi: "Herra, jos tahdot, niin sinä voit minut puhdistaa".</span> <span class="verse"><a name="3">3</a>Niin hän ojensi kätensä, kosketti häntä ja sanoi: "Minä tahdon; puhdistu". Ja kohta hän puhdistui pitalistaan.</span> <span class="verse"><a name="4">4</a>Ja Jeesus sanoi hänelle: "Katso, ettet puhu tästä kenellekään; vaan mene ja näytä itsesi papille, ja uhraa lahja, jonka Mooses on säätänyt, todistukseksi heille".</span> <span class="verse"><a name="5">5</a>Ja kun hän saapui Kapernaumiin, tuli hänen tykönsä sadanpäämies ja rukoili häntä</span> <span class="verse"><a name="6">6</a>ja sanoi: "Herra, minun palvelijani makaa kotona halvattuna ja on kovissa vaivoissa".</span> <span class="verse"><a name="7">7</a>Hän sanoi hänelle: "Minä tulen ja parannan hänet".</span> <span class="verse"><a name="8">8</a>Mutta sadanpäämies vastasi ja sanoi: "Herra, en minä ole sen arvoinen, että tulisit minun kattoni alle; vaan sano ainoastaan sana, niin minun palvelijani paranee.</span> <span class="verse"><a name="9">9</a>Sillä minä itsekin olen toisen vallan alainen, ja minulla on sotamiehiä käskyni alaisina, ja minä sanon tälle: 'Mene', ja hän menee, ja toiselle: 'Tule', ja hän tulee, ja palvelijalleni: 'Tee tämä', ja hän tekee."</span> <span class="verse"><a name="10">10</a>Tämän kuultuaan Jeesus ihmetteli ja sanoi niille, jotka häntä seurasivat: "Totisesti minä sanon teille: en ole kenelläkään Israelissa löytänyt näin suurta uskoa.</span> <span class="verse"><a name="11">11</a>Ja minä sanon teille: monet tulevat idästä ja lännestä ja aterioitsevat Aabrahamin ja Iisakin ja Jaakobin kanssa taivasten valtakunnassa;</span> <span class="verse"><a name="12">12</a>mutta valtakunnan lapset heitetään ulos pimeyteen; siellä on oleva itku ja hammasten kiristys."</span> <span class="verse"><a name="13">13</a>Ja Jeesus sanoi sadanpäämiehelle: "Mene. Niinkuin sinä uskot, niin sinulle tapahtukoon." Ja palvelija parani sillä hetkellä.</span> <span class="verse"><a name="14">14</a>Kun Jeesus tuli Pietarin kotiin, näki hän hänen anoppinsa makaavan sairaana kuumeessa.</span> <span class="verse"><a name="15">15</a>Niin hän koski tämän käteen, ja kuume lähti hänestä; ja hän nousi ja palveli häntä.</span> <span class="verse"><a name="16">16</a>Mutta illan tultua tuotiin hänen tykönsä monta riivattua. Ja hän ajoi henget ulos sanalla, ja kaikki sairaat hän paransi;</span> <span class="verse"><a name="17">17</a>että kävisi toteen, mikä on puhuttu profeetta Esaiaan kautta, joka sanoo: "Hän otti päällensä meidän sairautemme ja kantoi meidän tautimme".</span> <span class="verse"><a name="18">18</a>Mutta kun Jeesus näki paljon kansaa ympärillään, käski hän lähteä toiselle rannalle.</span> <span class="verse"><a name="19">19</a>Ja eräs kirjanoppinut tuli ja sanoi hänelle: "Opettaja, minä seuraan sinua, mihin ikinä menet".</span> <span class="verse"><a name="20">20</a>Niin Jeesus sanoi hänelle: "Ketuilla on luolat ja taivaan linnuilla pesät, mutta Ihmisen Pojalla ei ole, mihin hän päänsä kallistaisi".</span> <span class="verse"><a name="21">21</a>Ja eräs toinen hänen opetuslapsistaan sanoi hänelle: "Herra, salli minun ensin käydä hautaamassa isäni".</span> <span class="verse"><a name="22">22</a>Mutta Jeesus sanoi hänelle: "Seuraa sinä minua, ja anna kuolleitten haudata kuolleensa".</span> <span class="verse"><a name="23">23</a>Ja hän astui venheeseen, ja hänen opetuslapsensa seurasivat häntä.</span> <span class="verse"><a name="24">24</a>Ja katso, järvellä nousi kova myrsky, niin että venhe peittyi aaltoihin; mutta hän nukkui.</span> <span class="verse"><a name="25">25</a>Niin he menivät ja herättivät hänet sanoen: "Herra, auta, me hukumme".</span> <span class="verse"><a name="26">26</a>Hän sanoi heille: "Te vähäuskoiset, miksi olette pelkureita?" Silloin hän nousi ja nuhteli tuulia ja järveä, ja tuli aivan tyven.</span> <span class="verse"><a name="27">27</a>Ja ihmiset ihmettelivät ja sanoivat: "Millainen tämä on, kun sekä tuulet että meri häntä tottelevat?"</span> <span class="verse"><a name="28">28</a>Kun hän tuli toiselle rannalle, gadaralaisten alueelle, tuli häntä vastaan kaksi riivattua, jotka olivat haudoista lähteneet ja olivat kovin raivoisia, niin ettei kukaan voinut sitä tietä kulkea.</span> <span class="verse"><a name="29">29</a>Ja katso, he huusivat sanoen: "Mitä sinulla on meidän kanssamme tekemistä, sinä Jumalan Poika? Oletko tullut tänne vaivaamaan meitä ennen aikaa?"</span> <span class="verse"><a name="30">30</a>Ja etäällä heistä kävi suuri sikalauma laitumella.</span> <span class="verse"><a name="31">31</a>Niin riivaajahenget pyysivät häntä sanoen: "Jos ajat meidät pois, niin lähetä meidät sikalaumaan".</span> <span class="verse"><a name="32">32</a>Ja hän sanoi niille: "Menkää". Silloin ne lähtivät heistä ja menivät sikoihin. Ja katso, koko lauma syöksyi jyrkännettä alas järveen ja hukkui veteen.</span> <span class="verse"><a name="33">33</a>Mutta paimentajat pakenivat; ja he menivät kaupunkiin ja ilmoittivat kaikki, myöskin sen, miten riivattujen oli käynyt.</span> <span class="verse"><a name="34">34</a>Ja katso, koko kaupunki lähti Jeesusta vastaan; ja kun he hänet näkivät, pyysivät he häntä menemään pois heidän alueeltaan.</span> </p></div</div></div></body></html>