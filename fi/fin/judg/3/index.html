<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/judg/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/judg">Judges</a> &gt <strong>Chapter 3</strong></div><p><span class="verse"><a name="1">1</a>Nämä ovat ne kansat, jotka Herra jätti paikoilleen koetellakseen  niiden kautta Israelia, kaikkia niitä, jotka eivät olleet kokeneet  mitään kaikista Kanaanin sodista -</span> <span class="verse"><a name="2">2</a>hän jätti ne ainoastaan sitä varten, että israelilaisten sukupolvet  saisivat kokea sotaa, hänen opettaessaan heitä sotimaan, kuitenkin  ainoastaan niitä, jotka eivät ennen olleet sotaa kokeneet -:</span> <span class="verse"><a name="3">3</a>filistealaisten viisi ruhtinasta ja kaikki kanaanilaiset ja  siidonilaiset ja hivviläiset, jotka asuivat Libanonin vuoristossa,  Baal-Hermonin vuoresta siihen saakka, mistä mennään Hamatiin.</span> <span class="verse"><a name="4">4</a>Nämä jäivät, että hän niiden kautta koettelisi Israelia saadakseen  tietää, tottelisivatko he Herran käskyjä, jotka hän Mooseksen kautta oli  antanut heidän isillensä.</span> <span class="verse"><a name="5">5</a>Israelilaiset asuivat siis kanaanilaisten, heettiläisten,  amorilaisten, perissiläisten, hivviläisten ja jebusilaisten keskellä,</span> <span class="verse"><a name="6">6</a>ja he ottivat heidän tyttäriänsä vaimoikseen ja antoivat omia  tyttäriänsä heidän pojillensa ja palvelivat heidän jumaliansa.</span> <span class="verse"><a name="7">7</a>Näin israelilaiset tekivät sitä, mikä oli pahaa Herran silmissä, ja  unhottivat Herran, Jumalansa, ja palvelivat baaleja ja aseroita.</span> <span class="verse"><a name="8">8</a>Silloin Herran viha syttyi Israelia kohtaan, ja hän myi heidät  Kuusan-Risataimin, Mesopotamian kuninkaan, käsiin; ja israelilaiset  palvelivat Kuusan-Risataimia kahdeksan vuotta.</span> <span class="verse"><a name="9">9</a>Mutta israelilaiset huusivat Herraa, ja Herra herätti israelilaisille  vapauttajan, joka heidät vapautti, Otnielin, Kenaan, Kaalebin nuoremman  veljen, pojan.</span> <span class="verse"><a name="10">10</a>Ja Herran henki tuli häneen, ja hän oli tuomarina Israelissa; hän  lähti sotaan, ja Herra antoi Kuusan-Risataimin, Aramin kuninkaan, hänen  käsiinsä, ja Kuusan-Risataim sai tuntea hänen kätensä voimaa.</span> <span class="verse"><a name="11">11</a>Ja maassa oli rauha neljäkymmentä vuotta; sitten Otniel, Kenaan  poika, kuoli.</span> <span class="verse"><a name="12">12</a>Mutta israelilaiset tekivät jälleen sitä, mikä oli pahaa Herran  silmissä. Silloin Herra vahvisti Eglonin, Mooabin kuninkaan, Israelia  väkevämmäksi, koska he tekivät sitä, mikä oli pahaa Herran silmissä.</span> <span class="verse"><a name="13">13</a>Ja tämä kokosi luoksensa ammonilaiset ja amalekilaiset, lähti  liikkeelle ja voitti Israelin, ja he valtasivat Palmukaupungin.</span> <span class="verse"><a name="14">14</a>Ja israelilaiset palvelivat Eglonia, mooabilaisten kuningasta,  kahdeksantoista vuotta.</span> <span class="verse"><a name="15">15</a>Ja israelilaiset huusivat Herraa, ja Herra herätti heille  vapauttajan, benjaminilaisen Eehudin, Geeran pojan, vasenkätisen miehen.  Kun israelilaiset lähettivät hänet viemään veroa Eglonille, Mooabin  kuninkaalle,</span> <span class="verse"><a name="16">16</a>niin Eehud teki itsellensä kaksiteräisen miekan, jalan pituisen, ja  sitoi sen takkinsa alle oikealle kupeelleen.</span> <span class="verse"><a name="17">17</a>Ja hän toi veron Eglonille, Mooabin kuninkaalle. Mutta Eglon oli  hyvin lihava mies.</span> <span class="verse"><a name="18">18</a>Kun hän oli saanut tuoduksi veron, saattoi hän väen, joka oli  verolahjoja kantanut, matkalle.</span> <span class="verse"><a name="19">19</a>Mutta itse hän kääntyi takaisin Gilgalin luona olevilta  jumalankuvilta ja käski sanoa: "Minulla on salaista asiaa sinulle,  kuningas". Niin tämä sanoi: "Hiljaa!" Ja kaikki, jotka seisoivat hänen  luonaan, menivät hänen luotaan ulos.</span> <span class="verse"><a name="20">20</a>Kun Eehud oli tullut hänen luoksensa, hänen istuessaan yksin  viileässä yläsalissaan, sanoi Eehud: "Minulla on sinulle sana  Jumalalta". Silloin hän nousi istuimeltaan,</span> <span class="verse"><a name="21">21</a>mutta Eehud ojensi vasemman kätensä ja tempasi miekan oikealta  kupeeltaan ja pisti sen hänen vatsaansa,</span> <span class="verse"><a name="22">22</a>niin että kahvakin meni sisään terän mukana ja terä upposi kokonaan  ihraan, sillä hän ei vetänyt ulos miekkaa hänen vatsastaan. Sitten hän  meni ulos laakealle katolle.</span> <span class="verse"><a name="23">23</a>Kun Eehud oli tullut pylväskäytävään, sulki hän yläsalin ovet  jälkeensä ja lukitsi ne.</span> <span class="verse"><a name="24">24</a>Hänen mentyään tulivat kuninkaan palvelijat, ja kun he näkivät, että  yläsalin ovet olivat lukitut, niin he ajattelivat: "Varmaankin hän on  tarpeellaan viileässä kammiossa".</span> <span class="verse"><a name="25">25</a>Sitten he odottivat kyllästyksiin asti, mutta kun hän ei sittenkään  avannut yläsalin ovia, ottivat he avaimen ja avasivat itse. Ja katso,  heidän herransa makasi kuolleena lattialla.</span> <span class="verse"><a name="26">26</a>Mutta Eehud oli paennut heidän vitkastellessaan; hän oli jo päässyt  jumalankuvien ohi ja pakeni Seiraan.</span> <span class="verse"><a name="27">27</a>Ja sinne tultuaan hän puhalsi pasunaan Efraimin vuoristossa.  Silloin israelilaiset laskeutuivat hänen kanssaan vuoristosta, ja hän  heidän etunenässään.</span> <span class="verse"><a name="28">28</a>Ja hän sanoi heille: "Seuratkaa minua, sillä Herra antaa teidän  vihollisenne, mooabilaiset, teidän käsiinne". Silloin he laskeutuivat  hänen jäljessään alas, valtasivat mooabilaisten tieltä Jordanin  kahlauspaikat eivätkä päästäneet ketään yli.</span> <span class="verse"><a name="29">29</a>Ja he voittivat silloin Mooabin, lähes kymmenen tuhatta miestä,  kaikki voimakkaita ja sotakuntoisia miehiä; eikä ainoakaan päässyt  pakoon.</span> <span class="verse"><a name="30">30</a>Niin täytyi Mooabin silloin nöyrtyä Israelin käden alle. Ja maassa  oli rauha kahdeksankymmentä vuotta.</span> <span class="verse"><a name="31">31</a>Hänen jälkeensä tuli Samgar, Anatin poika. Hän surmasi  filistealaisia kuusisataa miestä häränpistimellä; hänkin vapautti  Israelin.</span> </p></div</div></div></body></html>