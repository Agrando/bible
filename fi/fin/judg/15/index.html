<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/judg/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/judg">Judges</a> &gt <strong>Chapter 15</strong></div><p><span class="verse"><a name="1">1</a>Jonkun ajan kuluttua, nisunleikkuuaikana, tuli Simson katsomaan  vaimoansa, tuomisinaan vohla, ja sanoi: "Minä menen vaimoni luo  sisähuoneeseen". Mutta tämän isä ei sallinut hänen mennä,</span> <span class="verse"><a name="2">2</a>vaan sanoi: "Minä tosiaankin luulin, että olit ruvennut vihaamaan  häntä, ja annoin hänet sinun sulhaspojallesi. Mutta onhan hänen nuorempi  sisarensa häntä kauniimpi, sinä saat hänet toisen sijaan".</span> <span class="verse"><a name="3">3</a>Mutta Simson vastasi heille: "Nyt minä en tule syynalaiseksi  filistealaisista, vaikka teenkin heille pahaa".</span> <span class="verse"><a name="4">4</a>Niin Simson meni ja pyydysti kolmesataa kettua. Ja hän otti  tulisoihtuja, sitoi aina kaksi häntää yhteen ja asetti tulisoihdun  kunkin häntäparin väliin.</span> <span class="verse"><a name="5">5</a>Sitten hän sytytti tulisoihdut ja päästi ketut menemään  filistealaisten viljapeltoihin; näin hän sytytti palamaan sekä kuhilaat  että kasvavan viljan, viinitarhat ja öljypuut.</span> <span class="verse"><a name="6">6</a>Niin filistealaiset kysyivät: "Kuka tämän on tehnyt?"  Vastattiin:  "Simson, timnalaisen vävy, koska tämä otti hänen vaimonsa ja antoi sen  hänen sulhaspojalleen". Niin filistealaiset menivät ja polttivat sekä  vaimon että hänen isänsä tulessa.</span> <span class="verse"><a name="7">7</a>Mutta Simson sanoi heille: "Koska te näin teette, niin totisesti minä  en lakkaa, ennenkuin olen kostanut teille".</span> <span class="verse"><a name="8">8</a>Ja hän pieksi heitä pahasti kupeisiin jos kinttuihinkin.  Sitten hän  meni ja asettui asumaan Eetamin kallioluolaan.</span> <span class="verse"><a name="9">9</a>Silloin filistealaiset lähtivät liikkeelle, leiriytyivät Juudaan ja  levittäytyivät Lehin tienoille.</span> <span class="verse"><a name="10">10</a>Ja Juudan miehet kysyivät: "Miksi te olette tulleet meitä vastaan?"  He vastasivat: "Me olemme tulleet sitomaan Simsonin tehdäksemme hänelle,  niinkuin hän teki meille".</span> <span class="verse"><a name="11">11</a>Niin kolmetuhatta miestä Juudasta meni Eetamin kallioluolalle, ja he  sanoivat Simsonille: "Etkö tiedä, että filistealaiset hallitsevat meitä;  mitä oletkaan meille tehnyt!" Hän vastasi heille: "Niinkuin he tekivät  minulle, niin minäkin tein heille".</span> <span class="verse"><a name="12">12</a>He sanoivat hänelle: "Me tulimme sitomaan sinut antaaksemme sinut  filistealaisten käsiin". Mutta Simson sanoi heille: "Vannokaa minulle,  ettette itse lyö minua kuoliaaksi".</span> <span class="verse"><a name="13">13</a>Niin he vastasivat hänelle sanoen: "Emme lyö; me ainoastaan sidomme  sinut ja annamme sinut heidän käsiinsä, mutta emme sinua surmaa". Ja he  sitoivat hänet kahdella uudella köydellä ja veivät hänet pois kalliolta.</span> <span class="verse"><a name="14">14</a>Kun hän saapui Lehiin, niin filistealaiset riensivät riemuhuudoin  häntä vastaan. Silloin Herran henki tuli häneen, ja samalla köydet hänen  käsivarsissaan olivat kuin tulen polttamat aivinalangat, ja hänen  siteensä sulivat pois hänen käsistänsä.</span> <span class="verse"><a name="15">15</a>Ja hän huomasi tuoreen aasinleukaluun, ojensi kätensä, otti sen ja  löi sillä kuoliaaksi tuhat miestä.</span> <span class="verse"><a name="16">16</a>Ja Simson sanoi: "Aasinleukaluulla minä löin heitä läjään, löin  kahteen, aasinleukaluulla löin heitä tuhannen miestä".</span> <span class="verse"><a name="17">17</a>Sen sanottuaan hän heitti leukaluun kädestänsä. Niin sen paikan  nimeksi tuli Raamat-Lehi.</span> <span class="verse"><a name="18">18</a>Mutta kun hän oli kovin janoissaan, niin hän huusi Herraa ja sanoi:  "Sinä annoit palvelijasi käden kautta tämän suuren voiton; ja nyt minä  kuolen janoon ja joudun ympärileikkaamattomien käsiin".</span> <span class="verse"><a name="19">19</a>Silloin Jumala avasi hampaankolon leukaluussa, ja siitä vuoti vettä;  hän joi, ja hänen henkensä elpyi, ja hän virkistyi.  Siitä lähde sai  nimekseen Een-Hakkore; se on vielä tänäkin päivänä Lehissä.</span> <span class="verse"><a name="20">20</a>Ja hän oli filistealaisten aikana tuomarina Israelissa kaksikymmentä  vuotta.</span> </p></div</div></div></body></html>