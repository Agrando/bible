<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/judg/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/judg">Judges</a> &gt <strong>Chapter 11</strong></div><p><span class="verse"><a name="1">1</a>Gileadilainen Jefta oli sotaurho, mutta hän oli porton poika; Jeftan  isä oli Gilead.</span> <span class="verse"><a name="2">2</a>Mutta Gileadin vaimo synnytti hänelle poikia, ja kun tämän vaimon  pojat kasvoivat suuriksi, niin he karkoittivat Jeftan ja sanoivat  hänelle: "Et sinä saa perintöosaa meidän isämme talossa, sillä sinä olet  toisen naisen poika".</span> <span class="verse"><a name="3">3</a>Niin Jefta lähti pakoon veljiänsä ja asettui Toobin maahan.  Ja  Jeftan luo kerääntyi tyhjäntoimittajia, ja ne retkeilivät yhdessä hänen  kanssaan.</span> <span class="verse"><a name="4">4</a>Jonkun ajan kuluttua ammonilaiset aloittivat sodan Israelia vastaan.</span> <span class="verse"><a name="5">5</a>Kun nyt ammonilaiset alottivat sodan Israelia vastaan, niin Gileadin  vanhimmat lähtivät noutamaan Jeftaa Toobin maasta.</span> <span class="verse"><a name="6">6</a>Ja he sanoivat Jeftalle: "Tule ja rupea meidän päälliköksemme,  sotiaksemme ammonilaisia vastaan".</span> <span class="verse"><a name="7">7</a>Mutta Jefta vastasi Gileadin vanhimmille: "Ettekö te vihanneet minua  ja karkoittaneet minua isäni talosta?  Minkätähden tulette minun  luokseni nyt, kun teillä on hätä?"</span> <span class="verse"><a name="8">8</a>Gileadin vanhimmat sanoivat Jeftalle: "Juuri sentähden olemme nyt  tulleet jälleen sinun luoksesi; ja jos sinä tulet meidän kanssamme ja  ryhdyt taistelemaan ammonilaisia vastaan, niin sinä olet oleva meidän,  kaikkien Gileadin asukasten, päämies".</span> <span class="verse"><a name="9">9</a>Jefta vastasi Gileadin vanhimmille: "Jos te viette minut takaisin,  taistelemaan ammonilaisia vastaan, ja Herra antaa heidät minun valtaani,  niin minä rupean teidän päämieheksenne".</span> <span class="verse"><a name="10">10</a>Silloin Gileadin vanhimmat sanoivat Jeftalle: "Herra kuulee meidän  välipuheemme; totisesti, me teemme kaiken, mitä sinä sanoit".</span> <span class="verse"><a name="11">11</a>Niin Jefta lähti Gileadin vanhinten kanssa, ja kansa asetti hänet  päämiehekseen ja päällikökseen. Ja Jefta lausui Herran edessä Mispassa  kaiken, mitä oli puhunut.</span> <span class="verse"><a name="12">12</a>Sitten Jefta lähetti ammonilaisten kuninkaan luo sanansaattajia  sanomaan: "Mitä sinulla on minun kanssani tekemistä, kun tulet minua  vastaan, sotimaan minun maatani vastaan?"</span> <span class="verse"><a name="13">13</a>Niin ammonilaisten kuningas vastasi Jeftan sanansaattajille:  "Ottihan Israel tullessaan Egyptistä minun maani Arnonista Jabbokiin ja  Jordaniin asti; anna se nyt hyvällä takaisin".</span> <span class="verse"><a name="14">14</a>Jefta lähetti taas sanansaattajia ammonilaisten kuninkaan luo</span> <span class="verse"><a name="15">15</a>ja käski sanoa hänelle: "Näin sanoo Jefta: Ei Israel ole ottanut  Mooabin maata eikä ammonilaisten maata.</span> <span class="verse"><a name="16">16</a>Sillä tullessaan Egyptistä Israel kulki erämaan kautta Kaislamerelle  saakka ja tuli Kaadekseen.</span> <span class="verse"><a name="17">17</a>Ja Israel lähetti sanansaattajia Edomin kuninkaan luo sanomaan:  'Salli minun kulkea maasi läpi'. Mutta Edomin kuningas ei kuullut heitä.  Ja he lähettivät sanan myöskin Mooabin kuninkaalle, mutta ei hänkään  suostunut. Niin Israel asettui Kaadekseen.</span> <span class="verse"><a name="18">18</a>Sitten he kulkivat erämaan kautta ja kiersivät Edomin maan ja  Mooabin maan ja tulivat itäpuolelle Mooabin maata ja leiriytyivät  Arnonin toiselle puolelle; he eivät tulleet Mooabin alueelle, sillä  Arnon on Mooabin raja.</span> <span class="verse"><a name="19">19</a>Silloin Israel lähetti sanansaattajia Siihoniin, amorilaisten  kuninkaan, Hesbonin kuninkaan, luo, ja Israel käski sanoa hänelle:  'Salli meidän kulkea maasi läpi määräpaikkaamme'.</span> <span class="verse"><a name="20">20</a>Mutta Siihon ei uskonut Israelia, niin että olisi sallinut sen  kulkea alueensa läpi, vaan Siihon kokosi kaiken väkensä, ja he  leiriytyivät Jahaaseen, ja hän ryhtyi taisteluun Israelia vastaan.</span> <span class="verse"><a name="21">21</a>Mutta Herra, Israelin Jumala, antoi Siihonin ja kaiken hänen väkensä  Israelin käsiin, niin että nämä voittivat heidät. Ja Israel valloitti  koko amorilaisten maan, niiden, jotka asuivat siinä maassa.</span> <span class="verse"><a name="22">22</a>Ja he ottivat omakseen koko amorilaisten alueen Arnonista Jabbokiin  asti ja erämaasta Jordaniin saakka.</span> <span class="verse"><a name="23">23</a>Näin siis Herra, Israelin Jumala, karkoitti amorilaiset kansansa  Israelin tieltä. Ja nyt sinä ottaisit omaksesi heidän maansa!</span> <span class="verse"><a name="24">24</a>Eikö ole niin: minkä sinun jumalasi Kemos antaa sinun omaksesi, sen  sinä otat omaksesi; ja kenen hyvänsä Herra, meidän Jumalamme, karkoittaa  meidän tieltämme, sen maan me otamme omaksemme?</span> <span class="verse"><a name="25">25</a>Vai oletko sinä parempi kuin Baalak, Sipporin poika, Mooabin  kuningas? Rakensiko hän riitaa Israelin kanssa, tahi ryhtyikö hän sotaan  heitä vastaan?</span> <span class="verse"><a name="26">26</a>Israel on nyt asunut Hesbonissa ja sen tytärkaupungeissa, Aroerissa  ja sen tytärkaupungeissa ja kaikissa Arnonin varrella olevissa  kaupungeissa kolmesataa vuotta. Miksi te ette sen ajan kuluessa ole  ottaneet niitä pois?</span> <span class="verse"><a name="27">27</a>Minä en ole rikkonut sinua vastaan, mutta sinä teet pahasti minua  kohtaan, kun ryhdyt sotimaan minua vastaan. Herra, joka on tuomari,  tuomitkoon tänä päivänä israelilaisten ja ammonilaisten välillä."</span> <span class="verse"><a name="28">28</a>Mutta ammonilaisten kuningas ei ottanut kuuloonsa, mitä Jefta  lähetti hänelle sanomaan.</span> <span class="verse"><a name="29">29</a>Silloin Herran henki tuli Jeftaan, ja hän kulki Gileadin ja Manassen  läpi ja kulki edelleen Gileadin Mispeen, ja Gileadin Mispestä hän lähti  ammonilaisia vastaan.</span> <span class="verse"><a name="30">30</a>Ja Jefta teki lupauksen Herralle ja sanoi: "Jos sinä annat  ammonilaiset minun käsiini,</span> <span class="verse"><a name="31">31</a>niin tulkoon kuka tulkoonkin minua vastaan taloni ovesta, kun minä  voittajana palaan ammonilaisten luota, hän on oleva Herran, ja minä  uhraan hänet polttouhriksi".</span> <span class="verse"><a name="32">32</a>Sitten Jefta lähti ammonilaisia vastaan, sotimaan heitä vastaan, ja  Herra antoi heidät hänen käsiinsä.</span> <span class="verse"><a name="33">33</a>Ja hän tuotti heille hyvin suuren tappion, valloittaen maan  Aroerista Minnitiin ja Aabel-Keramimiin asti, kaksikymmentä kaupunkia.  Niin täytyi ammonilaisten nöyrtyä israelilaisten edessä.</span> <span class="verse"><a name="34">34</a>Kun Jefta sitten tuli kotiinsa Mispaan, niin katso, hänen tyttärensä  tuli ulos häntä vastaan vaskirumpua lyöden ja karkeloiden. Ja hän oli  hänen ainoa lapsensa; paitsi tätä ei hänellä ollut poikaa eikä tytärtä.</span> <span class="verse"><a name="35">35</a>Nähdessään hänet hän repäisi vaatteensa ja sanoi: "Voi, tyttäreni,  nyt sinä masennat minut maahan, nyt sinä syökset minut onnettomuuteen!  Sillä minä avasin suuni Herralle enkä voi sanaani peruuttaa."</span> <span class="verse"><a name="36">36</a>Niin hän vastasi hänelle: "Isäni, jos sinä avasit suusi Herralle,  niin tee minulle, niinkuin suusi on puhunut, koska Herra on antanut  sinun kostaa vihollisillesi, ammonilaisille".</span> <span class="verse"><a name="37">37</a>Sitten hän sanoi isällensä: "Myönnettäköön minulle kuitenkin tämä:  jätä minut vapauteeni kahdeksi kuukaudeksi, että minä yhdessä  ystävättärieni kanssa menen vuorille itkemään neitsyyttäni".</span> <span class="verse"><a name="38">38</a>Niin hän sanoi: "Mene!" ja päästi hänet menemään kahdeksi  kuukaudeksi. Ja hän meni ystävättärineen ja itki neitsyyttänsä vuorilla.</span> <span class="verse"><a name="39">39</a>Mutta kahden kuukauden kuluttua hän palasi isänsä luo, ja tämä pani  hänessä täytäntöön lupauksensa, jonka oli tehnyt. Eikä hän miehestä  tietänyt. Ja tuli tavaksi Israelissa,</span> <span class="verse"><a name="40">40</a>että Israelin tyttäret joka vuosi menivät lauluin ylistämään  gileadilaisen Jeftan tytärtä - neljän päivän ajaksi joka vuosi.</span> </p></div</div></div></body></html>