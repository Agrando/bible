<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/judg/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/judg">Judges</a> &gt <strong>Chapter 7</strong></div><p><span class="verse"><a name="1">1</a>Varhain seuraavana aamuna Jerubbaal, se on Gideon, ynnä kaikki väki,  joka oli hänen kanssaan, leiriytyi Harodin lähteelle. Midianilaisten  leiri taas oli siitä, Mooren kukkulasta, pohjoiseen päin, tasangolla.</span> <span class="verse"><a name="2">2</a>Mutta Herra sanoi Gideonille: "Sinulla on kanssasi liian paljon  väkeä, antaakseni Midianin heidän käsiinsä; muuten Israel voisi kerskua  minua vastaan ja sanoa: 'Oma käteni vapautti minut'.</span> <span class="verse"><a name="3">3</a>Julista siis kansan kuullen näin: 'Se, joka pelkää ja on arka,  palatkoon takaisin ja väistyköön Gileadin vuorilta'." Niin kansasta  palasi takaisin kaksikymmentäkaksi tuhatta, ja kymmenentuhatta jäi.</span> <span class="verse"><a name="4">4</a>Ja Herra sanoi Gideonille: "Vielä on väkeä liian paljon; vie heidät  alas veden ääreen, niin minä siellä heidät sinulle tutkin. Se, josta  minä sinulle sanon: 'Tämä lähteköön sinun kanssasi', se lähteköön  kanssasi; mutta jokainen, josta minä sinulle sanon: 'Tämä älköön lähtekö  sinun kanssasi', se älköön lähtekö."</span> <span class="verse"><a name="5">5</a>Niin hän vei väen alas veden ääreen. Ja Herra sanoi Gideonille:  "Aseta erikseen jokainen, joka latkii vettä kielellään, niinkuin koira  latkii, ja samoin jokainen, joka laskeutuu polvilleen juodaksensa".</span> <span class="verse"><a name="6">6</a>Niiden luku, jotka latkivat kädestä suuhunsa, oli kolmesataa miestä;  kaikki muu väki oli laskeutunut polvilleen juomaan vettä.</span> <span class="verse"><a name="7">7</a>Silloin Herra sanoi Gideonille: "Niillä kolmellasadalla miehellä,  jotka latkivat, minä vapautan teidät ja annan Midianin sinun käsiisi;  kaikki muu väki menköön kukin kotiinsa".</span> <span class="verse"><a name="8">8</a>Sitten väki otti mukaansa eväät ja pasunansa, ja hän päästi kaikki  Israelin miehet menemään kunkin majalleen, pidättäen ainoastaan ne  kolmesataa miestä. Ja midianilaisten leiri oli hänen alapuolellaan  tasangolla.</span> <span class="verse"><a name="9">9</a>Sinä yönä Herra sanoi hänelle: "Nouse ja käy leirin kimppuun, sillä  minä annan sen sinun käsiisi.</span> <span class="verse"><a name="10">10</a>Mutta jos sinä pelkäät käydä sen kimppuun, niin mene palvelijasi  Puuran kanssa alas leiriin</span> <span class="verse"><a name="11">11</a>ja kuuntele, mitä siellä puhutaan. Sitten saat rohkeutta käydä  leirin kimppuun." Niin hän meni palvelijansa Puuran kanssa alas aina  leirin etuvartijoiden luo.</span> <span class="verse"><a name="12">12</a>Midianilaisia, amalekilaisia ja kaikkia Idän miehiä oli asettunut  tasangolle niin paljon kuin heinäsirkkoja; ja heidän kameleillaan ei  ollut määrää, niitä oli niin paljon kuin hiekkaa meren rannalla.</span> <span class="verse"><a name="13">13</a>Kun Gideon tuli, niin muuan mies kertoi untansa toiselle.  Hän  sanoi: "Minä näin unta ja katso, ohraleipäkakku tuli pyörien  midianilaisten leiriin. Se tuli teltalle saakka, iski siihen niin, että  se kaatui, ja käänsi sen ylösalaisin, ja teltta jäi kumoon."</span> <span class="verse"><a name="14">14</a>Niin toinen vastasi ja sanoi: "Se ei ole mikään muu kuin  israelilaisen Gideonin, Jooaan pojan, miekka; Jumala antaa hänen  käsiinsä Midianin ja koko leirin".</span> <span class="verse"><a name="15">15</a>Kun Gideon oli kuullut kertomuksen unesta ja sen selityksen, niin  hän kumartaen rukoili, palasi sitten takaisin Israelin leiriin ja sanoi:  "Nouskaa, sillä Herra antaa midianilaisten leirin teidän käsiinne".</span> <span class="verse"><a name="16">16</a>Ja hän jakoi ne kolmesataa miestä kolmeen joukkoon ja antoi heille  kullekin käteen pasunan ja tyhjän saviruukun, tulisoihtu ruukussa.</span> <span class="verse"><a name="17">17</a>Ja hän sanoi heille: "Tarkatkaa minua ja tehkää niinkuin minä; kun  minä olen tullut leirin laitaan, niin tehkää, niinkuin minä teen.</span> <span class="verse"><a name="18">18</a>Kun minä ja kaikki, jotka ovat minun kanssani, puhallamme  pasunoihin, niin puhaltakaa tekin pasunoihin kaikkialla leirin ympärillä  ja huutakaa: 'Herran ja Gideonin puolesta!'"</span> <span class="verse"><a name="19">19</a>Niin Gideon ja ne sata miestä, jotka olivat hänen kanssansa, tulivat  leirin laitaan keskimmäisen yövartion alussa; vartijat olivat juuri  asetetut paikoilleen. Silloin he puhalsivat pasunoihin ja särkivät  saviruukut, jotka heillä oli käsissään.</span> <span class="verse"><a name="20">20</a>Niin ne kolme joukkoa puhalsivat pasunoihin, murskasivat saviruukut,  tempasivat vasempaan käteensä tulisoihdut ja oikeaan pasunat, puhalsivat  niihin ja huusivat: "Herran ja Gideonin miekka!"</span> <span class="verse"><a name="21">21</a>Ja he seisoivat kukin paikallaan leirin ympärillä. Mutta leirissä  kaikki juoksivat sekaisin, kirkuivat ja pakenivat.</span> <span class="verse"><a name="22">22</a>Ja kun he puhalsivat noihin kolmeensataan pasunaan, niin Herra  käänsi toisen miekan toista vastaan koko leirissä, ja leiri pakeni  Beet-Sittaan asti Sereraan päin, Tabbatin luona olevan Aabel-Meholan  rantaan saakka.</span> <span class="verse"><a name="23">23</a>Ja Israelin miehet kutsuttiin koolle Naftalista, Asserista ja koko  Manassesta, ja he ajoivat midianilaisia takaa.</span> <span class="verse"><a name="24">24</a>Ja Gideon oli lähettänyt sanansaattajia koko Efraimin vuoristoon,  sanomaan: "Tulkaa alas midianilaisia vastaan ja vallatkaa heidän  tieltään vedet aina Beet-Baaraan asti sekä Jordan". Niin kaikki Efraimin  miehet kutsuttiin koolle, ja he valtasivat vedet aina Beet-Baaraan asti  sekä Jordanin.</span> <span class="verse"><a name="25">25</a>Ja he ottivat vangiksi kaksi midianilaisten ruhtinasta, Oorebin ja  Seebin; Oorebin he surmasivat Oorebin kalliolla, ja Seebin he surmasivat  Seebin viinikuurnan luona, ja he ajoivat midianilaisia takaa. Mutta  Oorebin ja Seebin päät he toivat Gideonille tuolta puolelta Jordanin.</span> </p></div</div></div></body></html>