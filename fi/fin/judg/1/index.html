<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/judg/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/judg">Judges</a> &gt <strong>Chapter 1</strong></div><p><span class="verse"><a name="1">1</a>Joosuan kuoleman jälkeen israelilaiset kysyivät Herralta ja sanoivat:  "Kenen meistä on ensiksi lähdettävä kanaanilaisia vastaan, sotimaan  heitä vastaan?" Herra vastasi:</span> <span class="verse"><a name="2">2</a>"Juuda lähteköön; katso, minä annan maan hänen käsiinsä".</span> <span class="verse"><a name="3">3</a>Niin Juuda sanoi veljellensä Simeonille: "Lähde minun kanssani minun  arpaosaani, ja sotikaamme kanaanilaisia vastaan, niin minäkin tulen  sinun kanssasi sinun arpaosaasi". Niin Simeon lähti hänen kanssaan.</span> <span class="verse"><a name="4">4</a>Ja Juuda lähti, ja Herra antoi kanaanilaiset ja perissiläiset heidän  käsiinsä; ja he voittivat heidät Besekissä - kymmenentuhatta miestä.</span> <span class="verse"><a name="5">5</a>Ja he kohtasivat Adoni-Besekin Besekissä ja taistelivat häntä vastaan  ja voittivat kanaanilaiset ja perissiläiset.</span> <span class="verse"><a name="6">6</a>Ja Adoni-Besek pakeni, mutta he ajoivat häntä takaa ja ottivat hänet  kiinni ja hakkasivat häneltä peukalot ja isotvarpaat.</span> <span class="verse"><a name="7">7</a>Silloin Adoni-Besek sanoi: "Seitsemänkymmentä kuningasta, joilta oli  hakattu peukalot ja isotvarpaat, kokosi muruja minun pöytäni alta;  niinkuin minä olen tehnyt, niin on Jumala minulle maksanut". Ja he  veivät hänet Jerusalemiin, ja siellä hän kuoli.</span> <span class="verse"><a name="8">8</a>Ja Juudan miehet ryhtyivät taisteluun Jerusalemia vastaan ja  valloittivat sen ja surmasivat miekan terällä sen asukkaat ja pistivät  kaupungin tuleen.</span> <span class="verse"><a name="9">9</a>Sen jälkeen Juudan miehet laskeutuivat sotimaan niitä kanaanilaisia  vastaan, jotka asuivat Vuoristossa, Etelämaassa ja Alankomaassa.</span> <span class="verse"><a name="10">10</a>Niin Juuda meni niitä kanaanilaisia vastaan, jotka asuivat  Hebronissa - Hebronin nimi oli muinoin Kirjat-Arba - ja he voittivat  Seesain, Ahimanin ja Talmain.</span> <span class="verse"><a name="11">11</a>Sieltä hän meni Debirin asukkaita vastaan - Debirin nimi oli muinoin  Kirjat-Seefer -</span> <span class="verse"><a name="12">12</a>ja Kaaleb sanoi: "Joka voittaa ja valloittaa Kirjat-Seeferin, sille  minä annan tyttäreni Aksan vaimoksi".</span> <span class="verse"><a name="13">13</a>Niin Otniel, Kenaan, Kaalebin nuoremman veljen, poika, valloitti  sen; ja hän antoi tälle tyttärensä Aksan vaimoksi.</span> <span class="verse"><a name="14">14</a>Ja kun Aksa tuli, niin hän yllytti miestänsä, että tämä pyytäisi  hänen isältänsä peltomaata; ja Aksa pudottautui aasin selästä maahan.  Silloin Kaaleb sanoi hänelle: "Mikä sinun on?"</span> <span class="verse"><a name="15">15</a>Niin hän vastasi hänelle: "Anna minulle jäähyväislahja, sillä sinä  olet naittanut minut kuivaan maahan, anna siis minulle vesilähteitä".  Silloin Kaaleb antoi hänelle Ylälähteet ja Alalähteet.</span> <span class="verse"><a name="16">16</a>Ja keeniläisen, Mooseksen apen, jälkeläiset olivat lähteneet  Palmukaupungista Juudan jälkeläisten kanssa Juudan erämaahan,  eteläpuolelle Aradia; he menivät ja asettuivat sikäläisen kansan sekaan.</span> <span class="verse"><a name="17">17</a>Mutta Juuda meni veljensä Simeonin kanssa, ja he voittivat  kanaanilaiset, jotka asuivat Sefatissa, ja he vihkivät kaupungin tuhon  omaksi ja kutsuivat sen Hormaksi.</span> <span class="verse"><a name="18">18</a>Ja Juuda valloitti Gassan alueineen, Askelonin alueineen ja Ekronin  alueineen.</span> <span class="verse"><a name="19">19</a>Ja Herra oli Juudan kanssa, niin että hän sai haltuunsa vuoriston;  sillä hän ei kyennyt karkoittamaan niitä, jotka asuivat tasangolla,  koska heillä oli raudoitettuja sotavaunuja.</span> <span class="verse"><a name="20">20</a>Ja he antoivat Kaalebille Hebronin, niinkuin Mooses oli puhunut; ja  hän karkoitti sieltä ne kolme anakilaista.</span> <span class="verse"><a name="21">21</a>Mutta benjaminilaiset eivät karkoittaneet jebusilaisia, jotka  asuivat Jerusalemissa, ja niin jebusilaiset jäivät asumaan  benjaminilaisten sekaan, Jerusalemiin, aina tähän päivään asti.</span> <span class="verse"><a name="22">22</a>Myöskin Joosefin heimo lähti liikkeelle; se lähti Beeteliin, ja  Herra oli heidän kanssansa.</span> <span class="verse"><a name="23">23</a>Ja Joosefin heimo vakoilutti Beeteliä - kaupungin nimi oli muinoin  Luus -</span> <span class="verse"><a name="24">24</a>ja vakoilijat näkivät miehen tulevan kaupungista ja sanoivat  hänelle: "Näytä meille, mistä päästään kaupunkiin, niin me teemme  sinulle laupeuden".</span> <span class="verse"><a name="25">25</a>Niin hän näytti heille, mistä päästiin kaupunkiin, ja he surmasivat  miekan terällä kaupungin asukkaat, mutta sen miehen ja koko hänen  sukunsa he päästivät menemään.</span> <span class="verse"><a name="26">26</a>Ja se mies meni heettiläisten maahan ja rakensi kaupungin ja antoi  sille nimen Luus, ja se nimi sillä on vielä tänäkin päivänä.</span> <span class="verse"><a name="27">27</a>Mutta Manasse ei saanut haltuunsa Beet-Seania ja sen  tytärkaupunkeja, ei Taanakia ja sen tytärkaupunkeja, ei Doorin asukkaita  ja sen tytärkaupunkeja, ei Jibleamin asukkaita ja sen tytärkaupunkeja  eikä Megiddon asukkaita ja sen tytärkaupunkeja, vaan kanaanilaisten  onnistui jäädä asumaan siihen maahan.</span> <span class="verse"><a name="28">28</a>Kun Israel sitten voimistui, saattoi se kanaanilaiset työveron  alaisiksi, mutta ei karkoittanut heitä.</span> <span class="verse"><a name="29">29</a>Efraim ei karkoittanut kanaanilaisia, jotka asuivat Geserissä, ja  niin kanaanilaiset jäivät asumaan sen keskeen, Geseriin.</span> <span class="verse"><a name="30">30</a>Sebulon ei karkoittanut Kidronin asukkaita eikä Nahalolin asukkaita,  ja niin kanaanilaiset jäivät asumaan sen keskeen, mutta joutuivat  työveron alaisiksi.</span> <span class="verse"><a name="31">31</a>Asser ei karkoittanut Akkon asukkaita eikä Siidonin asukkaita eikä  myöskään Ahlabin, Aksibin, Helban, Afekin ja Rehobin asukkaita.</span> <span class="verse"><a name="32">32</a>Ja niin asserilaiset joutuivat asumaan maan asukkaiden,  kanaanilaisten, keskeen, koska eivät karkoittaneet heitä.</span> <span class="verse"><a name="33">33</a>Naftali ei karkoittanut Beet-Semeksen asukkaita eikä Beet-Anatin  asukkaita ja joutui niin asumaan maan asukkaiden, kanaanilaisten,  keskeen; mutta Beet-Semeksen ja Beet-Anatin asukkaat joutuivat heille  työveron alaisiksi.</span> <span class="verse"><a name="34">34</a>Amorilaiset tunkivat daanilaiset vuoristoon, sillä he eivät sallineet  heidän laskeutua tasangolle.</span> <span class="verse"><a name="35">35</a>Ja amorilaisten onnistui jäädä asumaan Har-Herekseen, Aijaloniin ja  Saalbimiin; mutta Joosefin heimon käsi kävi heille raskaaksi, ja he  joutuivat työveron alaisiksi.</span> <span class="verse"><a name="36">36</a>Ja amorilaisten alue ulottui Skorpionisolasta, Seelasta, ylöspäin.</span> </p></div</div></div></body></html>