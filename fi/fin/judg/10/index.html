<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/judg/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/judg">Judges</a> &gt <strong>Chapter 10</strong></div><p><span class="verse"><a name="1">1</a>Abimelekin jälkeen nousi Israelia vapauttamaan isaskarilainen Toola,  Doodon pojan Puuan poika, joka asui Saamirissa, Efraimin vuoristossa.</span> <span class="verse"><a name="2">2</a>Hän oli tuomarina Israelissa kaksikymmentä kolme vuotta; sitten hän  kuoli, ja hänet haudattiin Saamiriin.</span> <span class="verse"><a name="3">3</a>Hänen jälkeensä nousi gileadilainen Jaair ja oli tuomarina Israelissa  kaksikymmentä kaksi vuotta.</span> <span class="verse"><a name="4">4</a>Ja hänellä oli kolmekymmentä poikaa, jotka ratsastivat  kolmellakymmenellä aasilla; ja heillä oli kolmekymmentä kaupunkia, joita  vielä tänäkin päivänä kutsutaan Jaairin leirikyliksi ja jotka ovat  Gileadin maassa.</span> <span class="verse"><a name="5">5</a>Ja Jaair kuoli, ja hänet haudattiin Kaamoniin.</span> <span class="verse"><a name="6">6</a>Mutta israelilaiset tekivät jälleen sitä, mikä oli pahaa Herran  silmissä, ja palvelivat baaleja ja astarteja ja Aramin jumalia, Siidonin  jumalia, Mooabin jumalia, ammonilaisten jumalia ja filistealaisten  jumalia, ja he hylkäsivät Herran eivätkä palvelleet häntä.</span> <span class="verse"><a name="7">7</a>Niin Herran viha syttyi Israelia kohtaan, ja hän myi heidät  filistealaisten ja ammonilaisten käsiin.</span> <span class="verse"><a name="8">8</a>Nämä riistivät ja raastivat israelilaisia sen vuoden ja vielä  kahdeksantoista vuotta, kaikkia israelilaisia, jotka asuivat tuolla  puolella Jordanin amorilaisten maassa, Gileadissa.</span> <span class="verse"><a name="9">9</a>Ja ammonilaiset menivät Jordanin yli taistelemaan myöskin Juudaa,  Benjaminia ja Efraimin heimoa vastaan, ja niin Israel joutui suureen  ahdinkoon.</span> <span class="verse"><a name="10">10</a>Silloin israelilaiset huusivat Herraa sanoen: "Me olemme tehneet  syntiä sinua vastaan, sillä me olemme hyljänneet oman Jumalamme ja  palvelleet baaleja".</span> <span class="verse"><a name="11">11</a>Ja Herra vastasi israelilaisille: "Eivätkö egyptiläiset,  amorilaiset, ammonilaiset, filistealaiset,</span> <span class="verse"><a name="12">12</a>siidonilaiset, amalekilaiset ja maaonilaiset sortaneet teitä, ja kun  te huusitte minua, enkö minä pelastanut teitä heidän käsistänsä.</span> <span class="verse"><a name="13">13</a>Mutta te hylkäsitte minut ja palvelitte muita jumalia; sentähden en  minä enää teitä pelasta.</span> <span class="verse"><a name="14">14</a>Menkää ja huutakaa avuksenne niitä jumalia, jotka olette valinneet;  pelastakoot ne teidät ahdinkonne aikana."</span> <span class="verse"><a name="15">15</a>Niin israelilaiset sanoivat Herralle: "Me olemme syntiä tehneet; tee  sinä meille aivan niinkuin hyväksi näet, kunhan vain tänä päivänä autat  meitä".</span> <span class="verse"><a name="16">16</a>Ja he poistivat vieraat jumalat keskuudestaan ja palvelivat Herraa.  Silloin hän ei enää kärsinyt, että Israelia vaivattiin.</span> <span class="verse"><a name="17">17</a>Ja ammonilaiset kutsuttiin koolle, ja he leiriytyivät Gileadiin;  mutta israelilaiset kokoontuivat ja leiriytyivät Mispaan.</span> <span class="verse"><a name="18">18</a>Silloin kansa, Gileadin ruhtinaat, sanoivat toisillensa: "Kuka on se  mies, joka alkaa taistelun ammonilaisia vastaan?  Hän on oleva kaikkien  Gileadin asukasten päämies."</span> </p></div</div></div></body></html>