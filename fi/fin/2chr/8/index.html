<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/2chr/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/2chr">2 Chronicles</a> &gt <strong>Chapter 8</strong></div><p><span class="verse"><a name="1">1</a>Niiden kahdenkymmenen vuoden kuluttua, joina Salomo oli rakentanut  Herran temppelin ja oman linnansa,</span> <span class="verse"><a name="2">2</a>linnoitti Salomo ne kaupungit, jotka Huuram oli antanut hänelle, ja  hän asetti israelilaisia niihin asumaan.</span> <span class="verse"><a name="3">3</a>Ja Salomo meni Hamat-Soobaan ja valloitti sen.</span> <span class="verse"><a name="4">4</a>Hän linnoitti myös Tadmorin erämaassa ja kaikki varastokaupungit,  jotka hän oli rakentanut Hamatiin.</span> <span class="verse"><a name="5">5</a>Vielä hän linnoitti Ylä-Beet-Hooronin ja Ala-Beet-Hooronin muureilla,  porteilla ja salvoilla varustetuiksi kaupungeiksi;</span> <span class="verse"><a name="6">6</a>samoin Baalatin ja kaikki varastokaupungit, jotka hänellä oli, ja  kaikki vaunukaupungit ja ratsumiesten kaupungit ja kaikki muut paikat,  mitkä hän tahtoi linnoittaa Jerusalemissa ja Libanonilla ja kaikessa  hallitsemassaan maassa.</span> <span class="verse"><a name="7">7</a>Kaiken kansan, mitä oli jäänyt jäljelle heettiläisistä,  amorilaisista, perissiläisistä, hivviläisistä ja jebusilaisista, kaikki,  jotka eivät olleet israelilaisia,</span> <span class="verse"><a name="8">8</a>ne niiden jälkeläiset, jotka vielä olivat jäljellä maassa ja joita  israelilaiset eivät olleet tuhonneet, ne Salomo saattoi työveron  alaisiksi, aina tähän päivään asti.</span> <span class="verse"><a name="9">9</a>Mutta israelilaisista Salomo ei tehnyt ketään työorjakseen, vaan  heitä oli sotilaina, hänen vaunusoturiensa päällikköinä ja hänen  sotavaunujensa ja ratsumiestensä päällikköinä.</span> <span class="verse"><a name="10">10</a>Maaherrojen virkamiehiä oli Salomolla kaksisataa viisikymmentä,  jotka vallitsivat väkeä.</span> <span class="verse"><a name="11">11</a>Ja Salomo toi faraon tyttären Daavidin kaupungista linnaan, jonka  hän oli tälle rakentanut; sillä hän sanoi: "Älköön nainen asuko  Daavidin, Israelin kuninkaan, linnassa; sillä se on pyhäkkö, koska  Herran arkki on tullut sinne".</span> <span class="verse"><a name="12">12</a>Siihen aikaan Salomo uhrasi polttouhreja Herralle Herran alttarilla,  jonka hän oli rakentanut eteisen eteen.</span> <span class="verse"><a name="13">13</a>Hän uhrasi kunakin päivänä sen päivän uhrit Mooseksen käskyn mukaan,  sapatteina ja uudenkuun päivinä sekä juhlina kolme kertaa vuodessa:  happamattoman leivän juhlana, viikkojuhlana ja lehtimajanjuhlana.</span> <span class="verse"><a name="14">14</a>Ja hän asetti, niinkuin hänen isänsä Daavid oli säätänyt, pappien  osastot toimittamaan virkaansa ja leeviläiset suorittamaan tehtäviänsä,  veisaamaan ylistysvirsiä ja palvelemaan pappeja, kunakin päivänä sen  päivän tehtävissä, sekä ovenvartijat osastoittain joka ovelle, sillä  niin oli Jumalan mies Daavid käskenyt.</span> <span class="verse"><a name="15">15</a>Eikä missään poikettu kuninkaan käskyistä, mitä tuli pappeihin,  leeviläisiin ja aarrekammioihin.</span> <span class="verse"><a name="16">16</a>Ja niin suoritettiin Salomon kaikki työt, Herran temppelin  perustamispäivään asti, sekä siihen saakka, kunnes se valmistui.  Niin  oli Herran temppeli valmis.</span> <span class="verse"><a name="17">17</a>Siihen aikaan Salomo meni Esjon-Geberiin ja Elatiin, joka on meren  rannalla Edomin maassa.</span> <span class="verse"><a name="18">18</a>Ja Huuram lähetti palvelijansa tuomaan hänelle laivoja.  Palvelijat  olivat meritaitoisia ja menivät yhdessä Salomon palvelijain kanssa  Oofiriin ja noutivat sieltä kultaa neljäsataa viisikymmentä talenttia ja  toivat sen kuningas Salomolle.</span> </p></div</div></div></body></html>