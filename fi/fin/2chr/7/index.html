<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/2chr/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/2chr">2 Chronicles</a> &gt <strong>Chapter 7</strong></div><p><span class="verse"><a name="1">1</a>Kun Salomo oli lakannut rukoilemasta, tuli taivaasta tuli ja kulutti  polttouhrin ja teurasuhrit, ja Herran kirkkaus täytti temppelin,</span> <span class="verse"><a name="2">2</a>niin että papit eivät voineet mennä Herran temppeliin; sillä Herran  kirkkaus täytti Herran temppelin.</span> <span class="verse"><a name="3">3</a>Ja kun kaikki israelilaiset näkivät tulen tulevan alas ja näkivät  temppelin päällä Herran kirkkauden, polvistuivat he kivillä lasketulla  pihalla kasvoillensa maahan ja rukoilivat ja kiittivät Herraa siitä,  että hän on hyvä, että hänen armonsa pysyy iankaikkisesti.</span> <span class="verse"><a name="4">4</a>Sitten kuningas ja kaikki kansa uhrasivat teurasuhrin Herran edessä.</span> <span class="verse"><a name="5">5</a>Ja kuningas Salomo uhrasi teurasuhrina kaksikymmentäkaksi tuhatta  raavasta ja satakaksikymmentä tuhatta lammasta. Näin he, kuningas ja  koko kansa, vihkivät Herran temppelin.</span> <span class="verse"><a name="6">6</a>Papit seisoivat kukin virkatoimessaan. Ja leeviläiset, käsissään  Herran soittimet, jotka kuningas Daavid oli teettänyt, seisoivat  kiittämässä Herraa Daavidin ylistysvirsillä siitä, että hänen armonsa  pysyy iankaikkisesti. Ja heitä vastapäätä papit soittivat torvia, kaiken  Israelin seisoessa.</span> <span class="verse"><a name="7">7</a>Ja Salomo pyhitti Herran temppelin edessä olevan esipihan keskiosan,  sillä hänen oli siellä uhrattava polttouhri ja yhteysuhrin rasvat, koska  polttouhri, ruokauhri ja rasvat eivät mahtuneet vaskialttarille, jonka  Salomo oli teettänyt.</span> <span class="verse"><a name="8">8</a>Näin Salomo siihen aikaan vietti juhlaa seitsemän päivää, ja koko  Israel hänen kanssansa. Se oli sangen suuri kokous, johon kokoonnuttiin  aina sieltä, mistä mennään Hamatiin, ja aina Egyptin purolta asti.</span> <span class="verse"><a name="9">9</a>Kahdeksantena päivänä heillä oli juhlakokous. Sillä alttarin  vihkimistä he viettivät seitsemän päivää ja juhlaa seitsemän päivää.</span> <span class="verse"><a name="10">10</a>Mutta seitsemännen kuun kahdentenakymmenentenä kolmantena päivänä  hän päästi kansan menemään majoillensa. He iloitsivat ja olivat hyvillä  mielin siitä hyvästä, minkä Herra oli tehnyt Daavidille ja Salomolle ja  kansallensa Israelille.</span> <span class="verse"><a name="11">11</a>Kun Salomo oli saanut valmiiksi Herran temppelin ja kuninkaan linnan  ja menestynyt kaikessa, mitä oli ajatellut tehdä Herran temppelissä ja  omassa linnassaan,</span> <span class="verse"><a name="12">12</a>ilmestyi Herra Salomolle yöllä ja sanoi hänelle: "Minä olen kuullut  sinun rukouksesi ja valinnut tämän paikan uhripaikakseni.</span> <span class="verse"><a name="13">13</a>Jos minä suljen taivaan, niin ettei tule sadetta, jos minä käsken  heinäsirkkain syödä maan tahi jos minä lähetän ruton kansaani,</span> <span class="verse"><a name="14">14</a>mutta minun kansani, joka on otettu minun nimiini, nöyrtyy, ja he  rukoilevat ja etsivät minun kasvojani ja palajavat pahoilta teiltänsä,  niin minä kuulen taivaasta ja annan anteeksi heidän syntinsä ja teen  heidän maansa jälleen terveeksi.</span> <span class="verse"><a name="15">15</a>Nyt minun silmäni ovat avoinna, ja minun korvani tarkkaavat  rukouksia tässä paikassa.</span> <span class="verse"><a name="16">16</a>Ja nyt minä olen valinnut ja pyhittänyt tämän temppelin, että minun  nimeni olisi siinä iäti; ja minun silmäni ja sydämeni tulevat aina  olemaan siinä.</span> <span class="verse"><a name="17">17</a>Ja jos sinä vaellat minun edessäni, niinkuin sinun isäsi Daavid  vaelsi, ja teet kaiken, mitä minä olen käskenyt sinun tehdä, ja noudatat  minun käskyjäni ja oikeuksiani,</span> <span class="verse"><a name="18">18</a>niin minä pidän pystyssä sinun kuninkaallisen valtaistuimesi,  niinkuin minä lupasin sinun isällesi Daavidille sanoen: 'Aina on mies  sinun suvustasi hallitseva Israelia'.</span> <span class="verse"><a name="19">19</a>Mutta jos te käännytte pois ja hylkäätte minun käskyni ja  säädökseni, jotka minä olen teille antanut, ja menette ja palvelette  muita jumalia ja kumarratte niitä,</span> <span class="verse"><a name="20">20</a>niin minä kiskaisen sellaiset irti maastani, jonka minä olen heille  antanut; ja tämän temppelin, jonka minä olen nimelleni pyhittänyt, minä  heitän pois kasvojeni edestä, ja minä teen sen sananparreksi ja  pistopuheeksi kaikille kansoille.</span> <span class="verse"><a name="21">21</a>Ja tämän temppelin tähden, joka ennen oli korkein, on jokainen  ohikulkija tyrmistyvä. Ja kun hän kysyy: 'Miksi on Herra näin tehnyt  tälle maalle ja tälle temppelille?',</span> <span class="verse"><a name="22">22</a>niin vastataan: 'Siksi, että he hylkäsivät Herran, isiensä Jumalan,  joka oli vienyt heidät pois Egyptin maasta, ja liittyivät muihin  jumaliin, kumarsivat niitä ja palvelivat niitä; sentähden hän on antanut  kaiken tämän pahan heitä kohdata'."</span> </p></div</div></div></body></html>