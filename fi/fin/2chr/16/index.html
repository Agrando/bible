<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/2chr/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/2chr">2 Chronicles</a> &gt <strong>Chapter 16</strong></div><p><span class="verse"><a name="1">1</a>Aasan kolmantenakymmenentenä kuudentena hallitusvuotena lähti Baesa,  Israelin kuningas, Juudaa vastaan ja linnoitti Raaman, estääkseen ketään  pääsemästä Aasan, Juudan kuninkaan, luota tai hänen luokseen.</span> <span class="verse"><a name="2">2</a>Ja Aasa toi hopeata ja kultaa Herran temppelin ja kuninkaan linnan  aarrekammioista ja lähetti sen Benhadadille, Aramin kuninkaalle, joka  asui Damaskossa, ja käski sanoa:</span> <span class="verse"><a name="3">3</a>"Onhan liitto meidän välillämme, minun ja sinun, niinkuin oli minun  isäni ja sinun isäsi välillä. Katso, minä lähetän sinulle hopeata ja  kultaa; mene ja riko liittosi Baesan, Israelin kuninkaan, kanssa, että  hän lähtisi pois minun kimpustani."</span> <span class="verse"><a name="4">4</a>Niin Benhadad kuuli kuningas Aasaa ja lähetti sotajoukkojensa  päälliköt Israelin kaupunkeja vastaan, ja he valtasivat Iijonin, Daanin  ja Aabel-Maimin sekä kaikki Naftalin kaupunkien varastohuoneet.</span> <span class="verse"><a name="5">5</a>Kun Baesa kuuli sen, lakkasi hän linnoittamasta Raamaa ja keskeytti  työnsä.</span> <span class="verse"><a name="6">6</a>Mutta kuningas Aasa toi koko Juudan, ja he veivät pois Raamasta kivet  ja puut, joilla Baesa oli sitä linnoittanut.  Niillä hän linnoitti Geban  ja Mispan.</span> <span class="verse"><a name="7">7</a>Siihen aikaan tuli näkijä Hanani Aasan, Juudan kuninkaan, tykö ja  sanoi hänelle: "Koska sinä turvauduit Aramin kuninkaaseen etkä  turvautunut Herraan, Jumalaasi, sentähden on Aramin kuninkaan sotajoukko  päässyt sinun käsistäsi.</span> <span class="verse"><a name="8">8</a>Eikö etiopialaisia ja liibyalaisia ollut suuri sotajoukko, eikö  heillä ollut hyvin paljon sotavaunuja ja ratsumiehiä?  Mutta koska sinä  turvauduit Herraan, antoi hän heidät sinun käsiisi.</span> <span class="verse"><a name="9">9</a>Sillä Herran silmät tarkkaavat kaikkea maata, että hän voimakkaasti  auttaisi niitä, jotka ovat ehyellä sydämellä antautuneet hänelle. Tässä  sinä teit tyhmästi, sillä tästä lähtien on sinulla yhä oleva sotia."</span> <span class="verse"><a name="10">10</a>Mutta Aasa vihastui näkijään ja panetti hänet vankilaan, sillä niin  vihoissaan hän oli hänelle tästä. Myöskin muutamille muille kansasta  Aasa siihen aikaan teki väkivaltaa.</span> <span class="verse"><a name="11">11</a>Aasan vaiheet, sekä aikaisemmat että myöhemmät, katso, ne ovat  kirjoitettuina Juudan ja Israelin kuningasten kirjassa.</span> <span class="verse"><a name="12">12</a>Ja kolmantenakymmenentenä yhdeksäntenä hallitusvuotenaan Aasa  sairastui jaloistaan, ja hänen tautinsa yltyi hyvin kovaksi. Mutta  taudissaankaan hän ei etsinyt Herraa, vaan lääkäreitä.</span> <span class="verse"><a name="13">13</a>Sitten Aasa meni lepoon isiensä tykö ja kuoli neljäntenäkymmenentenä  yhdentenä hallitusvuotenaan.</span> <span class="verse"><a name="14">14</a>Ja hänet haudattiin omaan hautaansa, jonka hän oli hakkauttanut  itsellensä Daavidin kaupunkiin; ja hänet laskettiin vuoteelle, joka oli  täytetty hajuaineilla ja erilaisilla, voiteeksi sekoitetuilla  höysteillä, ja hänen kunniakseen poltettiin ylen runsas kuolinsuitsutus.</span> </p></div</div></div></body></html>