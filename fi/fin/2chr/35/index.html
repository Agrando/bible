<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/2chr/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/2chr">2 Chronicles</a> &gt <strong>Chapter 35</strong></div><p><span class="verse"><a name="1">1</a>Sitten Joosia vietti Jerusalemissa pääsiäistä Herran kunniaksi.  Pääsiäislammas teurastettiin ensimmäisen kuun neljäntenätoista päivänä.</span> <span class="verse"><a name="2">2</a>Hän asetti papit heidän palvelustehtäviinsä ja rohkaisi heitä  palvelemaan Herran temppelissä.</span> <span class="verse"><a name="3">3</a>Ja hän sanoi leeviläisille, jotka opettivat kaikkea Israelia ja jotka  olivat pyhitetyt Herralle: "Pankaa pyhä arkki temppeliin, jonka Salomo,  Daavidin poika, Israelin kuningas, on rakentanut; ei teidän enää  tarvitse kantaa sitä olallanne.  Palvelkaa nyt Herraa, Jumalaanne, ja  hänen kansaansa Israelia.</span> <span class="verse"><a name="4">4</a>Valmistautukaa perhekunnittain, osastojenne mukaan, Daavidin,  Israelin kuninkaan, määräyksen ja hänen poikansa Salomon käskykirjan  mukaan,</span> <span class="verse"><a name="5">5</a>ja asettukaa pyhäkköön veljienne, rahvaan, perhekuntaryhmien mukaan,  niin että jokaista ryhmää kohden on yksi leeviläisten perhekuntaosasto.</span> <span class="verse"><a name="6">6</a>Niin teurastakaa pääsiäislammas ja pyhittäytykää ja valmistakaa se  veljillenne, tehdäksenne Herran sanan mukaan, joka on puhuttu Mooseksen  kautta."</span> <span class="verse"><a name="7">7</a>Ja Joosia antoi rahvaalle anniksi pikkukarjaa, karitsoita ja vohlia,  kolmekymmentä tuhatta luvultaan, kaikki pääsiäisuhreiksi kaikille  saapuvilla oleville, ja kolmetuhatta raavasta, kaikki nämä kuninkaan  omaisuutta.</span> <span class="verse"><a name="8">8</a>Ja hänen päämiehensä antoivat vapaaehtoisesti annin kansalle,  papeille ja leeviläisille. Hilkia, Sakarja ja Jehiel, Jumalan temppelin  esimiehet, antoivat papeille pääsiäisuhreiksi kaksituhatta kuusisataa  karitsaa, niin myös kolmesataa raavasta.</span> <span class="verse"><a name="9">9</a>Ja Koonanja, Semaja ja hänen veljensä Netanel, sekä Hasabja, Jegiel  ja Joosabad, leeviläisten päämiehet, antoivat antina leeviläisille  pääsiäisuhreiksi viisituhatta karitsaa ja viisisataa raavasta.</span> <span class="verse"><a name="10">10</a>Näin järjestettiin jumalanpalvelus. Ja papit asettuivat paikoilleen  ja samoin leeviläiset osastoittain, niinkuin kuningas oli käskenyt.</span> <span class="verse"><a name="11">11</a>Sitten teurastettiin pääsiäislammas, ja papit vihmoivat veren, jonka  olivat ottaneet leeviläisten käsistä; ja leeviläiset nylkivät nahan.</span> <span class="verse"><a name="12">12</a>Mutta he panivat syrjään polttouhrikappaleet, antaakseen ne  rahvaalle perhekuntaryhmittäin, uhrattaviksi Herralle, niinkuin on  kirjoitettuna Mooseksen kirjassa; samoin he tekivät myös raavaille.</span> <span class="verse"><a name="13">13</a>Ja he paistoivat tulella pääsiäislampaan säädetyllä tavalla; mutta  pyhät lahjat he keittivät padoissa, ruukuissa ja vadeissa ja veivät ne  kiiruusti rahvaalle.</span> <span class="verse"><a name="14">14</a>Sitten he valmistivat itsellensä ja papeille, sillä papit, Aaronin  pojat, olivat yöhön saakka uhraamassa polttouhria ja rasvoja; sentähden  leeviläiset valmistivat itsellensä ja papeille, Aaronin pojille.</span> <span class="verse"><a name="15">15</a>Ja veisaajat, Aasafin pojat, olivat paikoillansa, niinkuin Daavid,  Aasaf, Heeman ja Jedutun, kuninkaan näkijä, olivat määränneet, niin myös  ovenvartijat jokaisella portilla; heidän ei ollut lupa lähteä  palveluksestaan, vaan heidän leeviläiset veljensä valmistivat heille.</span> <span class="verse"><a name="16">16</a>Näin järjestettiin kaikki Herran palvelus sinä päivänä, pääsiäisen  vietto ja polttouhrien uhraaminen Herran alttarilla, niinkuin kuningas  Joosia oli käskenyt.</span> <span class="verse"><a name="17">17</a>Näin viettivät saapuvilla olevat israelilaiset sinä aikana  pääsiäistä ja happamattoman leivän juhlaa seitsemän päivää.</span> <span class="verse"><a name="18">18</a>Sellaista pääsiäistä ei oltu vietetty Israelissa profeetta Samuelin  ajoista asti; sillä ei kukaan Israelin kuninkaista ollut viettänyt  semmoista pääsiäistä, kuin nyt viettivät Joosia, papit ja leeviläiset,  koko Juuda ja saapuvilla olevat israelilaiset sekä Jerusalemin asukkaat.</span> <span class="verse"><a name="19">19</a>Joosian kahdeksantenatoista hallitusvuotena vietettiin tämä  pääsiäinen.</span> <span class="verse"><a name="20">20</a>Kaiken tämän jälkeen, sittenkuin Joosia oli pannut kuntoon  temppelin, lähti Neko, Egyptin kuningas, sotimaan Karkemista vastaan,  joka on Eufratin varrella; ja Joosia meni häntä vastaan.</span> <span class="verse"><a name="21">21</a>Niin Neko lähetti sanansaattajat hänen luokseen ja käski sanoa:  "Mitä sinulla on tekemistä minun kanssani, Juudan kuningas? Enhän minä  nyt tule sinua vastaan, vaan sitä sukua vastaan, joka on sodassa minun  kanssani, ja Jumala on käskenyt minua kiiruhtamaan. Jätä rauhaan Jumala,  joka on minun kanssani, ettei hän tuhoaisi sinua."</span> <span class="verse"><a name="22">22</a>Mutta Joosia ei väistänyt häntä, vaan pukeutui tuntemattomaksi  taistellakseen häntä vastaan, eikä kuullut Nekon sanoja, jotka kuitenkin  tulivat Jumalan suusta. Niin hän meni taistelemaan Megiddon tasangolle.</span> <span class="verse"><a name="23">23</a>Mutta ampujat ampuivat kuningas Joosiaa; ja kuningas sanoi  palvelijoillensa: "Viekää minut pois, sillä minä olen pahasti  haavoittunut".</span> <span class="verse"><a name="24">24</a>Niin hänen palvelijansa siirsivät hänet sotavaunuista ja panivat  hänet hänen toisiin vaunuihinsa ja kuljettivat hänet Jerusalemiin. Ja  hän kuoli, ja hänet haudattiin isiensä hautoihin. Ja koko Juuda ja  Jerusalem surivat Joosiaa.</span> <span class="verse"><a name="25">25</a>Ja Jeremia sepitti itkuvirren Joosiasta. Ja kaikki laulajat ja  laulajattaret ovat itkuvirsissään puhuneet Joosiasta aina tähän päivään  asti; ja nämä ovat tulleet yleisiksi Israelissa.  Katso, ne ovat  kirjoitettuina "Itkuvirsissä".</span> <span class="verse"><a name="26">26</a>Mitä muuta on kerrottavaa Joosiasta ja hänen hurskaista teoistansa,  joita hän teki sen mukaan, kuin on kirjoitettuna Herran laissa,</span> <span class="verse"><a name="27">27</a>hänen sekä aikaisemmista että myöhemmistä vaiheistaan, katso, se on  kirjoitettuna Israelin ja Juudan kuningasten kirjassa.</span> </p></div</div></div></body></html>