<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/2chr/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/2chr">2 Chronicles</a> &gt <strong>Chapter 14</strong></div><p><span class="verse"><a name="1">1</a>Sitten Abia meni lepoon isiensä tykö, ja hänet haudattiin Daavidin  kaupunkiin. Ja hänen poikansa Aasa tuli kuninkaaksi hänen sijaansa.  Hänen aikanansa oli maassa rauha kymmenen vuotta.</span> <span class="verse"><a name="2">2</a>Ja Aasa teki sitä, mikä oli hyvää ja oikeata Herran, hänen Jumalansa,  silmissä.</span> <span class="verse"><a name="3">3</a>Hän poisti vieraat alttarit ja uhrikukkulat, murskasi patsaat ja  hakkasi maahan asera-karsikot.</span> <span class="verse"><a name="4">4</a>Ja hän kehoitti Juudaa etsimään Herraa, heidän isiensä Jumalaa, ja  noudattamaan lakia ja käskyjä.</span> <span class="verse"><a name="5">5</a>Ja kaikista Juudan kaupungeista hän poisti uhrikukkulat ja  auringonpatsaat, ja valtakunnassa oli rauha hänen aikanansa.</span> <span class="verse"><a name="6">6</a>Ja hän rakensi varustettuja kaupunkeja Juudaan, koska maassa oli  rauha eikä hänellä näinä vuosina ollut mitään sotaa; sillä Herra oli  suonut hänen päästä rauhaan.</span> <span class="verse"><a name="7">7</a>Hän sanoi Juudalle: "Linnoittakaamme nämä kaupungit, ympäröikäämme ne  muureilla ja torneilla, ovilla ja salvoilla.  Vielä on maa meidän  vallassamme, sentähden että me olemme etsineet Herraa, meidän  Jumalaamme. Me olemme etsineet häntä, ja hän on suonut meidän päästä  rauhaan joka taholla." Niin he rakensivat, ja se heille onnistui.</span> <span class="verse"><a name="8">8</a>Ja Aasalla oli sotajoukko, joka oli varustettu kilvillä ja keihäillä:  Juudasta oli kolmesataa tuhatta miestä ja Benjaminista kaksisataa  kahdeksankymmentä tuhatta, jotka kantoivat kilpeä ja jännittivät jousta.  Kaikki nämä olivat sotaurhoja.</span> <span class="verse"><a name="9">9</a>Mutta etiopialainen Serah lähti heitä vastaan sotajoukolla, jossa oli  miehiä tuhannen tuhatta ja sotavaunuja kolmesataa; ja hän tuli Maaresaan  saakka.</span> <span class="verse"><a name="10">10</a>Ja Aasa lähti häntä vastaan, ja he asettuivat sotarintaan Sefatan  laaksoon, Maaresaan.</span> <span class="verse"><a name="11">11</a>Ja Aasa huusi Herraa, Jumalaansa, ja sanoi: "Herra, sinä yksin voit  auttaa taistelussa voimallisen ja voimattoman välillä. Auta meitä,  Herra, meidän Jumalamme, sillä sinuun me turvaudumme ja sinun nimessäsi  me olemme tulleet tätä suurta joukkoa vastaan. Herra, sinä olet meidän  Jumalamme; älä salli ihmisen päästä voitolle sinusta."</span> <span class="verse"><a name="12">12</a>Niin Herra antoi Aasan ja Juudan voittaa etiopialaiset, ja  etiopialaiset pakenivat.</span> <span class="verse"><a name="13">13</a>Ja Aasa ja väki, joka oli hänen kanssaan, ajoivat heitä takaa  Gerariin saakka. Ja etiopialaisia kaatui niin paljon, ettei heistä  jäänyt ketään henkiin, sillä Herra ja hänen sotajoukkonsa tuhosivat  heidät. Ja he ottivat paljon saalista,</span> <span class="verse"><a name="14">14</a>valloittivat kaikki kaupungit Gerarin ympäriltä, sillä Herran kauhu  oli vallannut nämä, ja ryöstivät kaikki kaupungit, sillä niissä oli  paljon ryöstettävää.</span> <span class="verse"><a name="15">15</a>Jopa karjamajatkin he valtasivat, veivät pois saaliinaan paljon  lampaita ja kameleja ja palasivat Jerusalemiin.</span> </p></div</div></div></body></html>