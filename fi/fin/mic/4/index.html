<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/mic/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/mic">Micah</a> &gt <strong>Chapter 4</strong></div><p><span class="verse"><a name="1">1</a>Aikojen lopussa on Herran temppelin vuori seisova vahvana,  ylimmäisenä vuorista, ja se on oleva korkein kukkuloista, ja sinne  virtaavat kansat.</span> <span class="verse"><a name="2">2</a>Monet pakanakansat lähtevät liikkeelle sanoen: "Tulkaa, nouskaamme  Herran vuorelle, Jaakobin Jumalan temppeliin, että hän opettaisi meille  teitänsä ja me vaeltaisimme hänen polkujansa; sillä Siionista lähtee  laki, Jerusalemista Herran sana."</span> <span class="verse"><a name="3">3</a>Ja hän tuomitsee monien kansojen kesken, säätää oikeutta väkeville  pakanakansoille, kaukaisiin maihin saakka. Niin he takovat miekkansa  vantaiksi ja keihäänsä vesureiksi; kansa ei nosta miekkaa kansaa  vastaan, eivätkä he enää opettele sotimaan.</span> <span class="verse"><a name="4">4</a>He istuvat kukin oman viinipuunsa ja viikunapuunsa alla kenenkään  peljättämättä. Sillä Herran Sebaotin suu on puhunut.</span> <span class="verse"><a name="5">5</a>Sillä kaikki kansat vaeltavat jumalansa nimessä kukin, mutta me  vaellamme Herran, meidän Jumalamme, nimessä aina ja iankaikkisesti.</span> <span class="verse"><a name="6">6</a>Sinä päivänä, sanoo Herra, minä tahdon koota ontuvat ja kerätä  hajalleen-ajetut ja ne, joille minä olin tuottanut onnettomuutta.</span> <span class="verse"><a name="7">7</a>Minä teen ontuvista talteenjäävät ja kauasjoutuneista väkevän kansan.  Ja Herra on oleva heidän kuninkaansa Siionin vuorella siitä alkaen ja  iankaikkisesti.</span> <span class="verse"><a name="8">8</a>Ja sinä Karjatorni, tytär Siionin kukkula! Sinun luoksesi on tuleva,  on saapuva entinen hallitus, tytär Jerusalemia vallinnut kuninkuus.</span> <span class="verse"><a name="9">9</a>Ja nyt - miksi sinä ääneen vaikeroit? Eikö sinulla ole kuningasta,  onko sinun neuvonantajasi kadonnut, koska kipu on vallannut sinut  niinkuin synnyttäväisen?</span> <span class="verse"><a name="10">10</a>Vääntelehdi vain kouristuksissasi, tytär Siion, niinkuin synnyttäjä,  sillä nyt sinun on lähdettävä ulos kaupungista ja asuttava kedolla ja  mentävä Baabeliin asti: siellä sinut pelastetaan; siellä lunastaa sinut  Herra vihamiestesi käsistä.</span> <span class="verse"><a name="11">11</a>Nyt kokoontuu sinua vastaan paljon pakanoita, jotka sanovat: "Se  saastutettakoon; katselkoot meidän silmämme iloksensa Siionia!"</span> <span class="verse"><a name="12">12</a>Mutta he eivät tunne Herran aivoituksia eivätkä ymmärrä hänen  neuvoansa, sillä hän kokoaa heidät niinkuin lyhteet puimatantereelle.</span> <span class="verse"><a name="13">13</a>Nouse ja pui, tytär Siion, sillä minä annan sinulle rautasarvet ja  vaskisorkat minä sinulle annan, ja sinä survot murskaksi monet kansat.  Ja minä vihin Herralle, tuhon omaksi, heidän väärän voittonsa, kaiken  maan Herralle heidän rikkautensa.</span> </p></div</div></div></body></html>