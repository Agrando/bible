<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/hag/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/hag">Haggai</a> &gt <strong>Chapter 2</strong></div><p><span class="verse"><a name="1">1</a>Seitsemännessä kuussa, kuukauden kahdentenakymmenentenä ensimmäisenä  päivänä tuli profeetta Haggain kautta tämä Herran sana:</span> <span class="verse"><a name="2">2</a>"Sano Juudan käskynhaltijalle Serubbaabelille, Sealtielin pojalle, ja  ylimmäiselle papille Joosualle, Joosadakin pojalle, ja kansan  jäännökselle näin:</span> <span class="verse"><a name="3">3</a>Kuka teidän joukossanne on jäljelle jäänyt, joka on nähnyt tämän  temppelin sen entisessä kunniassa? Ja miltä näyttää se teistä nyt? Eikö  se ole tyhjän veroinen teidän silmissänne?</span> <span class="verse"><a name="4">4</a>Mutta nyt ole luja, Serubbaabel, sanoo Herra, ja ole luja, Joosua,  Joosadakin poika, ylimmäinen pappi, ja ole luja, maan koko kansa, sanoo  Herra, ja tehkää työtä; sillä minä olen teidän kanssanne, sanoo Herra  Sebaot.</span> <span class="verse"><a name="5">5</a>Sen liiton sana, jonka minä tein teidän kanssanne, kun te läksitte  Egyptistä, ja minun Henkeni pysyy teidän keskellänne.  Älkää peljätkö.</span> <span class="verse"><a name="6">6</a>Sillä näin sanoo Herra Sebaot: Vielä vähän aikaa, ja minä liikutan  taivaat ja maan, meren ja kuivan.</span> <span class="verse"><a name="7">7</a>Ja minä liikutan kaikki pakanakansat, ja kaikkien pakanakansojen  kalleudet tulevat, ja minä täytän tämän temppelin kunnialla, sanoo Herra  Sebaot.</span> <span class="verse"><a name="8">8</a>Minun on hopea, ja minun on kulta, sanoo Herra Sebaot.</span> <span class="verse"><a name="9">9</a>Tämän temppelin myöhempi kunnia on oleva suurempi kuin aikaisempi,  sanoo Herra Sebaot. Ja tässä paikassa minä annan vallita rauhan, sanoo  Herra Sebaot."</span> <span class="verse"><a name="10">10</a>Yhdeksännen kuun kahdentenakymmenentenä neljäntenä päivänä,  Daarejaveksen toisena vuotena, tuli profeetta Haggain kautta tämä Herran  sana:</span> <span class="verse"><a name="11">11</a>"Näin sanoo Herra Sebaot: Pyydä papeilta opetusta ja sano:</span> <span class="verse"><a name="12">12</a>Katso, mies kantaa pyhää lihaa vaatteensa liepeessä ja koskettaa  liepeellänsä leipää tai keittoa, viiniä, öljyä tai muuta ruokaa, mitä  hyvänsä; tuleeko se siitä pyhäksi?" Niin papit vastasivat ja sanoivat:  "Ei".</span> <span class="verse"><a name="13">13</a>Ja Haggai sanoi: "Jos joku, joka on kuolleesta saastunut, koskettaa  jotakin näistä, tuleeko se saastaiseksi?" Niin papit vastasivat: "Tulee  saastaiseksi".</span> <span class="verse"><a name="14">14</a>Silloin Haggai lausui ja sanoi: "Sellaista on tämä väki, sellaista  tämä kansa minun edessäni, sanoo Herra. Sellaiset ovat kaikki heidän  kättensä työt ja se, mitä he siellä uhriksi tuovat: se on saastaista.</span> <span class="verse"><a name="15">15</a>Ja nyt ottakaa vaari, kuinka käy tästä päivästä lähtien eteenpäin.  Kun ei vielä oltu pantu kiveä kiven päälle Herran temppelissä,</span> <span class="verse"><a name="16">16</a>sitä ennen, mentiin kahdenkymmenen mitan viljakasalle, mutta oli  vain kymmenen; mentiin viinikuurnalle ammentamaan viisikymmentä mittaa,  mutta oli kaksikymmentä.</span> <span class="verse"><a name="17">17</a>Minä löin teitä, kaikkia teidän kättenne töitä, nokitähkällä ja  viljanruosteella ja rakeilla, mutta ei kenkään teistä kääntynyt minun  puoleeni, sanoo Herra.</span> <span class="verse"><a name="18">18</a>Ottakaa vaari, kuinka käy tästä päivästä lähtien eteenpäin,  yhdeksännen kuun kahdennestakymmenennestä neljännestä päivästä, Herran  temppelin perustamispäivästä, lähtien. Ottakaa vaari!</span> <span class="verse"><a name="19">19</a>Onko aitassa enää siementä? Ja viiniköynnös, viikunapuu,  granaattiomenapuu ja öljypuu, nekään eivät ole kantaneet hedelmää. Tästä  päivästä lähtien minä annan siunauksen."</span> <span class="verse"><a name="20">20</a>Ja Herran sana tuli toistamiseen Haggaille kuukauden  kahdentenakymmenentenä neljäntenä päivänä; se kuului:</span> <span class="verse"><a name="21">21</a>"Sano Juudan käskynhaltijalle Serubbaabelille: Minä liikutan taivaat  ja maan.</span> <span class="verse"><a name="22">22</a>Ja minä kukistan kuningaskuntien valtaistuimet, hävitän pakanain  kuningaskuntien väkevyyden ja kukistan vaunut ajajineen; ja hevoset ja  niiden ratsastajat kaatuvat, mies toisensa miekkaan.</span> </p></div</div></div></body></html>