<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/2kgs/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/2kgs">2 Kings</a> &gt <strong>Chapter 11</strong></div><p><span class="verse"><a name="1">1</a>Kun Atalja, Ahasjan äiti, näki, että hänen poikansa oli kuollut,  nousi hän ja tuhosi koko kuningassuvun.</span> <span class="verse"><a name="2">2</a>Mutta kuningas Jooramin tytär Jooseba, Ahasjan sisar, otti  surmattavien kuninkaan poikien joukosta Ahasjan pojan Jooaan ja vei  hänet ja hänen imettäjänsä salaa makuuhuoneeseen. Täällä pidettiin  Jooasta kätkettynä Ataljalta, niin ettei hän tullut surmatuksi.</span> <span class="verse"><a name="3">3</a>Sitten poika oli Jooseban luona Herran temppeliin piilotettuna kuusi  vuotta, Ataljan hallitessa maata.</span> <span class="verse"><a name="4">4</a>Mutta seitsemäntenä vuotena Joojada lähetti hakemaan kaarilaisten ja  henkivartijain sadanpäämiehiä ja tuotti heidät luoksensa Herran  temppeliin. Ja sittenkuin hän oli tehnyt liiton heidän kanssansa ja  vannottanut heidät siellä Herran temppelissä, näytti hän heille  kuninkaan pojan.</span> <span class="verse"><a name="5">5</a>Sitten hän käski heitä sanoen: "Tehkää näin: kolmas osa teistä,  joiden on mentävä vartionpitoon sapattina, vartioikoon kuninkaan  palatsia,</span> <span class="verse"><a name="6">6</a>kolmas osa olkoon sivuportilla ja kolmas osa henkivartijain takana  olevalla portilla; vartioikaa palatsia, kukin vuorollanne.</span> <span class="verse"><a name="7">7</a>Mutta kaksi muuta teidän osastoanne, kaikki, jotka pääsevät  vartionpidosta sapattina, vartioikoot Herran temppeliä, kuninkaan luona.</span> <span class="verse"><a name="8">8</a>Asettukaa kuninkaan ympärille, kullakin ase kädessä; ja joka  tunkeutuu rivien läpi, se surmattakoon. Näin olkaa kuninkaan luona,  menköön hän ulos tai sisään."</span> <span class="verse"><a name="9">9</a>Sadanpäämiehet tekivät, aivan niinkuin pappi Joojada oli heitä  käskenyt: kukin heistä otti miehensä, sekä ne, joiden oli mentävä  vartionpitoon sapattina, että ne, jotka pääsivät vartionpidosta  sapattina, ja he tulivat pappi Joojadan luo.</span> <span class="verse"><a name="10">10</a>Ja pappi antoi sadanpäämiehille keihäät ja varustukset, jotka olivat  olleet kuningas Daavidin omat ja olivat Herran temppelissä.</span> <span class="verse"><a name="11">11</a>Ja henkivartijat asettuivat, kullakin ase kädessä, temppelin  eteläsivulta aina sen pohjoissivulle saakka, päin alttaria ja temppeliä,  kuninkaan ympärille.</span> <span class="verse"><a name="12">12</a>Sitten hän toi kuninkaan pojan esille, pani hänen päähänsä kruunun  ja antoi hänelle lain kirjan, ja he tekivät hänet kuninkaaksi ja  voitelivat hänet; ja he paukuttivat käsiänsä ja huusivat: "Eläköön  kuningas!"</span> <span class="verse"><a name="13">13</a>Kun Atalja kuuli henkivartijain ja kansan huudon, meni hän kansan  luo Herran temppeliin.</span> <span class="verse"><a name="14">14</a>Hän näki kuninkaan seisovan pylvään vieressä, niinkuin tapa oli, ja  päälliköt ja torvensoittajat kuninkaan luona, ja kaiken maan kansan,  joka riemuitsi ja puhalsi torviin. Silloin Atalja repäisi vaatteensa ja  huusi: "Kapina! Kapina!"</span> <span class="verse"><a name="15">15</a>Mutta pappi Joojada käski sadanpäämiehiä, sotajoukon johtajia, ja  sanoi heille: "Viekää hänet pois rivien välitse, ja joka yrittää seurata  häntä, se surmatkaa miekalla". Sillä pappi oli sanonut: "Älköön häntä  surmattako Herran temppelissä".</span> <span class="verse"><a name="16">16</a>Niin he kävivät häneen käsiksi, ja kun hän oli tullut tielle, jota  myöten hevosia kuljetettiin kuninkaan palatsiin, surmattiin hänet  siellä.</span> <span class="verse"><a name="17">17</a>Ja Joojada teki liiton Herran, kuninkaan ja kansan kesken, että he  olisivat Herran kansa; niin myös kuninkaan ja kansan kesken.</span> <span class="verse"><a name="18">18</a>Sitten kaikki maan kansa meni Baalin temppeliin, ja he hävittivät  sen. Sen alttarit ja kuvat he löivät aivan murskaksi ja tappoivat  alttarien edessä Mattanin, Baalin papin. Sitten pappi asetti vartijat  vartioimaan Herran temppeliä.</span> <span class="verse"><a name="19">19</a>Ja hän otti mukaansa sadanpäämiehet sekä kaarilaiset ja  henkivartijat ja kaiken maan kansan, ja he veivät kuninkaan Herran  temppelistä ja tulivat henkivartijain portin kautta kuninkaan linnaan,  ja hän istui kuninkaalliselle valtaistuimelle.</span> <span class="verse"><a name="20">20</a>Ja kaikki maan kansa iloitsi, ja kaupunki pysyi rauhallisena. Mutta  Ataljan he surmasivat miekalla kuninkaan linnassa.</span> <span class="verse"><a name="21">21</a>Jooas oli seitsemän vuoden vanha tullessaan kuninkaaksi.</span> </p></div</div></div></body></html>