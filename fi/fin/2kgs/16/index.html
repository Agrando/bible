<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/2kgs/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/2kgs">2 Kings</a> &gt <strong>Chapter 16</strong></div><p><span class="verse"><a name="1">1</a>Pekahin, Remaljan pojan, seitsemäntenätoista hallitusvuotena tuli  Aahas, Juudan kuninkaan Jootamin poika, kuninkaaksi.</span> <span class="verse"><a name="2">2</a>Aahas oli kahdenkymmenen vuoden vanha tullessansa kuninkaaksi ja  hallitsi Jerusalemissa kuusitoista vuotta. Hän ei tehnyt sitä, mikä oli  oikein Herran, hänen Jumalansa, silmissä, niinkuin hänen isänsä Daavid,</span> <span class="verse"><a name="3">3</a>vaan vaelsi Israelin kuningasten tietä; jopa hän pani poikansakin  kulkemaan tulen läpi, niiden kansain kauhistavien tekojen mukaan, jotka  Herra oli karkoittanut israelilaisten tieltä.</span> <span class="verse"><a name="4">4</a>Ja hän uhrasi ja suitsutti uhrikukkuloilla ja kummuilla ja jokaisen  viheriän puun alla.</span> <span class="verse"><a name="5">5</a>Siihen aikaan Resin, Aramin kuningas, ja Pekah, Remaljan poika,  Israelin kuningas, lähtivät Jerusalemiin sotimaan. Ja he saartoivat  Aahaan, mutta eivät voineet valloittaa kaupunkia.</span> <span class="verse"><a name="6">6</a>Samaan aikaan Resin, Aramin kuningas, palautti Eelatin Aramille ja  karkoitti Juudan miehet Eelatista. Niin tulivat aramilaiset Eelatiin ja  asettuivat sinne, ja siellä heitä on tänäkin päivänä.</span> <span class="verse"><a name="7">7</a>Mutta Aahas lähetti sanansaattajat Assurin kuninkaan Tiglat-Pileserin  luo ja käski sanoa hänelle: "Minä olen sinun palvelijasi ja sinun  poikasi. Tule ja pelasta minut Aramin kuninkaan ja Israelin kuninkaan  käsistä; he ovat hyökänneet minun kimppuuni."</span> <span class="verse"><a name="8">8</a>Ja Aahas otti hopean ja kullan, mitä Herran temppelissä ja kuninkaan  palatsin aarrekammioissa oli, ja lähetti sen lahjaksi Assurin  kuninkaalle.</span> <span class="verse"><a name="9">9</a>Ja Assurin kuningas kuuli häntä. Niin Assurin kuningas lähti Damaskoa  vastaan ja valloitti sen, vei asukkaat pakkosiirtolaisuuteen Kiiriin ja  surmasi Resinin.</span> <span class="verse"><a name="10">10</a>Silloin kuningas Aahas lähti Damaskoon kohtaamaan Assurin kuningasta  Tiglat-Pileseriä. Ja kun kuningas Aahas näki Damaskossa olevan alttarin,  lähetti hän pappi Uurialle kuvan alttarista ja sen mukaan tehdyn tarkan  mallin.</span> <span class="verse"><a name="11">11</a>Ja pappi Uuria rakensi alttarin; aivan sen määräyksen mukaan, jonka  kuningas Aahas oli hänelle lähettänyt Damaskosta; aivan sen mukaan pappi  Uuria teki, jo ennenkuin kuningas Aahas oli palannut Damaskosta.</span> <span class="verse"><a name="12">12</a>Ja kun kuningas palasi Damaskosta ja näki alttarin, astui hän  alttarin ääreen ja nousi sen päälle,</span> <span class="verse"><a name="13">13</a>poltti polttouhrinsa ja ruokauhrinsa, vuodatti juomauhrinsa ja  vihmoi uhraamansa uhrin veren alttarille.</span> <span class="verse"><a name="14">14</a>Mutta vaskialttarin, joka oli Herran edessä, hän siirsi pois  temppelin edustalta, alttarin ja Herran temppelin väliltä, ja pani sen  alttarin pohjoissivulle.</span> <span class="verse"><a name="15">15</a>Ja kuningas Aahas käski pappi Uuriaa ja sanoi: "Polta suuremmalla  alttarilla aamu-polttouhri ja ehtoo-ruokauhri ja kuninkaan polttouhri  sekä hänen ruokauhrinsa, niin myös koko maan kansan polttouhri sekä  heidän ruoka- ja juomauhrinsa; ja vihmo kaikki sekä polttouhrin että  teurasuhrin veri sen päälle.  Mutta vaskialttarin käyttämistä minä vielä  mietin."</span> <span class="verse"><a name="16">16</a>Ja pappi Uuria teki kaiken, mitä kuningas Aahas oli käskenyt.</span> <span class="verse"><a name="17">17</a>Kuningas Aahas leikkautti irti telineiden kehäpienat ja otti pois  altaat niiden päältä; ja meren hän nostatti pois vaskiraavasten päältä,  jotka olivat sen alla, ja panetti sen kivialustalle.</span> <span class="verse"><a name="18">18</a>Ja katetun sapattikäytävän, joka oli rakennettu temppeliin, ja  kuninkaan ulkopuolisen sisäänkäytävän hän muutti Herran temppelin sisään  Assurin kuninkaan vuoksi.</span> <span class="verse"><a name="19">19</a>Mitä muuta on vielä kerrottavaa Aahaasta, siitä, mitä hän teki, se  on kirjoitettuna Juudan kuningasten aikakirjassa.</span> <span class="verse"><a name="20">20</a>Ja Aahas meni lepoon isiensä tykö, ja hänet haudattiin isiensä  viereen Daavidin kaupunkiin. Ja hänen poikansa Hiskia tuli kuninkaaksi  hänen sijaansa.</span> </p></div</div></div></body></html>