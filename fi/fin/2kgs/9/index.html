<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/2kgs/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/2kgs">2 Kings</a> &gt <strong>Chapter 9</strong></div><p><span class="verse"><a name="1">1</a>Profeetta Elisa kutsui erään profeetanoppilaan ja sanoi hänelle:  "Vyötä kupeesi ja ota tämä öljyastia mukaasi ja mene Gileadin Raamotiin.</span> <span class="verse"><a name="2">2</a>Ja tultuasi sinne hae sieltä käsiisi Jeehu, Joosafatin poika, Nimsin  pojanpoika; mene sisään, käske hänen nousta toveriensa keskeltä ja vie  hänet sisimpään huoneeseen.</span> <span class="verse"><a name="3">3</a>Ota sitten öljyastia, vuodata öljyä hänen päähänsä ja sano: 'Näin  sanoo Herra: Minä olen voidellut sinut Israelin kuninkaaksi'. Avaa  sitten ovi ja pakene viivyttelemättä."</span> <span class="verse"><a name="4">4</a>Niin nuorukainen, profeetan palvelija, meni Gileadin Raamotiin.</span> <span class="verse"><a name="5">5</a>Ja kun hän tuli sinne, niin katso: sotaväen päälliköt istuivat  siellä. Niin hän sanoi: "Minulla on asiaa sinulle, päällikkö". Jeehu  kysyi: "Kenelle meistä kaikista?" Hän vastasi: "Sinulle itsellesi,  päällikkö".</span> <span class="verse"><a name="6">6</a>Silloin tämä nousi ja meni sisälle huoneeseen; ja hän vuodatti öljyä  tämän päähän ja sanoi hänelle: "Näin sanoo Herra, Israelin Jumala: Minä  olen voidellut sinut Herran kansan, Israelin, kuninkaaksi.</span> <span class="verse"><a name="7">7</a>Ja sinä olet surmaava herrasi Ahabin suvun; sillä minä kostan  Iisebelille palvelijaini, profeettain, veren ja kaikkien Herran  palvelijain veren.</span> <span class="verse"><a name="8">8</a>Ja koko Ahabin suku on hukkuva: minä hävitän Israelista Ahabin  miespuoliset jälkeläiset, kaikki tyynni.</span> <span class="verse"><a name="9">9</a>Ja minä teen Ahabin suvulle saman, minkä Jerobeamin, Nebatin pojan,  suvulle ja saman, minkä Baesan, Ahian pojan, suvulle.</span> <span class="verse"><a name="10">10</a>Ja koirat syövät Iisebelin Jisreelin vainiolla, eikä kukaan ole  hautaava häntä." Sitten hän avasi oven ja pakeni.</span> <span class="verse"><a name="11">11</a>Kun Jeehu tuli ulos herransa palvelijain luo, kysyttiin häneltä:  "Onko kaikki hyvin? Miksi tuo hullu kävi sinun luonasi?" Hän vastasi  heille: "Tehän tunnette sen miehen ja hänen puheensa".</span> <span class="verse"><a name="12">12</a>Mutta he sanoivat: "Valhetta! Sano meille totuus." Hän sanoi: "Niin  ja niin hän puhui minulle ja sanoi: 'Näin sanoo Herra: Minä olen  voidellut sinut Israelin kuninkaaksi'".</span> <span class="verse"><a name="13">13</a>Silloin he ottivat kiiruusti kukin vaatteensa ja panivat ne hänen  allensa paljaille portaille; ja he puhalsivat pasunaan ja huusivat:  "Jeehu on tullut kuninkaaksi".</span> <span class="verse"><a name="14">14</a>Niin Jeehu, Joosafatin poika, Nimsin pojanpoika, teki salaliiton  Jooramia vastaan. Jooram oli ollut kaiken Israelin kanssa puolustamassa  Gileadin Raamotia Hasaelia, Aramin kuningasta, vastaan.</span> <span class="verse"><a name="15">15</a>Mutta kuningas Jooram oli tullut takaisin parantuakseen Jisreelissä  haavoista, joita aramilaiset olivat iskeneet häneen hänen taistellessaan  Hasaelia, Aramin kuningasta, vastaan. Ja Jeehu sanoi: "Jos se teille  kelpaa, niin älkää päästäkö pakoon kaupungista ketään, joka menisi  ilmoittamaan tätä Jisreeliin".</span> <span class="verse"><a name="16">16</a>Sitten Jeehu nousi vaunuihinsa ja lähti Jisreeliin, sillä Jooram  makasi siellä; ja Ahasja, Juudan kuningas, oli tullut sinne katsomaan  Jooramia.</span> <span class="verse"><a name="17">17</a>Mutta tähystäjä seisoi Jisreelin tornissa, ja kun hän näki Jeehun  joukon tulevan, sanoi hän: "Minä näen väkijoukon". Niin Jooram sanoi:  "Otettakoon ratsumies ja lähetettäköön heitä vastaan kysymään, onko  kaikki hyvin".</span> <span class="verse"><a name="18">18</a>Ja ratsumies lähti häntä vastaan ja sanoi: "Näin kysyy kuningas:  'Onko kaikki hyvin?'" Jeehu vastasi: "Mitä se sinua liikuttaa, onko  hyvin? Käänny ja seuraa minua." Niin tähystäjä ilmoitti sanoen:  "Sanansaattaja on tullut heidän luoksensa, mutta ei palaa".</span> <span class="verse"><a name="19">19</a>Silloin hän lähetti toisen ratsumiehen. Kun tämä oli tullut heidän  luoksensa, sanoi hän: "Näin kysyy kuningas: 'Onko kaikki hyvin?' Jeehu  vastasi: "Mitä se sinua liikuttaa, onko hyvin?  Käänny ja seuraa minua."</span> <span class="verse"><a name="20">20</a>Niin tähystäjä ilmoitti sanoen: "Hän on tullut heidän luoksensa,  mutta ei palaa. Ja ajo on aivan kuin Jeehun, Nimsin pojan, ajoa; sillä  hän ajaa niinkuin hurja."</span> <span class="verse"><a name="21">21</a>Silloin Jooram sanoi: "Valjastettakoon!" Ja he valjastivat hänen  sotavaununsa. Niin Jooram, Israelin kuningas, ja Ahasja, Juudan  kuningas, lähtivät kumpikin sotavaunuissansa ja menivät Jeehua vastaan.  He kohtasivat hänet jisreeliläisen Naabotin maapalstalla.</span> <span class="verse"><a name="22">22</a>Kun Jooram näki Jeehun, kysyi hän: "Onko kaikki hyvin, Jeehu?" Tämä  vastasi: "Kuinka kaikki voisi olla hyvin, kun sinun äitisi Iisebelin  haureus ja hänen monet velhoutensa yhä vielä jatkuvat?"</span> <span class="verse"><a name="23">23</a>Silloin Jooram käänsi vaununsa ja pakeni, huutaen Ahasjalle:  "Kavallus, Ahasja!"</span> <span class="verse"><a name="24">24</a>Mutta Jeehu sieppasi jousen käteensä ja ampui Jooramia hartioiden  väliin, niin että nuoli meni sydämen lävitse, ja hän vaipui vaunuihinsa.</span> <span class="verse"><a name="25">25</a>Sitten hän sanoi Bidkarille, vaunusoturille: "Ota hänet ja heitä  jisreeliläisen Naabotin maapalstalle; sillä muistathan, että Herra  meidän ratsastaessamme rinnakkain hänen isänsä Ahabin jäljessä lausui  hänestä tämän ennustuksen:</span> <span class="verse"><a name="26">26</a>'Totisesti, minä näin eilen Naabotin ja hänen poikiensa veren, sanoo  Herra; ja minä olen juuri tällä maapalstalla kostava sinulle, sanoo  Herra'. Ota siis hänet ja heitä tälle maapalstalle, Herran sanan  mukaan."</span> <span class="verse"><a name="27">27</a>Kun Ahasja, Juudan kuningas, sen näki, pakeni hän Beet-Gaaniin päin.  Mutta Jeehu ajoi häntä takaa ja sanoi: "Ampukaa hänetkin vaunuihinsa".  Ja he ampuivat häntä Guurin solassa, joka on Jibleamin luona; mutta hän  pakeni Megiddoon ja kuoli siellä.</span> <span class="verse"><a name="28">28</a>Ja hänen palvelijansa veivät hänet vaunuissa Jerusalemiin ja  hautasivat hänet hänen omaan hautaansa, hänen isiensä viereen, Daavidin  kaupunkiin.</span> <span class="verse"><a name="29">29</a>Ahasja oli tullut Juudan kuninkaaksi Jooramin, Ahabin pojan,  yhdentenätoista hallitusvuotena.</span> <span class="verse"><a name="30">30</a>Sitten Jeehu tuli Jisreeliin. Kun Iisebel kuuli sen, maalasi hän  ihomaalilla silmäluomensa, koristeli päänsä ja katseli ulos akkunasta.</span> <span class="verse"><a name="31">31</a>Ja kun Jeehu tuli portista sisään, kysyi Iisebel: "Kävikö hyvin  Simrille, herransa murhaajalle?"</span> <span class="verse"><a name="32">32</a>Hän käänsi kasvonsa akkunaa kohti ja sanoi: "Kuka on minun  puolellani? Kuka?" Niin pari kolme hoviherraa katsoi alas häneen.</span> <span class="verse"><a name="33">33</a>Jeehu sanoi: "Syöskää hänet alas". Ja he syöksivät hänet alas, niin  että hänen vertansa pirskui seinään ja hevosiin; ja nämä tallasivat  hänet jalkoihinsa.</span> <span class="verse"><a name="34">34</a>Sitten Jeehu meni sisään, söi ja joi. Ja hän sanoi: "Korjatkaa se  kirottu ja haudatkaa hänet, sillä onhan hän kuninkaan tytär".</span> <span class="verse"><a name="35">35</a>Mutta kun he menivät hautaamaan häntä, eivät he löytäneet hänestä  muuta kuin pääkallon, jalat ja kädet.</span> <span class="verse"><a name="36">36</a>Ja he tulivat takaisin ja ilmoittivat sen Jeehulle. Niin hän sanoi:  "Tässä on toteutunut Herran sana, jonka hän puhui palvelijansa  tisbeläisen Elian kautta: 'Jisreelin vainiolla koirat syövät Iisebelin  lihan;</span> <span class="verse"><a name="37">37</a>ja Iisebelin ruumis on oleva niinkuin pellon lanta Jisreelin  vainiolla, niin ettei voida sanoa: Tämä on Iisebel'".</span> </p></div</div></div></body></html>