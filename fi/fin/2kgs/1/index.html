<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/2kgs/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/2kgs">2 Kings</a> &gt <strong>Chapter 1</strong></div><p><span class="verse"><a name="1">1</a>Ahabin kuoleman jälkeen Mooab luopui Israelista.</span> <span class="verse"><a name="2">2</a>Ahasja putosi Samariassa yläsalinsa ristikon läpi ja makasi sairaana.  Ja hän lähetti sanansaattajia ja sanoi heille: "Menkää ja kysykää  Baal-Sebubilta, Ekronin jumalalta, toivunko minä tästä taudista".</span> <span class="verse"><a name="3">3</a>Mutta Herran enkeli oli sanonut tisbeläiselle Elialle: "Nouse ja mene  Samarian kuninkaan sanansaattajia vastaan ja sano heille: 'Eikö ole  Jumalaa Israelissa, koska menette kysymään neuvoa Baal-Sebubilta,  Ekronin jumalalta?'</span> <span class="verse"><a name="4">4</a>Sentähden sanoo Herra näin: 'Vuoteesta, johon olet noussut, et sinä  enää astu alas, sillä sinun on kuoltava'." Ja Elia lähti tiehensä.</span> <span class="verse"><a name="5">5</a>Kun sanansaattajat sitten palasivat kuninkaan luo, kysyi hän heiltä:  "Minkätähden te tulette takaisin?"</span> <span class="verse"><a name="6">6</a>He vastasivat hänelle: "Meitä vastaan tuli mies, joka sanoi meille:  'Menkää takaisin kuninkaan luo, joka on teidät lähettänyt, ja sanokaa  hänelle: Näin sanoo Herra: Eikö ole Jumalaa Israelissa, koska sinä  lähetät kysymään neuvoa Baal-Sebubilta, Ekronin jumalalta? Sentähden  sinä et enää astu alas vuoteesta, johon olet noussut, sillä sinun on  kuoltava.'"</span> <span class="verse"><a name="7">7</a>Hän kysyi heiltä: "Minkä näköinen oli mies, joka tuli teitä vastaan  ja puhui teille näitä?"</span> <span class="verse"><a name="8">8</a>He vastasivat hänelle: "Hänellä oli yllään karvanahka ja nahkavyö  vyötäisillä". Silloin hän sanoi: "Se oli tisbeläinen Elia".</span> <span class="verse"><a name="9">9</a>Ja hän lähetti hänen luokseen viidenkymmenenpäämiehen ja hänen  viisikymmentä miestänsä. Ja kun tämä tuli hänen luoksensa, hänen  istuessaan vuoren kukkulalla, sanoi hän hänelle: "Sinä Jumalan mies,  kuningas käskee: Tule alas".</span> <span class="verse"><a name="10">10</a>Mutta Elia vastasi ja sanoi viidenkymmenenpäämiehelle: "Jos minä  olen Jumalan mies, niin tulkoon tuli taivaasta ja kuluttakoon sinut ja  sinun viisikymmentä miestäsi". Silloin tuli taivaasta tuli ja kulutti  hänet ja hänen viisikymmentä miestänsä.</span> <span class="verse"><a name="11">11</a>Hän lähetti taas hänen luoksensa toisen viidenkymmenenpäämiehen ja  hänen viisikymmentä miestänsä. Tämä lausui ja sanoi hänelle: "Sinä  Jumalan mies, näin käskee kuningas: Tule kiiruusti alas".</span> <span class="verse"><a name="12">12</a>Mutta Elia vastasi ja sanoi heille: "Jos minä olen Jumalan mies,  niin tulkoon tuli taivaasta ja kuluttakoon sinut ja sinun viisikymmentä  miestäsi". Silloin tuli taivaasta Jumalan tuli ja kulutti hänet ja hänen  viisikymmentä miestänsä.</span> <span class="verse"><a name="13">13</a>Hän lähetti vielä kolmannen viidenkymmenenpäämiehen ja hänen  viisikymmentä miestänsä. Ja tämä kolmas viidenkymmenenpäämies meni  sinne, ja kun hän tuli perille, polvistui hän Elian eteen ja anoi  häneltä armoa ja sanoi hänelle: "Sinä Jumalan mies, olkoon minun henkeni  ja näiden viidenkymmenen palvelijasi henki kallis sinun silmissäsi.</span> <span class="verse"><a name="14">14</a>Katso, tuli on tullut taivaasta ja kuluttanut ne kaksi ensimmäistä  viidenkymmenenpäämiestä ja heidän viisikymmentä miestänsä, mutta olkoon  minun henkeni kallis sinun silmissäsi."</span> <span class="verse"><a name="15">15</a>Ja Herran enkeli sanoi Elialle: "Mene alas hänen kanssaan, älä  pelkää häntä". Niin hän nousi ja meni hänen kanssaan kuninkaan tykö.</span> <span class="verse"><a name="16">16</a>Ja hän sanoi hänelle: "Näin sanoo Herra: Koska lähetit  sanansaattajia kysymään neuvoa Baal-Sebubilta, Ekronin jumalalta,  ikäänkuin Israelissa ei olisi Jumalaa, jolta voisi kysyä neuvoa,  sentähden sinä et astu alas vuoteesta, johon olet noussut, sillä sinun  on kuoltava".</span> <span class="verse"><a name="17">17</a>Niin hän kuoli, Herran sanan mukaan, jonka Elia oli puhunut.  Ja  Jooram tuli kuninkaaksi hänen sijaansa Jooramin, Joosafatin pojan,  Juudan kuninkaan, toisena hallitusvuotena, sillä Ahasjalla ei ollut  poikaa.</span> <span class="verse"><a name="18">18</a>Mitä muuta on kerrottavaa Ahasjasta, siitä, mitä hän teki, se on  kirjoitettuna Israelin kuningasten aikakirjassa.</span> </p></div</div></div></body></html>