<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/2kgs/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/2kgs">2 Kings</a> &gt <strong>Chapter 6</strong></div><p><span class="verse"><a name="1">1</a>Ja profeetanoppilaat sanoivat Elisalle: "Katso, huone, jossa me  istumme sinun edessäsi, on meille liian ahdas.</span> <span class="verse"><a name="2">2</a>Menkäämme siis Jordanille, ja tuokaamme sieltä kukin yksi hirsi ja  rakentakaamme sinne huone istuaksemme." Hän sanoi: "Menkää".</span> <span class="verse"><a name="3">3</a>Eräs heistä sanoi: "Suvaitse tulla palvelijasi kanssa". Hän sanoi:  "Minä tulen".</span> <span class="verse"><a name="4">4</a>Niin hän meni heidän kanssaan. Ja Jordanille tultuaan he hakkasivat  puita.</span> <span class="verse"><a name="5">5</a>Mutta erään heistä kaataessa hirttä kirposi kirves veteen.  Niin hän  huusi ja sanoi: "Voi, herrani, se oli vielä lainattu!"</span> <span class="verse"><a name="6">6</a>Jumalan mies kysyi: "Mihin se kirposi?" Ja hän näytti hänelle paikan.  Silloin hän veisti puukappaleen ja heitti sen siihen ja sai kirveen  nousemaan pinnalle.</span> <span class="verse"><a name="7">7</a>Sitten hän sanoi: "Nosta se ylös". Ja mies ojensi kätensä ja otti  sen.</span> <span class="verse"><a name="8">8</a>Kun Aramin kuningas oli sodassa Israelia vastaan, neuvotteli hän  palvelijainsa kanssa ja sanoi: "Siihen ja siihen paikkaan minä asetun  leiriin".</span> <span class="verse"><a name="9">9</a>Mutta Jumalan mies lähetti Israelin kuninkaalle sanan: "Varo, ettet  mene siihen paikkaan, sillä aramilaiset ovat asettuneet sinne".</span> <span class="verse"><a name="10">10</a>Niin Israelin kuningas lähetti sanan siihen paikkaan, jonka Jumalan  mies oli hänelle sanonut. Näin tämä varoitti häntä, ja hän oli siellä  varuillaan. Eikä se tapahtunut ainoastaan kerran tai kahdesti.</span> <span class="verse"><a name="11">11</a>Aramin kuninkaan sydän tuli tästä levottomaksi, ja hän kutsui  palvelijansa ja sanoi heille: "Ettekö voi ilmaista minulle, kuka  meikäläisistä pitää Israelin kuninkaan puolta?"</span> <span class="verse"><a name="12">12</a>Silloin eräs hänen palvelijoistaan sanoi: "Ei niin, herrani,  kuningas, vaan profeetta Elisa, joka on Israelissa, ilmaisee Israelin  kuninkaalle nekin sanat, jotka sinä puhut makuuhuoneessasi".</span> <span class="verse"><a name="13">13</a>Hän sanoi: "Menkää ja katsokaa, missä hän on, niin minä lähetän  ottamaan hänet kiinni". Ja hänelle ilmoitettiin: "Katso, hän on  Dootanissa".</span> <span class="verse"><a name="14">14</a>Niin hän lähetti sinne hevosia ja sotavaunuja ja suuren sotajoukon.  He tulivat sinne yöllä ja ympäröivät kaupungin.</span> <span class="verse"><a name="15">15</a>Kun Jumalan miehen palvelija nousi aamulla varhain ja meni ulos,  niin katso, sotajoukko, hevoset ja sotavaunut piirittivät kaupunkia. Ja  hänen palvelijansa sanoi hänelle: "Voi, herrani, mitä me nyt teemme?"</span> <span class="verse"><a name="16">16</a>Hän sanoi: "Älä pelkää, sillä niitä, jotka ovat meidän kanssamme, on  enemmän kuin niitä, jotka ovat heidän kanssansa".</span> <span class="verse"><a name="17">17</a>Ja Elisa rukoili ja sanoi: "Herra, avaa hänen silmänsä, että hän  näkisi". Ja Herra avasi palvelijan silmät, ja hän näki, ja katso: vuori  oli täynnä tulisia hevosia ja tulisia vaunuja Elisan ympärillä.</span> <span class="verse"><a name="18">18</a>Kun viholliset sitten tulivat häntä vastaan, rukoili Elisa Herraa ja  sanoi: "Sokaise tämä väki". Silloin hän sokaisi heidät Elisan pyynnön  mukaan.</span> <span class="verse"><a name="19">19</a>Ja Elisa sanoi heille: "Ei tämä ole oikea tie, eikä tämä ole oikea  kaupunki. Seuratkaa minua, niin minä vien teidät sen miehen luo, jota te  etsitte." Ja hän vei heidät Samariaan.</span> <span class="verse"><a name="20">20</a>Mutta kun he tulivat Samariaan, sanoi Elisa: "Herra, avaa näiden  silmät, että he näkisivät". Silloin Herra avasi heidän silmänsä, ja he  näkivät; ja katso: he olivat keskellä Samariaa.</span> <span class="verse"><a name="21">21</a>Ja kun Israelin kuningas näki heidät, sanoi hän Elisalle: "Surmaanko  minä heidät, isäni, surmaanko heidät?"</span> <span class="verse"><a name="22">22</a>Hän sanoi: "Älä surmaa. Surmaatko sinä ne, jotka otat vangiksi  miekallasi ja jousellasi? Pane heidän eteensä ruokaa ja juomaa heidän  syödä ja juoda; menkööt sitten takaisin herransa luo."</span> <span class="verse"><a name="23">23</a>Niin tämä valmisti heille suuren aterian, ja kun he olivat syöneet  ja juoneet, päästi hän heidät menemään; ja he menivät herransa luo. Eikä  aramilaisia partiojoukkoja sitten enää tullut Israelin maahan.</span> <span class="verse"><a name="24">24</a>Sen jälkeen Benhadad, Aramin kuningas, kokosi kaiken sotajoukkonsa  ja tuli ja piiritti Samarian.</span> <span class="verse"><a name="25">25</a>Silloin syntyi Samariassa, heidän piirittäessään sitä, suuri  nälänhätä, niin että aasinpää maksoi kahdeksankymmentä hopeasekeliä ja  neljännes kab-mittaa kyyhkysensontaa viisi hopeasekeliä.</span> <span class="verse"><a name="26">26</a>Ja kun Israelin kuningas käveli muurin päällä, huusi muuan vaimo  hänelle ja sanoi: "Auta, herrani, kuningas".</span> <span class="verse"><a name="27">27</a>Hän vastasi: "Jollei Herra auta sinua, niin mistä minä hankin  sinulle apua? Puimatantereeltako vai viinikuurnasta?"</span> <span class="verse"><a name="28">28</a>Ja kuningas sanoi hänelle: "Mikä sinun on?" Hän vastasi: "Tämä vaimo  sanoi minulle: 'Anna tänne poikasi, syödäksemme hänet tänä päivänä, niin  syömme huomenna minun poikani'.</span> <span class="verse"><a name="29">29</a>Ja me keitimme minun poikani ja söimme hänet. Ja minä sanoin toisena  päivänä hänelle: 'Anna tänne poikasi, syödäksemme hänet'. Mutta hän  piilotti poikansa."</span> <span class="verse"><a name="30">30</a>Kun kuningas kuuli vaimon sanat, repäisi hän vaatteensa,  kävellessään muurin päällä. Niin kansa näki, että hänellä oli vaatteiden  alla säkki, paljaalla iholla.</span> <span class="verse"><a name="31">31</a>Ja hän sanoi: "Jumala rangaiskoon minua nyt ja vasta, jos Elisan,  Saafatin pojan, pää tänä päivänä jää hänen hartioilleen".</span> <span class="verse"><a name="32">32</a>Elisa istui talossaan, ja vanhimmat istuivat hänen tykönänsä. Ja  kuningas oli lähettänyt miehen edellänsä. Mutta ennenkuin sanansaattaja  tuli hänen luokseen, sanoi hän vanhimmille: "Näettekö, kuinka se  murhamiehen poika lähettää hakkaamaan minulta päätä poikki? Mutta kun  sanansaattaja tulee, katsokaa, että suljette oven ja pidätte oven kiinni  häneltä.  Eivätkö jo kuulu hänen herransa askeleet hänen jäljessään?"</span> <span class="verse"><a name="33">33</a>Hänen vielä puhuessaan heidän kanssansa, tuli sanansaattaja hänen  luokseen ja sanoi: "Katso, tämä onnettomuus tulee Herralta; mitä minä  enää odottaisin Herraa?"</span> </p></div</div></div></body></html>