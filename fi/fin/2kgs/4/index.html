<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/2kgs/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/2kgs">2 Kings</a> &gt <strong>Chapter 4</strong></div><p><span class="verse"><a name="1">1</a>Eräs nainen, profeetanoppilaan vaimo, huusi Elisalle sanoen: "Minun  mieheni, sinun palvelijasi, kuoli, ja sinä tiedät, että palvelijasi oli  herraapelkääväinen mies. Nyt velkoja tulee ottamaan minun molemmat  poikani orjikseen."</span> <span class="verse"><a name="2">2</a>Elisa sanoi hänelle: "Mitä minä voin tehdä sinun hyväksesi?  Sano  minulle, mitä sinulla on talossasi." Hän vastasi: "Palvelijattarellasi  ei ole talossa muuta kuin öljyä sen verran, kuin minä tarvitsen  voidellakseni itseäni".</span> <span class="verse"><a name="3">3</a>Silloin hän sanoi: "Mene ja lainaa itsellesi astioita kylästä,  kaikilta naapureiltasi, tyhjiä astioita, tarpeeksi paljon.</span> <span class="verse"><a name="4">4</a>Mene sitten sisään, sulje ovi jälkeesi ja poikiesi jälkeen ja kaada  kaikkiin niihin astioihin. Ja aina kun astia on täysi, nosta se  syrjään."</span> <span class="verse"><a name="5">5</a>Niin hän meni pois hänen tyköänsä ja sulki oven jälkeensä ja  poikiensa jälkeen. Nämä toivat sitten hänelle astiat, ja hän kaatoi  niihin.</span> <span class="verse"><a name="6">6</a>Ja kun astiat olivat täynnä, sanoi hän pojallensa: "Tuo minulle vielä  yksi astia". Mutta hän vastasi hänelle: "Ei ole enää astiata". Silloin  öljy tyrehtyi.</span> <span class="verse"><a name="7">7</a>Ja hän meni ja kertoi sen Jumalan miehelle. Tämä sanoi: "Mene ja myy  öljy ja maksa velkasi. Sinä ja poikasi elätte siitä, mikä jää jäljelle."</span> <span class="verse"><a name="8">8</a>Eräänä päivänä Elisa meni Suunemiin, ja siellä oli arvossa pidetty  vaimo, joka vaati häntä aterioimaan. Ja niin usein kuin hän kulki sen  kautta, poikkesi hän sinne aterioimaan.</span> <span class="verse"><a name="9">9</a>Niin vaimo sanoi miehellensä: "Katso, minä olen huomannut, että hän,  joka aina kulkee meidän kauttamme, on pyhä Jumalan mies.</span> <span class="verse"><a name="10">10</a>Muurauttakaamme pieni yliskammio ja pankaamme hänelle sinne vuode,  pöytä, tuoli ja lamppu, niin että hän tullessaan meidän luoksemme voi  vetäytyä sinne."</span> <span class="verse"><a name="11">11</a>Eräänä päivänä hän sitten tuli sinne, poikkesi yliskammioon ja pani  sinne maata.</span> <span class="verse"><a name="12">12</a>Ja hän sanoi palvelijallensa Geehasille: "Kutsu se suunemilainen  vaimo". Ja hän kutsui tämän, ja hän astui hänen eteensä.</span> <span class="verse"><a name="13">13</a>Niin hän sanoi palvelijalle: "Sano hänelle: 'Katso, sinä olet nähnyt  kaiken tämän vaivan meidän tähtemme. Voisinko minä tehdä jotakin sinun  hyväksesi? Onko sinulla jotakin esitettävää kuninkaalle tai  sotapäällikölle?'" Mutta hän vastasi: "Minähän asun heimoni keskellä".</span> <span class="verse"><a name="14">14</a>Niin hän kysyi: "Eikö siis voi tehdä mitään hänen hyväksensä?"  Geehasi vastasi: "Voi kyllä: hänellä ei ole poikaa, ja hänen miehensä on  vanha".</span> <span class="verse"><a name="15">15</a>Hän sanoi: "Kutsu hänet". Niin tämä kutsui hänet, ja hän astui  ovelle.</span> <span class="verse"><a name="16">16</a>Ja Elisa sanoi: "Tähän aikaan tulevana vuonna on sinulla poika  sylissäsi". Hän vastasi: "Ei, herrani; sinä Jumalan mies, älä petä  palvelijatartasi".</span> <span class="verse"><a name="17">17</a>Mutta vaimo tuli raskaaksi ja synnytti pojan seuraavana vuonna juuri  sinä aikana, jonka Elisa oli hänelle sanonut.</span> <span class="verse"><a name="18">18</a>Kun poika oli kasvanut isoksi, meni hän eräänä päivänä isänsä tykö,  joka oli leikkuuväen luona.</span> <span class="verse"><a name="19">19</a>Ja hän valitti isällensä: "Voi minun päätäni, voi minun päätäni!"  Tämä sanoi palvelijalle: "Kanna hänet äitinsä luo".</span> <span class="verse"><a name="20">20</a>Niin palvelija otti hänet ja vei hänen äitinsä luo. Ja poika istui  hänen polvillansa puolipäivään asti; sitten hän kuoli.</span> <span class="verse"><a name="21">21</a>Ja äiti meni ylös ja laski hänet Jumalan miehen vuoteeseen, sulki  oven, niin että poika jäi yksin, ja lähti pois.</span> <span class="verse"><a name="22">22</a>Sitten hän kutsui miehensä ja sanoi: "Lähetä minulle palvelija ja  aasintamma, niin minä riennän Jumalan miehen tykö ja tulen heti  takaisin".</span> <span class="verse"><a name="23">23</a>Hän sanoi: "Miksi menet hänen tykönsä tänä päivänä? Eihän nyt ole  uusikuu eikä sapatti." Hän vastasi: "Ole huoleti".</span> <span class="verse"><a name="24">24</a>Ja hän satuloi aasintamman ja sanoi palvelijallensa: "Aja yhä  eteenpäin äläkä keskeytä minun matkaani, ennenkuin sanon sinulle".</span> <span class="verse"><a name="25">25</a>Niin hän lähti ja tuli Jumalan miehen tykö Karmel-vuorelle.  Kun  Jumalan mies näki hänet kaukaa, sanoi hän palvelijalleen Geehasille:  "Katso, se on suunemilainen vaimo.</span> <span class="verse"><a name="26">26</a>Riennä nyt häntä vastaan ja kysy häneltä: 'Voitko sinä hyvin,  voivatko miehesi ja poikasi hyvin?'" Hän vastasi: "Hyvin".</span> <span class="verse"><a name="27">27</a>Tultuaan vuorelle Jumalan miehen tykö hän tarttui hänen jalkoihinsa.  Niin Geehasi astui esiin työntääkseen hänet pois.  Mutta Jumalan mies  sanoi: "Jätä hänet rauhaan, sillä hänen sielunsa on murheellinen, ja  Herra on salannut sen minulta eikä ole ilmoittanut sitä minulle".</span> <span class="verse"><a name="28">28</a>Hän sanoi: "Pyysinkö minä poikaa herraltani? Enkö sanonut: 'Älä  uskottele minulle'?"</span> <span class="verse"><a name="29">29</a>Silloin Elisa sanoi Geehasille: "Vyötä kupeesi ja ota minun sauvani  käteesi ja mene. Jos kohtaat jonkun, älä tervehdi häntä, ja jos joku  tervehtii sinua, älä vastaa. Ja pane minun sauvani pojan kasvoille."</span> <span class="verse"><a name="30">30</a>Mutta pojan äiti sanoi: "Niin totta kuin Herra elää, ja niin totta  kuin sinun sielusi elää: minä en jätä sinua". Ja Elisa nousi ja seurasi  häntä.</span> <span class="verse"><a name="31">31</a>Mutta Geehasi oli mennyt heidän edellänsä ja pannut sauvan pojan  kasvoille, mutta tämä ei ääntänyt eikä kuullut. Niin hän tuli takaisin  häntä vastaan ja kertoi hänelle sanoen: "Poika ei herännyt".</span> <span class="verse"><a name="32">32</a>Ja kun Elisa tuli huoneeseen, niin katso, poika makasi hänen  vuoteessaan kuolleena.</span> <span class="verse"><a name="33">33</a>Tultuaan sisään hän sulki oven, niin että he jäivät kahden, ja  rukoili Herraa.</span> <span class="verse"><a name="34">34</a>Senjälkeen hän nousi vuoteelle ja laskeutui pojan yli, pannen suunsa  hänen suunsa päälle, silmänsä hänen silmiensä päälle ja kätensä hänen  kättensä päälle. Ja kun hän näin kumartui hänen ylitsensä, lämpeni pojan  ruumis.</span> <span class="verse"><a name="35">35</a>Sitten hän kulki huoneessa kerran edestakaisin ja nousi ja kumartui  hänen ylitsensä. Silloin poika aivasti seitsemän kertaa, ja senjälkeen  poika avasi silmänsä.</span> <span class="verse"><a name="36">36</a>Hän kutsui Geehasin ja sanoi: "Kutsu se suunemilainen vaimo". Niin  hän kutsui vaimon, ja tämä tuli hänen luokseen. Hän sanoi: "Ota  poikasi".</span> <span class="verse"><a name="37">37</a>Ja vaimo tuli ja lankesi hänen jalkainsa juureen, kumartui maahan ja  otti poikansa ja meni ulos.</span> <span class="verse"><a name="38">38</a>Elisa palasi Gilgaliin, ja maassa oli nälänhätä. Ja kun  profeetanoppilaat istuivat hänen edessänsä, sanoi hän palvelijallensa:  "Pane suuri pata liedelle ja keitä keitto profeetanoppilaille".</span> <span class="verse"><a name="39">39</a>Niin muuan heistä meni kedolle poimimaan yrttejä ja löysi villin  köynnöskasvin ja poimi siitä villikurkkuja viittansa täyden. Tultuaan  hän leikkeli ne keittopataan, sillä he eivät tunteneet niitä.</span> <span class="verse"><a name="40">40</a>Ja he kaatoivat miesten syödä, mutta kun nämä maistoivat keittoa,  huusivat he ja sanoivat: "Jumalan mies, padassa on kuolema!" Eivätkä he  voineet syödä.</span> <span class="verse"><a name="41">41</a>Silloin hän sanoi: "Tuokaa jauhoja". Ja hän heitti ne pataan. Sitten  hän sanoi: "Kaatakaa väen syödä". Eikä padassa ollut mitään  vahingollista.</span> <span class="verse"><a name="42">42</a>Ja eräs mies tuli Baal-Saalisasta ja toi Jumalan miehelle  uutisleipää, kaksikymmentä ohraleipää ja tuleentumatonta viljaa  repussansa. Silloin Elisa sanoi: "Anna väelle syödä".</span> <span class="verse"><a name="43">43</a>Mutta hänen palvelijansa sanoi: "Kuinka minä voin tarjota siitä  sadalle miehelle?" Hän sanoi: "Anna väelle syödä; sillä näin sanoo  Herra: He syövät, ja jää tähteeksikin".</span> <span class="verse"><a name="44">44</a>Ja hän tarjosi heille; ja he söivät, ja jäi tähteeksikin, Herran  sanan mukaan.</span> </p></div</div></div></body></html>