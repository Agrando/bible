<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/zech/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/zech">Zechariah</a> &gt <strong>Chapter 1</strong></div><p><span class="verse"><a name="1">1</a>Kahdeksannessa kuussa Daarejaveksen toisena vuotena tuli profeetta  Sakarjalle, Berekjan pojalle, joka oli Iddon poika, tämä Herran sana:</span> <span class="verse"><a name="2">2</a>"Herra on tuimasti vihastunut teidän isiinne.</span> <span class="verse"><a name="3">3</a>Sano heille: Näin sanoo Herra Sebaot: Kääntykää minun tyköni, sanoo  Herra Sebaot, niin minä käännyn teidän tykönne, sanoo Herra Sebaot.</span> <span class="verse"><a name="4">4</a>Älkää olko isienne kaltaiset, joille entiset profeetat ovat  saarnanneet sanoen: Näin sanoo Herra Sebaot: Kääntykää pois pahoilta  teiltänne ja pahoista teoistanne; mutta he eivät kuulleet, eivät  kuunnelleet minua.</span> <span class="verse"><a name="5">5</a>Teidän isänne - missä he ovat? Ja profeetat - ovatko he eläneet iäti?</span> <span class="verse"><a name="6">6</a>Mutta minun sanani ja käskyni, jotka minä olen säätänyt  palvelijoilleni profeetoille - eivätkö ne ole kohdanneet teidän isiänne:  ja niin he kääntyivät ja sanoivat: 'Niinkuin Herra Sebaot aikoi meille  tehdä, meidän vaelluksemme ja tekojemme mukaan, niin hän on meille  tehnyt'."</span> <span class="verse"><a name="7">7</a>Kahdentenakymmenentenä neljäntenä päivänä yhdennessätoista kuussa,  joka on sebat-kuu, Daarejaveksen toisena vuotena, tuli profeetta  Sakarjalle, Berekjan pojalle, joka oli Iddon poika, tämä Herran sana:</span> <span class="verse"><a name="8">8</a>Minä näin yöllä, katso, mies ratsasti punaisenruskealla hevosella, ja  hän seisahtui myrttien keskelle laaksoon, ja hänen jäljessänsä oli  punaisenruskeita ja punaisia ja valkeita hevosia.</span> <span class="verse"><a name="9">9</a>Niin minä kysyin: "Mitä nämä ovat, Herra?" Enkeli, joka puhutteli  minua, vastasi minulle: "Minä näytän sinulle, mitä ne ovat".</span> <span class="verse"><a name="10">10</a>Ja mies, joka seisoi myrttien keskellä, lausui ja sanoi: "Nämä ovat  ne, jotka Herra on lähettänyt maata kuljeksimaan".</span> <span class="verse"><a name="11">11</a>Niin ne vastasivat Herran enkelille, joka seisoi myrttien keskellä,  ja sanoivat: "Me olemme kuljeksineet maata, ja katso, koko maa on  alallansa ja rauhassa".</span> <span class="verse"><a name="12">12</a>Ja Herran enkeli lausui ja sanoi: "Herra Sebaot, kuinka kauan sinä  viivyt etkä armahda Jerusalemia ja Juudan kaupunkeja, joille olet ollut  vihainen nämä seitsemänkymmentä vuotta?"</span> <span class="verse"><a name="13">13</a>Niin Herra vastasi enkelille, joka puhutteli minua, ja lausui hyviä,  lohdullisia sanoja.</span> <span class="verse"><a name="14">14</a>Ja enkeli, joka puhutteli minua, sanoi minulle: "Saarnaa ja sano:  Näin sanoo Herra Sebaot: Minä kiivailen Jerusalemin ja Siionin puolesta  suurella kiivaudella.</span> <span class="verse"><a name="15">15</a>Suurella vihalla minä olen vihastunut suruttomiin pakanoihin, jotka,  kun minä vähän vihastuin, auttoivat onnettomuutta tapahtumaan.</span> <span class="verse"><a name="16">16</a>Sentähden sanoo Herra näin: Minä käännyn Jerusalemin puoleen  armahtavaisuudessa. Minun temppelini siellä rakennetaan, sanoo Herra  Sebaot, ja mittanuora jännitetään Jerusalemin ylitse.</span> <span class="verse"><a name="17">17</a>Saarnaa vielä ja sano: Näin sanoo Herra Sebaot: Vielä minun  kaupunkini ovat hyvyydestä ylitsevuotavaiset, ja vielä Herra lohduttaa  Siionin ja valitsee vielä Jerusalemin."</span> <span class="verse"><a name="18">18</a>Ja minä nostin silmäni ja katsoin. Ja katso: neljä sarvea.</span> <span class="verse"><a name="19">19</a>Ja minä sanoin enkelille, joka puhutteli minua: "Mitä nämä ovat?"  Niin hän sanoi minulle: "Nämä ovat ne sarvet, jotka ovat hajottaneet  Juudan ja Israelin ja Jerusalemin".</span> <span class="verse"><a name="20">20</a>Sitten Herra näytti minulle neljä seppää.</span> <span class="verse"><a name="21">21</a>Minä sanoin: "Mitä nämä ovat tulleet tekemään?" Ja hän vastasi näin:  "Nuo sarvet ovat ne, jotka ovat hajottaneet Juudan, niin ettei yksikään  mies voi päätänsä nostaa; ja nämä ovat tulleet saattamaan ne pelkoon ja  heittämään maahan niiden pakanakansain sarvet, jotka ovat nostaneet  sarven Juudan maata vastaan hajottaaksensa sen".</span> </p></div</div></div></body></html>