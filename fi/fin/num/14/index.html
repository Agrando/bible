<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/num/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/num">Numbers</a> &gt <strong>Chapter 14</strong></div><p><span class="verse"><a name="1">1</a>Silloin koko kansa alkoi huutaa ja parkua, ja kansa itki sen yön.</span> <span class="verse"><a name="2">2</a>Ja kaikki israelilaiset napisivat Moosesta ja Aaronia vastaan, ja  koko kansa sanoi heille: "Jospa olisimme kuolleet Egyptin maahan tai  tähän erämaahan! Jospa olisimme kuolleet!</span> <span class="verse"><a name="3">3</a>Ja miksi viekään Herra meitä tuohon maahan, jossa me kaadumme  miekkaan ja vaimomme ja lapsemme joutuvat vihollisen saaliiksi!  Eikö  meidän olisi parempi palata Egyptiin?"</span> <span class="verse"><a name="4">4</a>Ja he puhuivat toinen toiselleen: "Valitkaamme johtaja ja palatkaamme  Egyptiin".</span> <span class="verse"><a name="5">5</a>Silloin Mooses ja Aaron lankesivat kasvoilleen Israelin kansan koko  seurakunnan eteen.</span> <span class="verse"><a name="6">6</a>Mutta Joosua, Nuunin poika, ja Kaaleb, Jefunnen poika, jotka olivat  olleet mukana maata vakoilemassa, repäisivät vaatteensa</span> <span class="verse"><a name="7">7</a>ja puhuivat kaikelle israelilaisten seurakunnalle näin: "Maa, jota  kävimme vakoilemassa, on ylen ihana maa.</span> <span class="verse"><a name="8">8</a>Jos Herra on meille suosiollinen, niin hän vie meidät siihen maahan  ja antaa sen meille, maan, joka vuotaa maitoa ja mettä.</span> <span class="verse"><a name="9">9</a>Älkää vain kapinoiko Herraa vastaan älkääkä peljätkö sen maan kansaa,  sillä heitä ei ole meille kuin suupalaksi. Heidän varjelijansa on  väistynyt heistä, mutta meidän kanssamme on Herra. Älkää te heitä  peljätkö."</span> <span class="verse"><a name="10">10</a>Silloin koko seurakunta vaati heitä kivitettäviksi, mutta Herran  kirkkaus ilmestyi kaikille israelilaisille ilmestysmajassa.</span> <span class="verse"><a name="11">11</a>Ja Herra sanoi Moosekselle: "Kuinka kauan tämä kansa pitää minua  pilkkanaan eikä usko minuun, huolimatta kaikista tunnusteoista, jotka  minä olen tehnyt sen keskuudessa?</span> <span class="verse"><a name="12">12</a>Minä tuhoan sen rutolla ja hävitän sen perinjuurin, mutta sinusta  minä teen suuremman ja väkevämmän kansan, kuin se on."</span> <span class="verse"><a name="13">13</a>Mutta Mooses sanoi Herralle: "Ovathan egyptiläiset kuulleet, että  sinä voimallasi olet vienyt tämän kansan heidän keskeltänsä.</span> <span class="verse"><a name="14">14</a>Ja he ovat puhuneet siitä sen maan asukkaille; hekin siis ovat  kuulleet, että sinä, Herra, olet tämän kansan keskellä, sinä Herra, joka  olet sille ilmestynyt silmästä silmään, ja että sinun pilvesi pysyy  heidän päällänsä ja että sinä kuljet heidän edellänsä pilvenpatsaassa  päivin ja tulenpatsaassa öin.</span> <span class="verse"><a name="15">15</a>Mutta jos sinä nyt surmaat tämän kansan, niinkuin yhden miehen, niin  kansat, jotka saavat kuulla sitä kerrottavan sinusta, sanovat näin:</span> <span class="verse"><a name="16">16</a>'Koska Herra ei kyennyt viemään tätä kansaa siihen maahan, jonka hän  oli heille valalla vannoen luvannut, tappoi hän heidät erämaahan'.</span> <span class="verse"><a name="17">17</a>Osoittautukoon nyt sinun suuri voimasi, Herra, niinkuin olet puhunut  sanoen:</span> <span class="verse"><a name="18">18</a>'Herra on pitkämielinen ja suuri armossa, hän antaa anteeksi pahat  teot ja rikokset, mutta ei jätä niitä rankaisematta, vaan kostaa isien  pahat teot lapsille kolmanteen ja neljänteen polveen'.</span> <span class="verse"><a name="19">19</a>Anna siis anteeksi tämän kansan pahat teot suuressa armossasi,  niinkuin sinä ennenkin olet anteeksi antanut tälle kansalle, Egyptistä  tänne saakka."</span> <span class="verse"><a name="20">20</a>Ja Herra vastasi: "Minä annan anteeksi, niinkuin sinä olet anonut.</span> <span class="verse"><a name="21">21</a>Mutta niin totta kuin minä elän, ja niin totta kuin Herran kirkkaus  on täyttävä kaiken maan:</span> <span class="verse"><a name="22">22</a>ei kukaan niistä miehistä, jotka ovat nähneet minun kirkkauteni ja  minun tunnustekoni, jotka minä olen tehnyt Egyptissä ja tässä erämaassa,  mutta kuitenkin nyt jo kymmenen kertaa ovat minua kiusanneet eivätkä ole  kuulleet minun ääntäni,</span> <span class="verse"><a name="23">23</a>ei yksikään heistä ole näkevä sitä maata, jonka minä valalla vannoen  lupasin heidän isillensä; ei yksikään minun pilkkaajistani ole sitä  näkevä.</span> <span class="verse"><a name="24">24</a>Mutta koska minun palvelijassani Kaalebissa on toinen henki, niin  että hän on minua uskollisesti seurannut, niin hänet minä vien siihen  maahan, jossa hän kävi, ja hänen jälkeläisensä saavat sen omakseen.</span> <span class="verse"><a name="25">25</a>Mutta koska amalekilaiset ja kanaanilaiset asuvat laaksoissa, niin  kääntykää huomenna toisaanne päin ja painukaa erämaahan, Kaislameren  tietä."</span> <span class="verse"><a name="26">26</a>Ja Herra puhui Moosekselle ja Aaronille sanoen:</span> <span class="verse"><a name="27">27</a>"Kuinka kauan tämä häijy joukko napisee minua vastaan? Minä olen  kuullut, kuinka israelilaiset napisevat minua vastaan.</span> <span class="verse"><a name="28">28</a>Sano heille: Niin totta kuin minä elän, sanoo Herra, aivan niinkuin  te olette minulle puhuneet, niin minä teille teen.</span> <span class="verse"><a name="29">29</a>Tähän erämaahan kaatuvat teidän ruumiinne, teidän kaikkien, jotka  olette katselmuksessa olleet, niin monta kuin teitä on  kaksikymmenvuotisia ja sitä vanhempia, jotka olette napisseet minua  vastaan.</span> <span class="verse"><a name="30">30</a>Totisesti, te ette pääse siihen maahan, jonka minä olen kättä  kohottaen luvannut antaa teille asumasijaksi, ei kukaan teistä, paitsi  Kaaleb, Jefunnen poika, ja Joosua, Nuunin poika.</span> <span class="verse"><a name="31">31</a>Mutta teidän lapsenne, joiden sanoitte joutuvan vihollisen  saaliiksi, heidät minä vien sinne, ja he saavat tulla tuntemaan sen  maan, jota te halveksitte.</span> <span class="verse"><a name="32">32</a>Mutta teidän ruumiinne kaatuvat tähän erämaahan,</span> <span class="verse"><a name="33">33</a>ja teidän lastenne täytyy harhailla paimentolaisina tässä erämaassa  neljäkymmentä vuotta ja kärsiä teidän uskottomuutenne tähden, kunnes  teidän ruumiinne ovat maatuneet tähän erämaahan.</span> <span class="verse"><a name="34">34</a>Niinkuin te neljäkymmentä päivää vakoilitte maata, niin saatte nyt,  päivä vuodeksi luettuna, neljäkymmentä vuotta kärsiä pahoista teoistanne  ja tulla tuntemaan, mitä se on, että minä käännyn teistä pois.</span> <span class="verse"><a name="35">35</a>Minä, Herra, olen puhunut. Totisesti, niin minä teen tälle häijylle  kansalle, joka on käynyt kapinoimaan minua vastaan: he hukkuvat tähän  erämaahan, tänne he kuolevat."</span> <span class="verse"><a name="36">36</a>Mutta ne miehet, jotka Mooses oli lähettänyt maata vakoilemaan ja  jotka palattuaan olivat saattaneet koko kansan napisemaan häntä vastaan,  saattamalla sen maan pahaan huutoon,</span> <span class="verse"><a name="37">37</a>ne miehet, jotka olivat saattaneet sen maan pahaan huutoon, kuolivat  äkkikuolemalla Herran edessä.</span> <span class="verse"><a name="38">38</a>Mutta Joosua, Nuunin poika, ja Kaaleb, Jefunnen poika, jäivät eloon  niistä miehistä, jotka olivat käyneet maata vakoilemassa.</span> <span class="verse"><a name="39">39</a>Ja Mooses puhui tämän kaikille israelilaisille. Niin kansa tuli  kovin murheelliseksi.</span> <span class="verse"><a name="40">40</a>Ja he nousivat varhain seuraavana aamuna lähteäkseen ylös vuoristoon  ja sanoivat: "Katso, tässä me olemme; me lähdemme siihen paikkaan, josta  Herra on puhunut, sillä me olemme syntiä tehneet".</span> <span class="verse"><a name="41">41</a>Mutta Mooses sanoi: "Minkätähden te nyt käytte rikkomaan Herran  käskyä? Ei se onnistu.</span> <span class="verse"><a name="42">42</a>Älkää lähtekö sinne, sillä Herra ei ole teidän keskellänne; älkää  lähtekö, etteivät vihollisenne voittaisi teitä.</span> <span class="verse"><a name="43">43</a>Sillä amalekilaiset ja kanaanilaiset ovat siellä teitä vastassa, ja  niin te kaadutte miekkaan; sillä te olette kääntyneet pois Herrasta,  eikä Herra ole teidän kanssanne."</span> <span class="verse"><a name="44">44</a>Yhtäkaikki he lähtivät uppiniskaisuudessaan kulkemaan ylös  vuoristoon; mutta ei Herran liitonarkki eikä Mooseskaan siirtynyt  leiristä.</span> <span class="verse"><a name="45">45</a>Silloin amalekilaiset ja kanaanilaiset, jotka siinä vuoristossa  asuivat, syöksyivät alas ja voittivat heidät ja hajottivat heidät, ajaen  heitä aina Hormaan asti.</span> </p></div</div></div></body></html>