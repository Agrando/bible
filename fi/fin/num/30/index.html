<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/num/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/num">Numbers</a> &gt <strong>Chapter 30</strong></div><p><span class="verse"><a name="1">1</a>Ja Mooses puhui israelilaisille kaiken, mitä Herra oli Mooseksen  käskenyt puhua.</span> <span class="verse"><a name="2">2</a>Ja Mooses puhui Israelin sukukuntien päämiehille sanoen: "Näin on  Herra käskenyt:</span> <span class="verse"><a name="3">3</a>Jos joku tekee lupauksen Herralle tahi valalla vannoen sitoutuu  kieltäytymään jostakin, älköön hän rikkoko sanaansa, vaan tehköön  kaiken, mitä hänen suunsa on sanonut.</span> <span class="verse"><a name="4">4</a>Ja jos nainen ollessaan nuorena tyttönä isänsä kodissa tekee  lupauksen Herralle tahi sitoutuu kieltäytymään jostakin</span> <span class="verse"><a name="5">5</a>ja hänen isänsä kuulee hänen lupauksensa tai sitoumuksensa eikä hänen  isänsä hänelle siitä mitään puhu, niin kaikki hänen lupauksensa ja  kaikki hänen sitoumuksensa, joilla hän kieltäytyy jostakin, olkoot  pätevät.</span> <span class="verse"><a name="6">6</a>Mutta jos hänen isänsä kieltää häntä sinä päivänä, jona hän ne  kuulee, niin hänen lupauksensa ja sitoumuksensa, joilla hän kieltäytyy  jostakin, älkööt olko pätevät, olivatpa ne mitkä hyvänsä, ja Herra antaa  hänelle anteeksi, sentähden että hänen isänsä on häntä kieltänyt.</span> <span class="verse"><a name="7">7</a>Ja jos hän joutuu miehelle ja hänellä on täytettävänä lupauksia tai  ajattelemattomasti lausuttu sana, jolla hän on kieltäytynyt jostakin,</span> <span class="verse"><a name="8">8</a>ja hänen miehensä saa sen kuulla, mutta ei puhu hänelle siitä mitään  sinä päivänä, jona hän sen kuulee, niin hänen lupauksensa ja hänen  sitoumuksensa, joilla hän on kieltäytynyt jostakin, olkoot pätevät.</span> <span class="verse"><a name="9">9</a>Mutta jos hänen miehensä sinä päivänä, jona hän sen kuulee, kieltää  häntä, niin hän purkaa hänen lupauksensa, jonka täyttämiseen hän on  sitoutunut, ja sen ajattelemattomasti lausutun sanan, jolla hän on  kieltäytynyt jostakin, ja Herra antaa hänelle anteeksi.</span> <span class="verse"><a name="10">10</a>Mutta lesken tai hyljätyn lupaus, mihin hyvänsä hän onkin  sitoutunut, olkoon pätevä.</span> <span class="verse"><a name="11">11</a>Ja jos vaimo on miehensä kodissa tehnyt lupauksen tahi valalla  sitoutunut kieltäytymään jostakin</span> <span class="verse"><a name="12">12</a>ja hänen miehensä saa sen kuulla, mutta ei puhu hänelle siitä mitään  eikä kiellä häntä, niin kaikki hänen lupauksensa ja kaikki sitoumukset,  joilla hän on kieltäytynyt jostakin, olkoot pätevät.</span> <span class="verse"><a name="13">13</a>Mutta jos hänen miehensä ne purkaa sinä päivänä, jona hän niistä  kuulee, älköön yksikään hänen huuliltaan lähtenyt lupaus tai sitoumus  olko pätevä. Hänen miehensä on ne purkanut, ja Herra antaa hänelle  anteeksi.</span> <span class="verse"><a name="14">14</a>Jokaisen lupauksen ja jokaisen valallisen sitoumuksen, jonka vaimo  itsensä kurittamiseksi tekee, saakoon hänen miehensä joko vahvistaa tahi  purkaa.</span> <span class="verse"><a name="15">15</a>Mutta jos hänen miehensä ei puhu hänelle niistä mitään sen päivän  kuluessa, niin hän on vahvistanut kaikki hänen lupauksensa ja kaikki  hänen sitoumuksensa, jotka hänellä on täytettävinä. Hän on ne  vahvistanut, koska hän ei niistä hänelle mitään puhunut sinä päivänä,  jona hän niistä kuuli.</span> <span class="verse"><a name="16">16</a>Mutta jos hän ne purkaa vasta jonkun aikaa sen jälkeen, kuin on  niistä kuullut, joutuu hän kantamaan vaimonsa syyllisyyden."</span> <span class="verse"><a name="17">17</a>Nämä ovat ne säädökset, jotka Herra antoi Moosekselle, olemaan  voimassa miehen ja hänen vaimonsa välillä sekä isän ja hänen tyttärensä  välillä, tämän ollessa nuorena tyttönä isänsä kodissa.</span> </p></div</div></div></body></html>