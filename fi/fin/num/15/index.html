<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/num/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/num">Numbers</a> &gt <strong>Chapter 15</strong></div><p><span class="verse"><a name="1">1</a>Ja Herra puhui Moosekselle sanoen:</span> <span class="verse"><a name="2">2</a>"Puhu israelilaisille ja sano heille: Kun te tulette siihen maahan,  jonka minä annan teille asuinsijaksi,</span> <span class="verse"><a name="3">3</a>ja uhraatte Herralle uhrin, poltto- tai teurasuhrin, joko lupausta  täyttääksenne tai vapaaehtoisena lahjana tai juhlissanne,  valmistaaksenne Herralle suloisen tuoksun raavaista tai lampaista,</span> <span class="verse"><a name="4">4</a>niin se, joka tuo uhrin, tuokoon lahjanansa Herralle ruokauhriksi  kymmenenneksen lestyjä jauhoja, sekoitettuna neljännekseen hiin-mittaa  öljyä;</span> <span class="verse"><a name="5">5</a>ja juomauhriksi, polttouhrin tai teurasuhrin lisäksi, uhraa neljännes  hiin-mittaa viiniä kutakin karitsaa kohti.</span> <span class="verse"><a name="6">6</a>Mutta oinaan lisäksi uhraa ruokauhrina kaksi kymmenennestä lestyjä  jauhoja, sekoitettuna kolmannekseen hiin-mittaa öljyä,</span> <span class="verse"><a name="7">7</a>ja juomauhriksi tuo kolmannes hiin-mittaa viiniä suloiseksi tuoksuksi  Herralle.</span> <span class="verse"><a name="8">8</a>Mutta kun uhraat mullikan poltto- tai teurasuhriksi, joko lupausta  täyttääksesi tai yhteysuhriksi Herralle,</span> <span class="verse"><a name="9">9</a>niin tuotakoon mullikan lisäksi ruokauhrina kolme kymmenennestä  lestyjä jauhoja, sekoitettuna puoleen hiin-mittaa öljyä,</span> <span class="verse"><a name="10">10</a>ja juomauhriksi tuo puoli hiin-mittaa viiniä suloisesti tuoksuvaksi  uhriksi Herralle.</span> <span class="verse"><a name="11">11</a>Näin tehtäköön kutakin härkää tai oinasta tai karitsaa tai vohlaa  uhrattaessa.</span> <span class="verse"><a name="12">12</a>Niin monta kuin uhrieläimiä on, niin tehkää näin kullekin, niin  monta kuin niitä on.</span> <span class="verse"><a name="13">13</a>Jokainen maassa syntynyt tehköön näin, tuodessaan suloisesti  tuoksuvan uhrin Herralle.</span> <span class="verse"><a name="14">14</a>Ja jos muukalainen, joka asuu teidän luonanne tai on ainiaaksi  asettunut teidän keskuuteenne, tahtoo uhrata suloisesti tuoksuvan uhrin  Herralle, niin hän tehköön, niinkuin tekin teette.</span> <span class="verse"><a name="15">15</a>Seurakunnassa olkoon laki sama teillä kuin muukalaisellakin, joka  asuu teidän luonanne. Tämä olkoon teille ikuinen säädös sukupolvesta  sukupolveen. Se, mikä koskee teitä, koskekoon myös muukalaista Herran  edessä.</span> <span class="verse"><a name="16">16</a>Sama laki ja sama oikeus olkoon sekä teillä että muukalaisella, joka  asuu teidän luonanne."</span> <span class="verse"><a name="17">17</a>Ja Herra puhui Moosekselle sanoen:</span> <span class="verse"><a name="18">18</a>"Puhu israelilaisille ja sano heille: Kun tulette siihen maahan,  johon minä teidät vien,</span> <span class="verse"><a name="19">19</a>niin syödessänne sen maan leipää antakaa Herralle anti.</span> <span class="verse"><a name="20">20</a>Ensimmäisistä jyvärouheistanne antakaa kakku anniksi; antakaa se,  niinkuin puimatantereelta annatte annin.</span> <span class="verse"><a name="21">21</a>Ensimmäisistä jyvärouheistanne antakaa Herralle anti sukupolvesta  sukupolveen.</span> <span class="verse"><a name="22">22</a>Mutta jos erehdyksestä jätätte täyttämättä jonkun näistä käskyistä,  jotka Herra on Moosekselle puhunut,</span> <span class="verse"><a name="23">23</a>mitä hyvänsä, mistä Herra Mooseksen kautta on teille käskyn antanut,  siitä päivästä lähtien, jolloin Herra antoi käskynsä, ja edelleen  sukupolvesta sukupolveen,</span> <span class="verse"><a name="24">24</a>niin, jos rikkomus tapahtui seurakunnan tietämättä, erehdyksestä,  uhratkoon koko seurakunta mullikan polttouhriksi, suloiseksi tuoksuksi  Herralle, ynnä siihen kuuluvan ruoka- ja juomauhrin, niinkuin säädetty  on, sekä kauriin syntiuhriksi.</span> <span class="verse"><a name="25">25</a>Kun pappi sitten on toimittanut sovituksen kaikelle israelilaisten  seurakunnalle, niin rikkomus annetaan heille anteeksi; sillä se on ollut  erehdys ja he ovat tuoneet lahjansa uhriksi Herralle sekä syntiuhrinsa  Herran eteen erehdyksensä vuoksi.</span> <span class="verse"><a name="26">26</a>Se annetaan silloin anteeksi kaikelle israelilaisten seurakunnalle  samoinkuin muukalaiselle, joka asuu heidän keskellänsä; sillä koko kansa  on vastuunalainen erehdyksestä.</span> <span class="verse"><a name="27">27</a>Mutta jos joku yksityinen rikkoo erehdyksestä, tuokoon vuoden vanhan  vuohen syntiuhriksi.</span> <span class="verse"><a name="28">28</a>Kun pappi on toimittanut sovituksen sille, joka on erehdyksestä,  tahtomattaan, rikkonut Herraa vastaan, kun hän on toimittanut hänelle  sovituksen, niin hänelle annetaan anteeksi.</span> <span class="verse"><a name="29">29</a>Sama laki olkoon sekä maassa syntyneillä israelilaisilla että  muukalaisella, joka asuu heidän keskellänsä, kun joku rikkoo  erehdyksestä.</span> <span class="verse"><a name="30">30</a>Mutta se, joka tahallisesti tekee syntiä, olipa hän maassa syntynyt  tai muukalainen, pilkkaa Herraa, ja hänet hävitettäköön kansastansa.</span> <span class="verse"><a name="31">31</a>Sillä hän on pitänyt halpana Herran sanan ja rikkonut hänen  käskynsä; hänet tuhottakoon, syntivelka painaa häntä."</span> <span class="verse"><a name="32">32</a>Israelilaisten oleskellessa erämaassa tavattiin mies kokoamassa  puita sapatinpäivänä.</span> <span class="verse"><a name="33">33</a>Niin ne, jotka hänet tapasivat puita kokoamasta, toivat hänet  Mooseksen ja Aaronin ja koko seurakunnan eteen.</span> <span class="verse"><a name="34">34</a>Ja he panivat hänet vankeuteen, koska ei ollut vielä määrätty, mitä  hänelle oli tehtävä.</span> <span class="verse"><a name="35">35</a>Mutta Herra sanoi Moosekselle: "Se mies rangaistakoon kuolemalla,  koko seurakunta kivittäköön hänet leirin ulkopuolella".</span> <span class="verse"><a name="36">36</a>Silloin koko seurakunta vei hänet leirin ulkopuolelle, ja he  kivittivät hänet kuoliaaksi, niinkuin Herra oli Moosekselle käskyn  antanut.</span> <span class="verse"><a name="37">37</a>Ja Herra puhui Moosekselle sanoen:</span> <span class="verse"><a name="38">38</a>"Puhu israelilaisille ja sano heille, että heidän on sukupolvesta  sukupolveen tehtävä itsellensä tupsut viittojensa kulmiin ja sidottava  kulmien tupsuihin punasininen lanka.</span> <span class="verse"><a name="39">39</a>Ne tupsut olkoon teillä, että te, kun ne näette, muistaisitte kaikki  Herran käskyt ja ne täyttäisitte ettekä seuraisi sydämenne ettekä  silmienne himoja, jotka houkuttelevat teitä haureuteen;</span> <span class="verse"><a name="40">40</a>niin muistakaa ja täyttäkää kaikki minun käskyni ja olkaa pyhät  Jumalallenne.</span> <span class="verse"><a name="41">41</a>Minä olen Herra, teidän Jumalanne, joka vein teidät pois Egyptin  maasta ollakseni teidän Jumalanne. Minä olen Herra, teidän Jumalanne."</span> </p></div</div></div></body></html>