<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/num/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/num">Numbers</a> &gt <strong>Chapter 32</strong></div><p><span class="verse"><a name="1">1</a>Mutta ruubenilaisilla ja gaadilaisilla oli paljon, ylen runsaasti,  karjaa. Kun he nyt katselivat Jaeserin maata ja Gileadin maata, niin he  huomasivat, että seutu oli karjanhoitoon sopiva.</span> <span class="verse"><a name="2">2</a>Niin gaadilaiset ja ruubenilaiset tulivat ja puhuivat Moosekselle ja  pappi Eleasarille ja seurakunnan päämiehille sanoen:</span> <span class="verse"><a name="3">3</a>"Atarot, Diibon, Jaeser, Nimra, Hesbon, Elale, Sebam, Nebo ja Beon,</span> <span class="verse"><a name="4">4</a>tämä maa, jonka Herra on vallannut Israelin seurakunnalle, on  karjanhoitoon sopivaa maata, ja sinun palvelijoillasi on karjaa".</span> <span class="verse"><a name="5">5</a>Ja he sanoivat vielä: "Jos olemme saaneet armon sinun silmiesi  edessä, niin annettakoon tämä maa palvelijoillesi omaksi, äläkä vie  meitä Jordanin yli".</span> <span class="verse"><a name="6">6</a>Mutta Mooses vastasi gaadilaisille ja ruubenilaisille: "Onko teidän  veljienne lähdettävä sotaan, ja te jäisitte tänne?</span> <span class="verse"><a name="7">7</a>Miksi viette israelilaisilta halun mennä siihen maahan, jonka Herra  on heille antanut?</span> <span class="verse"><a name="8">8</a>Niin teidän isännekin tekivät, kun minä lähetin heidät  Kaades-Barneasta katselemaan sitä maata.</span> <span class="verse"><a name="9">9</a>Kun he olivat saapuneet Rypälelaaksoon asti ja katselleet sitä maata,  veivät he israelilaisilta halun lähteä siihen maahan, jonka Herra oli  heille antanut.</span> <span class="verse"><a name="10">10</a>Ja sinä päivänä syttyi Herran viha, ja hän vannoi sanoen:</span> <span class="verse"><a name="11">11</a>'Ne miehet, jotka lähtivät Egyptistä, kaksikymmenvuotiset ja sitä  vanhemmat, eivät saa nähdä sitä maata, jonka minä vannoen lupasin  Aabrahamille, Iisakille ja Jaakobille, sillä he eivät ole minua  uskollisesti seuranneet,</span> <span class="verse"><a name="12">12</a>paitsi Kaaleb, kenissiläisen Jefunnen poika, ja Joosua, Nuunin  poika; sillä nämä ovat uskollisesti seuranneet Herraa'.</span> <span class="verse"><a name="13">13</a>Ja Herran viha syttyi Israelia kohtaan, ja hän antoi heidän  harhailla erämaassa neljäkymmentä vuotta, kunnes koko se sukupolvi  hävisi, joka oli tehnyt sitä, mikä oli pahaa Herran silmissä.</span> <span class="verse"><a name="14">14</a>Mutta katso, te olette nyt astuneet isienne sijaan, te syntisten  sikiöt, lisätäksenne vielä Herran vihan kiivautta Israelia kohtaan.</span> <span class="verse"><a name="15">15</a>Jos te nyt käännytte pois hänestä, niin hän jättää kansan vielä  kauemmaksi aikaa tähän erämaahan, ja niin te tuotatte tuhon kaikelle  tälle kansalle."</span> <span class="verse"><a name="16">16</a>Niin he lähestyivät häntä ja sanoivat: "Karjatarhoja me vain  rakentaisimme tänne laumoillemme ja kaupunkeja vaimojamme ja lapsiamme  varten,</span> <span class="verse"><a name="17">17</a>mutta itse me varustautuisimme ja rientäisimme israelilaisten  etunenässä, kunnes saisimme viedyksi heidät määräpaikkoihinsa, mutta  meidän vaimomme ja lapsemme asuisivat sillä aikaa varustetuissa  kaupungeissa maan asukkailta rauhassa.</span> <span class="verse"><a name="18">18</a>Emme me palaisi kotiimme, ennenkuin israelilaiset ovat saaneet  haltuunsa kukin perintöosansa,</span> <span class="verse"><a name="19">19</a>sillä me emme tahdo perintöosaa heidän kanssansa tuolta puolen  Jordanin emmekä kauempaa, vaan meidän perintöosamme on joutunut meille  tältä puolelta Jordanin, itään päin."</span> <span class="verse"><a name="20">20</a>Niin Mooses vastasi heille: "Jos näin teette, jos Herran edessä  varustaudutte sotaan</span> <span class="verse"><a name="21">21</a>ja teistä jokainen, sotaan varustettuna, menee Jordanin yli Herran  edessä niin pitkäksi aikaa, kunnes on karkoittanut vihollisensa  edestään,</span> <span class="verse"><a name="22">22</a>ja te palaatte vasta senjälkeen, kuin se maa on tehty alamaiseksi  Herralle, niin te olette vastuusta vapaat Herran ja Israelin edessä, ja  tämä maa tulee teidän omaksenne Herran edessä.</span> <span class="verse"><a name="23">23</a>Mutta jos ette näin tee, niin katso, te rikotte Herraa vastaan ja  saatte tuntea syntinne palkan, joka kohtaa teitä.</span> <span class="verse"><a name="24">24</a>Rakentakaa siis itsellenne kaupunkeja vaimojanne ja lapsianne varten  ja tarhoja karjallenne ja tehkää se, mitä suunne on sanonut."</span> <span class="verse"><a name="25">25</a>Niin gaadilaiset ja ruubenilaiset vastasivat Moosekselle sanoen:  "Sinun palvelijasi tekevät, niinkuin herramme käskee.</span> <span class="verse"><a name="26">26</a>Lapsemme, vaimomme, laumamme ja kaikki juhtamme jääkööt tänne  Gileadin kaupunkeihin,</span> <span class="verse"><a name="27">27</a>mutta sinun palvelijasi lähtevät, jokainen sotaan varustettuna,  sinne taisteluun Herran edessä, niinkuin herramme sanoi."</span> <span class="verse"><a name="28">28</a>Niin Mooses antoi heistä käskyn pappi Eleasarille ja Joosualle,  Nuunin pojalle, ja Israelin sukukuntien perhekuntain päämiehille,</span> <span class="verse"><a name="29">29</a>ja Mooses sanoi heille: "Jos gaadilaiset ja ruubenilaiset teidän  kanssanne lähtevät Jordanin yli, jokainen varustettuna taisteluun Herran  edessä, ja se maa tulee teille alamaiseksi, niin antakaa heille Gileadin  maa omaksi.</span> <span class="verse"><a name="30">30</a>Mutta jolleivät he varustaudu ja lähde teidän kanssanne sinne, niin  asettukoot teidän keskuuteenne Kanaanin maahan."</span> <span class="verse"><a name="31">31</a>Silloin gaadilaiset ja ruubenilaiset vastasivat sanoen: "Mitä Herra  on puhunut sinun palvelijoillesi, sen me teemme.</span> <span class="verse"><a name="32">32</a>Me lähdemme varustettuina Herran edessä Kanaanin maahan, että  saisimme omaksemme perintöosan tällä puolella Jordanin."</span> <span class="verse"><a name="33">33</a>Ja Mooses antoi heille, gaadilaisille ja ruubenilaisille sekä  toiselle puolelle Manassen, Joosefin pojan, sukukuntaa, amorilaisten  kuninkaan Siihonin valtakunnan ja Baasanin kuninkaan Oogin valtakunnan,  maan ja sen kaupungit alueinensa, sen maan kaupungit yltympäri.</span> <span class="verse"><a name="34">34</a>Ja gaadilaiset rakensivat Diibonin, Atarotin, Aroerin,</span> <span class="verse"><a name="35">35</a>Atrot-Soofanin, Jaeserin, Jogbehan,</span> <span class="verse"><a name="36">36</a>Beet-Nimran ja Beet-Haaranin varustetuiksi kaupungeiksi sekä  karjatarhoja.</span> <span class="verse"><a name="37">37</a>Ja ruubenilaiset rakensivat Hesbonin, Elalen ja Kirjataimin,</span> <span class="verse"><a name="38">38</a>Nebon ja Baal-Meonin, joiden nimet muutettiin, sekä Sibman.  Ja he  panivat nimet niille kaupungeille, jotka he rakensivat.</span> <span class="verse"><a name="39">39</a>Mutta Maakir, Manassen poika, lähti Gileadiin ja valloitti sen ja  karkoitti amorilaiset, jotka asuivat siellä.</span> <span class="verse"><a name="40">40</a>Ja Mooses antoi Gileadin Maakirille, Manassen pojalle, ja hän  asettui sinne.</span> <span class="verse"><a name="41">41</a>Ja Jaair, Manassen poika, meni ja valloitti heidän leirikylänsä ja  kutsui ne Jaairin leirikyliksi.</span> <span class="verse"><a name="42">42</a>Ja Noobah meni ja valloitti Kenatin ynnä sen alueella olevat kylät  ja kutsui sen, nimensä mukaan, Noobahiksi.</span> </p></div</div></div></body></html>