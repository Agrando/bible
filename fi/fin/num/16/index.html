<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/num/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/num">Numbers</a> &gt <strong>Chapter 16</strong></div><p><span class="verse"><a name="1">1</a>Mutta Koorah, Jisharin poika, joka oli Leevin pojan Kehatin poika,  otti Daatanin ja Abiramin, Eliabin pojat, ja Oonin, joka oli Ruubenin  pojan Peletin poika,</span> <span class="verse"><a name="2">2</a>ja he nousivat kapinaan Moosesta vastaan, ja heihin yhtyi  israelilaisista kaksisataa viisikymmentä miestä, kansan päämiehiä,  kansankokouksen jäseniä, arvokkaita miehiä.</span> <span class="verse"><a name="3">3</a>Ja he kokoontuivat Moosesta ja Aaronia vastaan ja sanoivat heille:  "Jo riittää! Koko seurakunta, he kaikki, ovat pyhät, ja Herra on heidän  keskellänsä. Miksi te siis korotatte itsenne Herran seurakunnan yli?"</span> <span class="verse"><a name="4">4</a>Kun Mooses sen kuuli, lankesi hän kasvoillensa.</span> <span class="verse"><a name="5">5</a>Sitten hän puhui Koorahille ja kaikelle hänen joukolleen sanoen:  "Huomenna Herra ilmoittaa, kuka on hänen omansa ja kuka on pyhä ja kenen  hän sallii käydä tykönsä. Kenen hän valitsee, sen hän sallii käydä  tykönsä.</span> <span class="verse"><a name="6">6</a>Tehkää näin: Ottakaa itsellenne hiilipannut, sinä Koorah ja kaikki  sinun joukkosi,</span> <span class="verse"><a name="7">7</a>ja virittäkää niihin tuli ja pankaa niihin huomenna suitsuketta  Herran edessä, niin se mies, jonka Herra silloin valitsee, on pyhä.  Riittäköön se teille, te leeviläiset!"</span> <span class="verse"><a name="8">8</a>Ja Mooses puhui Koorahille: "Kuulkaa, te leeviläiset!</span> <span class="verse"><a name="9">9</a>Eikö teille jo riitä se, että Israelin Jumala on erottanut teidät  Israelin seurakunnasta, sallinut teidän käydä hänen tykönsä toimittamaan  palvelusta Herran asumuksessa ja seisomaan seurakunnan edessä  palvelemassa heitä?</span> <span class="verse"><a name="10">10</a>Hän salli käydä tykönsä sinun ja kaikkien veljiesi, leeviläisten,  sinun kanssasi; ja nyt te tavoittelette pappeuttakin.</span> <span class="verse"><a name="11">11</a>Niin siis sinä ja koko sinun joukkosi käytte kapinoimaan Herraa  vastaan; sillä mikä on Aaron, että te häntä vastaan napisette!"</span> <span class="verse"><a name="12">12</a>Ja Mooses kutsutti Daatanin ja Abiramin, Eliabin pojat. Mutta he  sanoivat: "Emme tule.</span> <span class="verse"><a name="13">13</a>Eikö jo riitä, että olet tuonut meidät tänne maasta, joka vuotaa  maitoa ja mettä, hukuttaaksesi meidät erämaahan? Pyritkö vielä meidän  valtiaaksemme?</span> <span class="verse"><a name="14">14</a>Oletpa totisesti tuonut meidät maahan, joka vuotaa maitoa ja mettä,  ja antanut meille perintöosaksi vainioita ja viinitarhoja! Luuletko  voivasi sokaista silmät näiltä ihmisiltä?  Me emme tule."</span> <span class="verse"><a name="15">15</a>Silloin Mooses vihastui kovin ja sanoi Herralle: "Älä katso heidän  uhrilahjansa puoleen. En ole keneltäkään heistä aasiakaan anastanut enkä  kenellekään heistä mitään vääryyttä tehnyt."</span> <span class="verse"><a name="16">16</a>Silloin Mooses sanoi Koorahille: "Astukaa huomenna Herran eteen,  sinä itse ja koko sinun joukkosi, sekä myöskin Aaron,</span> <span class="verse"><a name="17">17</a>ja ottakoon kukin teistä hiilipannunsa ja pankoon siihen suitsuketta  sekä tuokoon Herran eteen hiilipannunsa, kaksisataa viisikymmentä  hiilipannua; niin ikään sinä ja Aaron tuokaa kumpikin hiilipannunne".</span> <span class="verse"><a name="18">18</a>Niin he ottivat kukin hiilipannunsa, virittivät niihin tulen ja  panivat niihin suitsuketta ja asettuivat ilmestysmajan ovelle; samoin  myöskin Mooses ja Aaron.</span> <span class="verse"><a name="19">19</a>Mutta Koorah kokosi heitä vastaan koko seurakunnan ilmestysmajan  ovelle. Silloin Herran kirkkaus näkyi koko seurakunnalle.</span> <span class="verse"><a name="20">20</a>Ja Herra puhui Moosekselle ja Aaronille sanoen:</span> <span class="verse"><a name="21">21</a>"Erottautukaa te tästä joukosta, niin minä tuokiossa heidät tuhoan".</span> <span class="verse"><a name="22">22</a>Mutta he lankesivat kasvoillensa ja sanoivat: "Oi Jumala, sinä  Jumala, jonka vallassa on kaiken lihan henki: jos yksi mies rikkoo,  vihastutko silloin koko seurakuntaan?"</span> <span class="verse"><a name="23">23</a>Niin Herra puhui Moosekselle sanoen:</span> <span class="verse"><a name="24">24</a>"Puhu seurakunnalle näin: Lähtekää pois Koorahin, Daatanin ja  Abiramin asumuksen ympäriltä".</span> <span class="verse"><a name="25">25</a>Sitten Mooses nousi ja meni Daatanin ja Abiramin luo, ja Israelin  vanhimmat seurasivat häntä.</span> <span class="verse"><a name="26">26</a>Ja hän puhui seurakunnalle sanoen: "Siirtykää pois näiden  jumalattomien miesten majoilta älkääkä koskeko mihinkään, mikä on  heidän, ettette tuhoutuisi kaikkien heidän syntiensä tähden".</span> <span class="verse"><a name="27">27</a>Niin he lähtivät pois Koorahin, Daatanin ja Abiramin asumuksen  ympäriltä. Mutta Daatan ja Abiram olivat tulleet ulos ja asettuneet  majojensa ovelle vaimoinensa ja suurine ja pienine lapsinensa.</span> <span class="verse"><a name="28">28</a>Ja Mooses puhui: "Tästä te tietäkää, että Herra on minut lähettänyt  tekemään kaikki nämä teot ja etteivät ne ole tapahtuneet minun omasta  tahdostani:</span> <span class="verse"><a name="29">29</a>jos nämä kuolevat samalla tavalla, kuin muut ihmiset kuolevat, ja  heidän käy, niinkuin kaikkien muiden ihmisten käy, niin ei Herra ole  minua lähettänyt.</span> <span class="verse"><a name="30">30</a>Mutta jos Herra antaa jotakin erikoista tapahtua ja maa avaa kitansa  ja nielaisee heidät kaikkinensa, niin että he elävältä suistuvat  tuonelaan, niin siitä tietäkää, että nämä miehet ovat pilkanneet  Herraa."</span> <span class="verse"><a name="31">31</a>Tuskin oli hän saanut kaiken tämän sanotuksi, niin maa halkesi  heidän altansa</span> <span class="verse"><a name="32">32</a>ja maa avasi kitansa ja nielaisi heidät, heidän asuntonsa, kaiken  Koorahin väen ja kaikki heidän tavaransa.</span> <span class="verse"><a name="33">33</a>Ja he suistuivat kaikkinensa elävältä tuonelaan, ja maa peitti  heidät; ja niin heidät hävitettiin seurakunnan keskeltä.</span> <span class="verse"><a name="34">34</a>Ja koko Israel, joka oli heidän ympärillänsä, pakeni kuullessaan  heidän huutonsa, sillä he pelkäsivät maan nielaisevan heidätkin.</span> <span class="verse"><a name="35">35</a>Mutta tuli lähti Herran tyköä ja kulutti ne kaksisataa viisikymmentä  miestä, jotka olivat tuoneet suitsutusta.</span> <span class="verse"><a name="36">36</a>Ja Herra puhui Moosekselle sanoen:</span> <span class="verse"><a name="37">37</a>"Käske Eleasaria, pappi Aaronin poikaa, korjaamaan nuo hiilipannut  palosta, mutta pudistamaan tuli niistä kauas,</span> <span class="verse"><a name="38">38</a>sillä ne ovat tulleet pyhäkön omiksi. Noiden henkensä menettäneiden  syntisten hiilipannuista takokaa ohuita levyjä alttarin  päällystämiseksi; sillä he toivat ne Herran eteen, ja niin ne tulivat  pyhäkön omiksi ja merkiksi israelilaisille."</span> <span class="verse"><a name="39">39</a>Niin pappi Eleasar otti ne vaskiset hiilipannut, jotka nuo tulen  polttamat miehet olivat tuoneet, ja ne taottiin alttarin  päällystykseksi,</span> <span class="verse"><a name="40">40</a>muistuttamaan israelilaisille, ettei kukaan syrjäinen, joka ei ole  Aaronin sukua, lähestyisi polttamaan suitsuketta Herran edessä, niin  ettei hänen kävisi samoin kuin Koorahin ja hänen joukkonsa, niinkuin  Herra oli hänelle Mooseksen kautta puhunut.</span> <span class="verse"><a name="41">41</a>Mutta seuraavana päivänä kaikki israelilaisten seurakunta napisi  Moosesta ja Aaronia vastaan sanoen: "Te olette surmanneet Herran  kansaa".</span> <span class="verse"><a name="42">42</a>Mutta kun kansa kokoontui Moosesta ja Aaronia vastaan, niin he  kääntyivät ilmestysmajaan päin, ja katso, pilvi peitti sen, ja Herran  kirkkaus näkyi.</span> <span class="verse"><a name="43">43</a>Silloin Mooses ja Aaron menivät ilmestysmajan edustalle.</span> <span class="verse"><a name="44">44</a>Ja Herra puhui Moosekselle sanoen:</span> <span class="verse"><a name="45">45</a>"Poistukaa tämän joukon luota, niin minä tuokiossa heidät tuhoan".  Silloin he lankesivat kasvoillensa.</span> <span class="verse"><a name="46">46</a>Ja Mooses sanoi Aaronille: "Ota hiilipannu ja viritä siihen tuli  alttarilta, pane siihen suitsuketta ja vie se nopeasti seurakunnan luo  ja toimita heille sovitus, sillä viha on lähtenyt liikkeelle Herran  tyköä, vitsaus on jo alkanut".</span> <span class="verse"><a name="47">47</a>Ja Aaron teki, niinkuin Mooses oli käskenyt, ja riensi seurakunnan  keskelle, ja katso, vitsaus oli jo alkanut kansan keskuudessa. Silloin  hän suitsutti ja toimitti kansalle sovituksen.</span> <span class="verse"><a name="48">48</a>Ja hänen siinä seisoessaan kuolleitten ja elävien vaiheella vitsaus  taukosi.</span> <span class="verse"><a name="49">49</a>Mutta niitä, jotka vitsauksesta kuolivat, oli neljätoista tuhatta  seitsemänsataa henkeä, paitsi niitä, jotka saivat surmansa Koorahin  tähden.</span> <span class="verse"><a name="50">50</a>Sitten Aaron palasi takaisin Mooseksen luo ilmestysmajan ovelle, ja  vitsaus oli tauonnut.</span> </p></div</div></div></body></html>