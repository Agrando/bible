<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/1sam/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/1sam">1 Samuel</a> &gt <strong>Chapter 3</strong></div><p><span class="verse"><a name="1">1</a>Ja poikanen Samuel palveli Herraa Eelin johdolla; mutta Herran sana  oli harvinainen siihen aikaan, eivätkä näyt olleet tavallisia.</span> <span class="verse"><a name="2">2</a>Siihen aikaan tapahtui kerran, kun Eeli, jonka silmiä alkoi hämärtää,  niin ettei hän voinut nähdä, makasi sijallansa</span> <span class="verse"><a name="3">3</a>eikä Jumalan lamppu ollut vielä sammunut ja Samuel makasi Herran  temppelissä, jossa Jumalan arkki oli,</span> <span class="verse"><a name="4">4</a>että Herra kutsui Samuelia. Hän vastasi: "Tässä olen".</span> <span class="verse"><a name="5">5</a>Ja hän riensi Eelin tykö ja sanoi: "Tässä olen, sinä kutsuit minua".  Mutta hän vastasi: "En minä kutsunut; pane jälleen maata". Ja hän meni  ja pani maata.</span> <span class="verse"><a name="6">6</a>Mutta Herra kutsui taas Samuelia; ja Samuel nousi ja meni Eelin tykö  ja sanoi: "Tässä olen, sinä kutsuit minua". Mutta tämä vastasi: "En minä  kutsunut, poikani; pane jälleen maata".</span> <span class="verse"><a name="7">7</a>Mutta Samuel ei silloin vielä tuntenut Herraa, eikä Herran sana ollut  vielä ilmestynyt hänelle.</span> <span class="verse"><a name="8">8</a>Ja Herra kutsui Samuelia vielä kolmannen kerran; niin hän nousi ja  meni Eelin tykö ja sanoi: "Tässä olen, sinä kutsuit minua". Silloin Eeli  ymmärsi, että Herra oli kutsunut poikasta.</span> <span class="verse"><a name="9">9</a>Ja Eeli sanoi Samuelille: "Mene ja pane maata; ja jos sinua vielä  kutsutaan, niin sano: 'Puhu, Herra; palvelijasi kuulee'".  Samuel meni  ja pani maata sijallensa.</span> <span class="verse"><a name="10">10</a>Niin Herra tuli ja seisoi ja huusi niinkuin edellisilläkin  kerroilla: "Samuel, Samuel!" Samuel vastasi: "Puhu, palvelijasi kuulee".</span> <span class="verse"><a name="11">11</a>Ja Herra sanoi Samuelille: "Katso, minä teen Israelissa sellaisen  teon, että joka sen kuulee, sen molemmat korvat soivat.</span> <span class="verse"><a name="12">12</a>Sinä päivänä minä annan toteutua Eelille kaiken, mitä olen hänen  sukuansa vastaan puhunut, alusta loppuun asti.</span> <span class="verse"><a name="13">13</a>Minä ilmoitan hänelle, että minä tuomitsen hänen sukunsa ikuisiksi  ajoiksi sen rikoksen tähden, kun hän tiesi poikiensa pilkkaavan Jumalaa  eikä pitänyt heitä kurissa.</span> <span class="verse"><a name="14">14</a>Sentähden minä olen vannonut Eelin suvusta: 'Totisesti, Eelin suvun  rikosta ei koskaan soviteta, ei teurasuhrilla eikä ruokauhrilla'."</span> <span class="verse"><a name="15">15</a>Ja Samuel makasi aamuun asti ja avasi sitten Herran huoneen ovet.  Eikä Samuel uskaltanut kertoa Eelille sitä ilmestystä.</span> <span class="verse"><a name="16">16</a>Mutta Eeli kutsui Samuelin ja sanoi: "Samuel, poikani!" Hän vastasi:  "Tässä olen".</span> <span class="verse"><a name="17">17</a>Hän sanoi: "Mikä oli asia, josta hän sinulle puhui? Älä salaa sitä  minulta. Jumala rangaiskoon sinua nyt ja vasta, jos salaat minulta  mitään siitä, mitä hän sinulle puhui."</span> <span class="verse"><a name="18">18</a>Niin Samuel kertoi hänelle kaiken eikä salannut häneltä mitään.  Mutta hän sanoi: "Hän on Herra; hän tehköön, minkä hyväksi näkee".</span> <span class="verse"><a name="19">19</a>Ja Samuel kasvoi, ja Herra oli hänen kanssansa eikä antanut  yhdenkään sanoistansa varista maahan.</span> <span class="verse"><a name="20">20</a>Ja koko Israel Daanista Beersebaan asti tiesi, että Samuelille oli  uskottu Herran profeetan tehtävä.</span> <span class="verse"><a name="21">21</a>Ja Herra ilmestyi edelleenkin Siilossa; sillä Herra ilmestyi  Samuelille Siilossa Herran sanan kautta. Ja Samuelin sana tuli koko  Israelille.</span> </p></div</div></div></body></html>