<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/1sam/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/1sam">1 Samuel</a> &gt <strong>Chapter 21</strong></div><p><span class="verse"><a name="1">1</a>Ja Daavid tuli pappi Ahimelekin luo Noobiin. Mutta Ahimelek tuli  vavisten Daavidia vastaan ja kysyi häneltä: "Miksi sinä tulet yksin,  eikä ole ketään sinun kanssasi?"</span> <span class="verse"><a name="2">2</a>Daavid vastasi pappi Ahimelekille: "Kuningas on käskenyt minut  asialle ja sanoi minulle: 'Älköön kukaan saako tietää mitään siitä  asiasta, jolle minä sinut lähetän, ja siitä käskystä, jonka minä olen  sinulle antanut'. Ja palvelijat minä olen määrännyt siihen ja siihen  paikkaan.</span> <span class="verse"><a name="3">3</a>Anna nyt minulle, mitä sinulla on, viisi leipää, tahi mitä muuta  löytyy."</span> <span class="verse"><a name="4">4</a>Pappi vastasi Daavidille ja sanoi: "Tavallista leipää minulla ei ole;  ainoastaan pyhää leipää on, jos vain palvelijat ovat karttaneet naisia".</span> <span class="verse"><a name="5">5</a>Daavid vastasi papille ja sanoi hänelle: "Totisesti olivat naiset  eristettyinä meistä niinkuin ennenkin, milloin minä olen retkelle  lähtenyt; ovatpa palvelijain reputkin aina olleet pyhät, vaikka retki on  ollutkin tavallinen retki. Sitä enemmän leipä repuissa nyt pysyy  pyhänä."</span> <span class="verse"><a name="6">6</a>Niin pappi antoi hänelle pyhää leipää; sillä siellä ei ollut muuta  leipää kuin näkyleipiä, jotka oli siirretty pois Herran edestä, että  sinne samana päivänä, jona ne oli otettu pois, pantaisiin tuoreet  leivät.</span> <span class="verse"><a name="7">7</a>Mutta siellä oli sinä päivänä eristettynä Herran edessä eräs Saulin  palvelija, nimeltä Dooeg, edomilainen, Saulin paimenten päämies.</span> <span class="verse"><a name="8">8</a>Ja Daavid kysyi vielä Ahimelekiltä: "Eikö sinulla ole täällä yhtään  keihästä tai miekkaa? Sillä minä en ottanut mukaani, en miekkaani enkä  muita aseitani, koska kuninkaan asia oli niin kiireellinen."</span> <span class="verse"><a name="9">9</a>Pappi vastasi: "On, sen filistealaisen Goljatin miekka, jonka sinä  surmasit Tammilaaksossa; katso, se on vaippaan käärittynä tuolla kasukan  takana. Jos tahdot ottaa itsellesi sen, niin ota; sillä muuta kuin se ei  täällä ole." Daavid sanoi: "Ei ole toista sen vertaista; anna se  minulle".</span> <span class="verse"><a name="10">10</a>Sitten Daavid nousi ja pakeni sinä päivänä Saulia ja tuli Aakiin,  Gatin kuninkaan, luo.</span> <span class="verse"><a name="11">11</a>Mutta Aakiin palvelijat sanoivat hänelle: "Eikö tämä ole Daavid, sen  maan kuningas? Eivätkö he karkeloiden virittäneet hänelle tätä laulua:  'Saul voitti tuhat, mutta Daavid kymmenentuhatta'?"</span> <span class="verse"><a name="12">12</a>Daavid pani mieleensä nämä sanat ja pelkäsi suuresti Aakista, Gatin  kuningasta.</span> <span class="verse"><a name="13">13</a>Niin hän tekeytyi mielipuoleksi heidän silmiensä edessä ja raivosi  heidän käsissään ja piirusteli portin oviin ja valutti sylkeä partaansa.</span> <span class="verse"><a name="14">14</a>Silloin Aakis sanoi palvelijoilleen: "Näettehän, että mies on hullu.  Miksi toitte hänet minun luokseni?</span> <span class="verse"><a name="15">15</a>Puuttuuko minulta hulluja, kun toitte tämän hulluttelemaan minun  eteeni? Tällainenko saisi tulla minun hoviini?"</span> </p></div</div></div></body></html>