<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/1sam/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/1sam">1 Samuel</a> &gt <strong>Chapter 14</strong></div><p><span class="verse"><a name="1">1</a>Ja tapahtui eräänä päivänä, että Joonatan, Saulin poika, sanoi  palvelijalle, joka kantoi hänen aseitansa: "Tule, menkäämme lähelle  filistealaisten vartiostoa, joka on tuolla toisella puolella". Mutta hän  ei ilmoittanut sitä isällensä.</span> <span class="verse"><a name="2">2</a>Saul istui silloin granaattiomenapuun juurella Migronissa Gibean  rajalla, ja väkeä oli hänellä kanssansa noin kuusisataa miestä.</span> <span class="verse"><a name="3">3</a>Ja kasukankantajana oli Ahia, Ahitubin, Iikabodin veljen, poika, joka  oli Piinehaan poika, joka Eelin poika, sen, joka oli ollut Herran  pappina Siilossa. Mutta kansa ei tiennyt, että Joonatan oli lähtenyt.</span> <span class="verse"><a name="4">4</a>Mutta kummallakin puolen solatietä, jota Joonatan koetti mennä  lähelle filistealaisten vartiostoa, oli jyrkkä kallionkieleke; toisen  nimi on Booses, toisen Sene.</span> <span class="verse"><a name="5">5</a>Toinen kallionkieleke on kuin pylväs, pohjoisen puolella, Mikmaaseen  päin, toinen on etelän puolella, Gebaan päin.</span> <span class="verse"><a name="6">6</a>Ja Joonatan sanoi palvelijalle, joka kantoi hänen aseitansa: "Tule,  menkäämme lähelle noiden ympärileikkaamattomain vartiostoa; ehkä Herra  on tekevä jotakin meidän puolestamme, sillä ei mikään estä Herraa  antamasta voittoa harvojen kautta yhtä hyvin kuin monien".</span> <span class="verse"><a name="7">7</a>Hänen aseenkantajansa vastasi hänelle: "Tee, mitä mielessäsi on.  Lähde, minä seuraan sinua mielesi mukaan."</span> <span class="verse"><a name="8">8</a>Niin Joonatan sanoi: "Katso, me menemme tuonne, lähelle noita miehiä,  ja näyttäydymme heille.</span> <span class="verse"><a name="9">9</a>Jos he sanovat meille näin: 'Olkaa hiljaa, kunnes me tulemme teidän  luoksenne', niin me seisomme alallamme emmekä lähde nousemaan heidän  luoksensa.</span> <span class="verse"><a name="10">10</a>Mutta jos he sanovat näin: 'Nouskaa tänne meidän luoksemme', niin me  nousemme, sillä silloin Herra on antanut heidät meidän käsiimme; tämä  olkoon meillä merkkinä."</span> <span class="verse"><a name="11">11</a>Kun he sitten molemmat tulivat filistealaisten vartioston näkyviin,  sanoivat filistealaiset: "Katso, hebrealaiset tulevat esiin koloistansa,  joihin ovat piiloutuneet".</span> <span class="verse"><a name="12">12</a>Ja vartioston miehet huusivat Joonatanille ja hänen  aseenkantajalleen ja sanoivat: "Nouskaa tänne meidän luoksemme, niin me  ilmoitamme teille jotakin". Silloin sanoi Joonatan aseenkantajallensa:  "Nouse minun perässäni, sillä Herra on antanut heidät Israelin käsiin".</span> <span class="verse"><a name="13">13</a>Ja Joonatan kiipesi käsin ja jaloin ylöspäin, ja aseenkantaja hänen  perässään. Ja he kaatuivat Joonatanin edessä, ja aseenkantaja löi heidät  kuoliaaksi hänen jäljessänsä.</span> <span class="verse"><a name="14">14</a>Tässä ensimmäisessä kahakassa surmasivat Joonatan ja hänen  aseenkantajansa noin kaksikymmentä miestä, noin puolen auranalan  suuruisella maa-alalla.</span> <span class="verse"><a name="15">15</a>Silloin syntyi kauhu leirissä ja sen ulkopuolella, koko sotaväessä;  myös vartiosto ja ryöstöosasto joutuivat kauhun valtaan. Maakin järisi,  ja niin syntyi Jumalan kauhu.</span> <span class="verse"><a name="16">16</a>Ja Saulin tähystäjät Benjaminin Gibeassa huomasivat lauman hajoavan  ja menevän sinne tänne.</span> <span class="verse"><a name="17">17</a>Niin Saul sanoi väelle, joka oli hänen kanssansa: "Pitäkää katselmus  ja katsokaa, kuka on mennyt pois meidän luotamme". Ja kun katselmus  pidettiin, huomattiin, etteivät Joonatan ja hänen aseenkantajansa olleet  läsnä.</span> <span class="verse"><a name="18">18</a>Ja Saul sanoi Ahialle: "Tuo tänne Jumalan arkki". Sillä Jumalan  arkki oli siihen aikaan israelilaisten hallussa.</span> <span class="verse"><a name="19">19</a>Mutta Saulin vielä puhutellessa pappia kävi meteli filistealaisten  leirissä yhä suuremmaksi. Niin Saul sanoi papille: "Jätä sikseen".</span> <span class="verse"><a name="20">20</a>Silloin Saul kutsutti koolle kaiken väen, joka oli hänen kanssaan,  ja he tulivat taistelupaikalle, ja katso, toisen miekka oli toista  vastaan, ja oli mitä suurin hämminki.</span> <span class="verse"><a name="21">21</a>Myös ne hebrealaiset, jotka ennestään olivat filistealaisten  vallassa ja jotka olivat tulleet heidän kanssaan ja olivat leirissä,  menivät niiden israelilaisten puolelle, jotka olivat Saulin ja  Joonatanin kanssa.</span> <span class="verse"><a name="22">22</a>Ja kun ne Israelin miehet, jotka olivat piiloutuneet Efraimin  vuoristoon, kuulivat filistealaisten pakenevan, yhtyivät hekin kaikki  ajamaan heitä takaa taistelussa.</span> <span class="verse"><a name="23">23</a>Niin Herra antoi Israelille voiton sinä päivänä, ja taistelu levisi  Beet-Aavenin toiselle puolelle.</span> <span class="verse"><a name="24">24</a>Israelin miehet olivat sinä päivänä ylen rasitetut, mutta Saul  vannotti kansan ja sanoi: "Kirottu olkoon se mies, joka syö mitään ennen  iltaa ja ennen kuin minä olen kostanut vihollisilleni". Ja koko kansa  oli ruokaa maistamatta.</span> <span class="verse"><a name="25">25</a>Ja kun he kaikki tulivat metsään, oli maassa hunajata.</span> <span class="verse"><a name="26">26</a>Kun kansa tuli kennokakkujen ääreen, niin katso, niistä vuoti  hunajata, mutta ei kukaan vienyt kättään suuhun, sillä kansa pelkäsi  valaa.</span> <span class="verse"><a name="27">27</a>Mutta Joonatan ei ollut kuulemassa, kun hänen isänsä vannotti  kansan; niin hän ojensi sauvan, joka oli hänen kädessään, pisti sen  kärjen kennokakkuun ja vei sitten kätensä suuhunsa, ja silloin hänen  silmänsä kirkastuivat.</span> <span class="verse"><a name="28">28</a>Mutta eräs mies väestä puhkesi puhumaan ja sanoi: "Sinun isäsi  vannotti väen ja sanoi: 'Kirottu olkoon se mies, joka tänä päivänä syö  mitään'". Ja väki oli näännyksissä.</span> <span class="verse"><a name="29">29</a>Joonatan vastasi: "Isäni on syössyt maan onnettomuuteen.  Katsokaa,  kuinka minun silmäni kirkastuivat, kun vähän maistoin tätä hunajata.</span> <span class="verse"><a name="30">30</a>Jos myös väki olisi tänä päivänä saanut syödä vihollisiltaan  ottamaansa saalista, niin eiköhän filistealaisten tappio olisi ollut  vieläkin suurempi?"</span> <span class="verse"><a name="31">31</a>Ja he voittivat sinä päivänä filistealaiset ja ajoivat heitä takaa  Mikmaasta Aijaloniin asti; ja väki oli kovin näännyksissä.</span> <span class="verse"><a name="32">32</a>Sentähden väki syöksyi saaliin kimppuun ja otti lampaita, raavaita  ja vasikoita ja teurasti niitä paljaan maan päällä; ja väki söi lihan  verinensä.</span> <span class="verse"><a name="33">33</a>Niin Saulille ilmoitettiin tämä: "Katso, väki tekee syntiä Herraa  vastaan, kun syö lihaa verinensä". Hän sanoi: "Te olette menetelleet  uskottomasti; vierittäkää nyt tänne minun eteeni suuri kivi".</span> <span class="verse"><a name="34">34</a>Ja Saul sanoi: "Menkää väen sekaan ja sanokaa heille: 'Tuokaa  jokainen härkänne ja lampaanne minun luokseni ja teurastakaa ne täällä.  Sitten syökää; älkääkä tehkö syntiä Herraa vastaan syömällä lihaa  verinensä.'" Niin väestä jokainen silloin yöllä toi omin käsin härkänsä  ja teurasti sen siellä.</span> <span class="verse"><a name="35">35</a>Ja Saul rakensi alttarin Herralle; tämä oli ensimmäinen alttari,  jonka hän Herralle rakensi.</span> <span class="verse"><a name="36">36</a>Ja Saul sanoi: "Lähtekäämme tänä yönä filistealaisten jälkeen ja  ryöstäkäämme heitä, kunnes aamu valkenee, ja älkäämme jättäkö heistä  jäljelle ainoatakaan". He vastasivat: "Tee kaikki, mitä hyväksi näet".  Mutta pappi sanoi: "Astukaamme tänne Jumalan eteen".</span> <span class="verse"><a name="37">37</a>Silloin Saul kysyi Jumalalta: "Lähdenkö minä filistealaisten  jälkeen? Annatko sinä heidät Israelin käsiin?" Mutta hän ei vastannut  hänelle sinä päivänä.</span> <span class="verse"><a name="38">38</a>Niin Saul sanoi: "Tulkaa tänne, kaikki kansan päämiehet, saadaksenne  tietää ja nähdä, mikä synti nyt on tähän syynä.</span> <span class="verse"><a name="39">39</a>Sillä niin totta kuin Herra elää, hän, joka on antanut Israelille  voiton: vaikka syy olisi minun poikani Joonatanin, niin hänen on  kuoltava." Mutta ei kukaan koko kansasta vastannut hänelle.</span> <span class="verse"><a name="40">40</a>Silloin hän sanoi koko Israelille: "Olkaa te toisella puolella, niin  minä ja minun poikani Joonatan olemme toisella puolella". Kansa vastasi  Saulille: "Tee, niinkuin hyväksi näet".</span> <span class="verse"><a name="41">41</a>Ja Saul sanoi Herralle, Israelin Jumalalle: "Anna oikea arpa". Niin  arpa osui Joonataniin ja Sauliin, ja kansa pääsi vapaaksi.</span> <span class="verse"><a name="42">42</a>Saul sanoi: "Heittäkää arpaa minun ja minun poikani Joonatanin  välillä". Niin arpa osui Joonataniin.</span> <span class="verse"><a name="43">43</a>Ja Saul sanoi Joonatanille: "Ilmaise minulle, mitä olet tehnyt".  Joonatan ilmaisi sen hänelle ja sanoi: "Minä maistoin vähän hunajata  sauvan kärjellä, joka oli kädessäni; katso, minä olen valmis kuolemaan".</span> <span class="verse"><a name="44">44</a>Ja Saul sanoi: "Jumala rangaiskoon minua nyt ja vasta: sinun on  kuolemalla kuoltava, Joonatan".</span> <span class="verse"><a name="45">45</a>Mutta kansa sanoi Saulille: "Onko Joonatanin kuoltava, hänen, joka  on hankkinut tämän suuren voiton Israelille? Pois se! Niin totta kuin  Herra elää: ei saa hiuskarvakaan pudota maahan hänen päästänsä; sillä  Jumalan avulla hän on sen tänä päivänä tehnyt." Näin kansa vapahti  Joonatanin kuolemasta.</span> <span class="verse"><a name="46">46</a>Sitten Saul meni eikä ajanut filistealaisia takaa; ja filistealaiset  menivät kotiinsa.</span> <span class="verse"><a name="47">47</a>Kun nyt Saul oli saanut kuninkuuden Israelissa, soti hän kaikkia  vihollisiansa vastaan joka taholla: mooabilaisia, ammonilaisia,  edomilaisia, Sooban kuninkaita ja filistealaisia vastaan; ja minne  tahansa hän kääntyi, siellä hän rankaisi.</span> <span class="verse"><a name="48">48</a>Ja hän teki väkeviä tekoja ja voitti amalekilaiset ja vapautti  Israelin sen ryöstäjäin käsistä.</span> <span class="verse"><a name="49">49</a>Saulin pojat olivat Joonatan, Jisvi ja Malkisua; ja hänen kahden  tyttärensä nimet olivat: vanhemman nimi Meerab ja nuoremman nimi Miikal.</span> <span class="verse"><a name="50">50</a>Ja Saulin vaimon nimi oli Ahinoam, Ahimaan tytär. Ja hänen  sotapäällikkönsä nimi oli Abner, Neerin, Saulin sedän, poika.</span> <span class="verse"><a name="51">51</a>Sillä Kiis, Saulin isä, ja Neer, Abnerin isä, olivat Abielin poikia.</span> <span class="verse"><a name="52">52</a>Mutta filistealaisia vastaan käytiin kiivaasti sotaa, niin kauan  kuin Saul eli. Ja kenen vain Saul tapasi urhoollisen ja sotakuntoisen  miehen, sen hän otti luoksensa.</span> </p></div</div></div></body></html>