<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/1sam/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/1sam">1 Samuel</a> &gt <strong>Chapter 15</strong></div><p><span class="verse"><a name="1">1</a>Mutta Samuel sanoi Saulille: "Minut Herra lähetti voitelemaan sinut  kansansa Israelin kuninkaaksi. Kuule siis Herran ääntä.</span> <span class="verse"><a name="2">2</a>Näin sanoo Herra Sebaot: Minä kostan Amalekille sen, mitä hän teki  Israelille asettumalla hänen tielleen, kun hän tuli Egyptistä.</span> <span class="verse"><a name="3">3</a>Mene siis ja voita amalekilaiset, ja vihkikää tuhon omaksi kaikki,  mitä heillä on; äläkä säästä heitä, vaan surmaa miehet ja naiset, lapset  ja imeväiset, raavaat ja lampaat, kamelit ja aasit."</span> <span class="verse"><a name="4">4</a>Saul kuulutti kansan kokoon ja piti heistä katselmuksen Telaimissa:  kaksisataa tuhatta jalkamiestä ynnä kymmenentuhatta Juudan miestä.</span> <span class="verse"><a name="5">5</a>Kun Saul tuli lähelle amalekilaisten kaupunkia, asettui hän laaksoon  väijyksiin.</span> <span class="verse"><a name="6">6</a>Ja Saul sanoi keeniläisille: "Tulkaa, erotkaa ja siirtykää pois  amalekilaisten joukosta, etten minä hukuttaisi teitä heidän kanssansa;  sillä te teitte laupeuden kaikille israelilaisille, kun he tulivat  Egyptistä". Niin keeniläiset erosivat amalekilaisista.</span> <span class="verse"><a name="7">7</a>Ja Saul voitti amalekilaiset ja ajoi heitä takaa Havilasta Suuriin  päin, joka on Egyptistä itään päin.</span> <span class="verse"><a name="8">8</a>Ja hän otti Agagin, Amalekin kuninkaan, elävänä vangiksi, mutta  kaiken kansan hän vihki tuhon omaksi miekan terällä.</span> <span class="verse"><a name="9">9</a>Mutta Saul ja väki säästivät Agagin sekä parhaimmat lampaat,  lihavimmat raavaat ja karitsat, kaiken, mikä oli arvokasta; sitä he  eivät tahtoneet vihkiä tuhon omaksi. Mutta kaiken karjan, mikä oli  halpaa ja arvotonta, he vihkivät tuhon omaksi.</span> <span class="verse"><a name="10">10</a>Silloin Samuelille tuli tämä Herran sana:</span> <span class="verse"><a name="11">11</a>"Minä kadun, että tein Saulin kuninkaaksi, sillä hän on kääntynyt  pois minusta eikä ole täyttänyt minun käskyjäni".  Samuel pahastui, ja  hän huusi Herraa kaiken sen yön.</span> <span class="verse"><a name="12">12</a>Varhain seuraavana aamuna Samuel lähti tapaamaan Saulia.  Mutta  Samuelille ilmoitettiin: "Saul on mennyt Karmeliin ja pystyttänyt sinne  itsellensä muistomerkin; sitten hän on palannut sieltä ja mennyt alas  Gilgaliin".</span> <span class="verse"><a name="13">13</a>Kun Samuel tuli Saulin luo, sanoi Saul hänelle: "Herra siunatkoon  sinua! Minä olen täyttänyt Herran käskyn."</span> <span class="verse"><a name="14">14</a>Mutta Samuel sanoi: "Mitä tämä lammasten määkiminen sitten on, joka  kuuluu minun korviini, ja tämä raavaiden ammuminen, jonka kuulen?"</span> <span class="verse"><a name="15">15</a>Saul vastasi: "Amalekilaisilta ne on tuotu; sillä kansa säästi  parhaat lampaat ja raavaat uhrataksensa ne Herralle, sinun Jumalallesi;  mutta muut me olemme vihkineet tuhon omiksi".</span> <span class="verse"><a name="16">16</a>Silloin Samuel sanoi Saulille: "Lopeta; minä ilmoitan sinulle, mitä  Herra on minulle tänä yönä puhunut". Hän sanoi hänelle: "Puhu".</span> <span class="verse"><a name="17">17</a>Samuel sanoi: "Sinä olet Israelin sukukuntien päämies, vaikka  oletkin vähäinen omissa silmissäsi: Herra on voidellut sinut Israelin  kuninkaaksi.</span> <span class="verse"><a name="18">18</a>Ja Herra lähetti sinut matkaan ja sanoi: 'Mene ja vihi tuhon omiksi  nämä syntiset, amalekilaiset, ja sodi heitä vastaan, kunnes olet tehnyt  heistä lopun'.</span> <span class="verse"><a name="19">19</a>Miksi et kuullut Herran ääntä, vaan syöksyit saaliin kimppuun ja  teit sitä, mikä on pahaa Herran silmissä?"</span> <span class="verse"><a name="20">20</a>Saul vastasi Samuelille: "Minähän olen kuullut Herran ääntä ja  tehnyt sen matkan, jolle Herra minut lähetti. Minä olen tuonut tänne  Agagin, Amalekin kuninkaan, ja vihkinyt tuhon omiksi amalekilaiset.</span> <span class="verse"><a name="21">21</a>Mutta väki on ottanut saaliista lampaita ja raavaita, parhaan osan  siitä, mikä oli vihitty tuhon omaksi, uhrataksensa ne Herralle, sinun  Jumalallesi, Gilgalissa."</span> <span class="verse"><a name="22">22</a>Silloin Samuel sanoi: "Haluaako Herra polttouhreja ja teurasuhreja  yhtä hyvin kuin kuuliaisuutta Herran äänelle?  Katso, kuuliaisuus on  parempi kuin uhri ja tottelevaisuus parempi kuin oinasten rasva.</span> <span class="verse"><a name="23">23</a>Sillä tottelemattomuus on taikuuden syntiä, ja niskoittelu on  valhetta ja kuin kotijumalain palvelusta. Koska sinä olet hyljännyt  Herran sanan, on myös hän hyljännyt sinut, etkä sinä enää saa olla  kuninkaana."</span> <span class="verse"><a name="24">24</a>Saul sanoi Samuelille: "Minä olen tehnyt syntiä, kun olen rikkonut  Herran käskyn ja sinun sanasi; sillä minä pelkäsin kansaa ja kuulin  heidän ääntänsä.</span> <span class="verse"><a name="25">25</a>Anna nyt minulle syntini anteeksi ja palaja minun kanssani, niin  minä kumartaen rukoilen Herraa."</span> <span class="verse"><a name="26">26</a>Samuel sanoi Saulille: "Minä en palaja sinun kanssasi; sillä sinä  olet hyljännyt Herran sanan, ja Herra on myös hyljännyt sinut, niin että  et enää saa olla Israelin kuninkaana".</span> <span class="verse"><a name="27">27</a>Kun sitten Samuel kääntyi menemään pois, tarttui Saul hänen  viittansa liepeeseen, niin että se repesi.</span> <span class="verse"><a name="28">28</a>Ja Samuel sanoi hänelle: "Herra on tänä päivänä reväissyt Israelin  kuninkuuden sinulta ja antanut sen toiselle, joka on sinua parempi.</span> <span class="verse"><a name="29">29</a>Ja hän, joka on Israelin kunnia, ei valhettele eikä kadu; sillä hän  ei ole ihminen, että hän katuisi."</span> <span class="verse"><a name="30">30</a>Hän vastasi: "Minä olen syntiä tehnyt; mutta osoita minulle  kuitenkin se kunnia kansani vanhimpien edessä ja Israelin edessä, että  palajat minun kanssani, niin minä kumartaen rukoilisin Herraa, sinun  Jumalaasi".</span> <span class="verse"><a name="31">31</a>Niin Samuel palasi Saulin jäljessä; ja Saul kumartaen rukoili  Herraa.</span> <span class="verse"><a name="32">32</a>Ja Samuel sanoi: "Tuokaa minun eteeni Agag, Amalekin kuningas". Ja  Agag tuli iloisesti hänen eteensä; ja Agag sanoi: "Totisesti on katkera  kuolema väistynyt pois".</span> <span class="verse"><a name="33">33</a>Mutta Samuel sanoi: "Niinkuin sinun miekkasi on tehnyt vaimoja  lapsettomiksi, niin on myös sinun äitisi tuleva lapsettomaksi ennen  muita vaimoja". Ja Samuel hakkasi Agagin kappaleiksi Herran edessä  Gilgalissa.</span> <span class="verse"><a name="34">34</a>Sitten Samuel lähti Raamaan, mutta Saul meni kotiinsa Saulin  Gibeaan.</span> <span class="verse"><a name="35">35</a>Eikä Samuel enää nähnyt Saulia kuolinpäiväänsä asti, ja Samuel suri  Saulia. Mutta Herra katui, että oli tehnyt Saulin Israelin kuninkaaksi.</span> </p></div</div></div></body></html>