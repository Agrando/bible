<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/1sam/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/1sam">1 Samuel</a> &gt <strong>Chapter 16</strong></div><p><span class="verse"><a name="1">1</a>Ja Herra sanoi Samuelille: "Kuinka kauan sinä suret Saulia?  Minähän  olen hyljännyt hänet, niin ettei hän enää saa olla Israelin kuninkaana.  Täytä sarvesi öljyllä ja mene; minä lähetän sinut beetlehemiläisen  Iisain luo, sillä hänen pojistansa minä olen katsonut itselleni  kuninkaan."</span> <span class="verse"><a name="2">2</a>Mutta Samuel sanoi: "Kuinka minä voisin mennä sinne? Jos Saul saa sen  kuulla, tappaa hän minut." Herra vastasi: "Ota mukaasi vasikka ja sano:  'Minä tulin uhraamaan Herralle'.</span> <span class="verse"><a name="3">3</a>Kutsu sitten Iisai uhrille, niin minä ilmoitan sinulle, mitä sinun on  tehtävä; ja voitele minulle se, jonka minä sinulle osoitan."</span> <span class="verse"><a name="4">4</a>Samuel teki, niinkuin Herra oli puhunut. Mutta kun hän tuli  Beetlehemiin, tulivat kaupungin vanhimmat vavisten häntä vastaan ja  kysyivät: "Tietääkö tulosi rauhaa?"</span> <span class="verse"><a name="5">5</a>Hän vastasi: "Rauhaa. Minä olen tullut uhraamaan Herralle.  Pyhittäytykää ja tulkaa minun kanssani uhrille." Ja hän pyhitti Iisain  ja hänen poikansa ja kutsui heidät uhrille.</span> <span class="verse"><a name="6">6</a>Kun he sitten tulivat ja hän näki Eliabin, ajatteli hän: "Varmaan on  nyt tässä Herran edessä hänen voideltunsa".</span> <span class="verse"><a name="7">7</a>Mutta Herra sanoi Samuelille: "Älä katso hänen näköänsä äläkä  kookasta vartaloansa, sillä minä olen hänet hyljännyt. Sillä ei ole,  niinkuin ihminen näkee: ihminen näkee ulkomuodon, mutta Herra näkee  sydämen."</span> <span class="verse"><a name="8">8</a>Niin Iisai kutsui Abinadabin ja toi hänet Samuelin eteen.  Mutta hän  sanoi: "Ei ole Herra tätäkään valinnut".</span> <span class="verse"><a name="9">9</a>Silloin Iisai toi Samman esille. Mutta hän sanoi: "Ei ole Herra  tätäkään valinnut".</span> <span class="verse"><a name="10">10</a>Niin toi Iisai seitsemän poikaansa Samuelin eteen. Mutta Samuel  sanoi Iisaille: "Herra ei ole valinnut ketään näistä".</span> <span class="verse"><a name="11">11</a>Ja Samuel kysyi Iisailta: "Siinäkö olivat kaikki nuorukaiset?" Hän  vastasi: "Vielä on nuorin jäljellä, mutta hän on kaitsemassa lampaita".  Niin Samuel sanoi Iisaille: "Lähetä noutamaan hänet, sillä me emme istu  ruualle, ennenkuin hän tulee tänne".</span> <span class="verse"><a name="12">12</a>Silloin tämä noudatti hänet; ja hän oli verevä, kaunissilmäinen ja  sorea nähdä. Ja Herra sanoi: "Nouse ja voitele tämä, sillä hän se on".</span> <span class="verse"><a name="13">13</a>Niin Samuel otti öljysarven ja voiteli hänet hänen veljiensä  keskellä. Ja Herran henki tuli Daavidiin, siitä päivästä ja yhä  edelleen. Sitten Samuel nousi ja meni Raamaan.</span> <span class="verse"><a name="14">14</a>Mutta Herran henki poistui Saulista, ja Herran lähettämä paha henki  vaivasi häntä.</span> <span class="verse"><a name="15">15</a>Niin Saulin palvelijat sanoivat hänelle: "Katso, Jumalan lähettämä  paha henki vaivaa sinua.</span> <span class="verse"><a name="16">16</a>Käskeköön vain herramme, niin palvelijasi, jotka ovat edessäsi,  etsivät miehen, joka taitaa soittaa kannelta, että hän, kun Jumalan  lähettämä paha henki tulee sinuun, soittaisi sitä, ja sinun olisi  parempi olla."</span> <span class="verse"><a name="17">17</a>Silloin Saul sanoi palvelijoillensa: "Katsokaa minulle mies, joka on  taitava soittaja, ja tuokaa hänet minun luokseni".</span> <span class="verse"><a name="18">18</a>Niin eräs nuorista miehistä vastasi ja sanoi: "Katso, minä olen  nähnyt beetlehemiläisellä Iisailla pojan, joka taitaa soittaa ja joka on  kelpo mies ja sotilas sekä ymmärtäväinen puheiltaan ja komea mies, ja  Herra on hänen kanssaan".</span> <span class="verse"><a name="19">19</a>Niin Saul lähetti sanansaattajat Iisain luo ja käski sanoa: "Lähetä  minun luokseni poikasi Daavid, joka kaitsee lampaita".</span> <span class="verse"><a name="20">20</a>Ja Iisai otti aasin sekä leipää, viinileilin ja vohlan ja lähetti ne  poikansa Daavidin mukana Saulille.</span> <span class="verse"><a name="21">21</a>Ja Daavid tuli Saulin luo ja rupesi palvelemaan häntä; ja hän tuli  hänelle hyvin rakkaaksi ja pääsi hänen aseenkantajakseen.</span> <span class="verse"><a name="22">22</a>Ja Saul lähetti sanan Iisaille ja käski sanoa: "Anna Daavidin jäädä  minua palvelemaan, sillä hän on saanut armon minun silmieni edessä".</span> <span class="verse"><a name="23">23</a>Niin usein kuin Jumalan lähettämä henki tuli Sauliin, otti Daavid  kanteleen ja soitti sitä; silloin Saulin oli helpompi ja parempi olla,  ja paha henki väistyi hänestä.</span> </p></div</div></div></body></html>