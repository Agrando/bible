<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/1sam/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/1sam">1 Samuel</a> &gt <strong>Chapter 24</strong></div><p><span class="verse"><a name="1">1</a>Mutta Daavid lähti sieltä ja oleskeli Een-Gedin vuorten huipuilla.</span> <span class="verse"><a name="2">2</a>Ja kun Saul palasi ajamasta filistealaisia takaa, ilmoitettiin  hänelle: "Katso, Daavid on Een-Gedin erämaassa".</span> <span class="verse"><a name="3">3</a>Niin Saul otti kolmetuhatta valiomiestä koko Israelista ja meni  etsimään Daavidia ja hänen miehiään Kauriskallioiden itäpuolelta.</span> <span class="verse"><a name="4">4</a>Ja kun hän tuli tien varrella oleville karjatarhoille, oli siellä  luola; ja Saul meni luolaan tarpeelleen. Mutta Daavid ja hänen miehensä  istuivat luolan perällä.</span> <span class="verse"><a name="5">5</a>Niin Daavidin miehet sanoivat hänelle: "Katso, tämä on se päivä,  josta Herra on sanonut sinulle: 'Minä annan vihamiehesi sinun käsiisi,  tehdäksesi hänelle, mitä hyväksi näet'". Ja Daavid nousi ja leikkasi  salaa kappaleen Saulin viitan liepeestä.</span> <span class="verse"><a name="6">6</a>Mutta sen jälkeen Daavidin omatunto soimasi häntä siitä, että hän oli  leikannut Saulin viitan lievettä.</span> <span class="verse"><a name="7">7</a>Ja hän sanoi miehillensä: "Pois se! Herra varjelkoon minua tekemästä  sitä herralleni, Herran voidellulle, että satuttaisin käteni häneen;  sillä hän on Herran voideltu".</span> <span class="verse"><a name="8">8</a>Ja Daavid kovisti miehiänsä eikä sallinut heidän hyökätä Saulin  kimppuun. Niin Saul nousi luolasta ja meni matkaansa.</span> <span class="verse"><a name="9">9</a>Senjälkeen Daavid myös nousi, lähti luolasta ja huusi Saulin jälkeen:  "Minun herrani, kuningas!" Kun Saul katsahti taaksensa, kumartui Daavid  kasvoilleen maahan ja osoitti kunnioitusta.</span> <span class="verse"><a name="10">10</a>Ja Daavid sanoi Saulille: "Miksi sinä kuuntelet ihmisten puhetta,  jotka sanovat: 'Daavid hankkii sinulle onnettomuutta'?</span> <span class="verse"><a name="11">11</a>Katso, näethän nyt omin silmin, kuinka Herra tänä päivänä antoi  sinut minun käsiini luolassa, mutta minä säästin sinut, vaikka minua  neuvottiin tappamaan sinut; sillä minä ajattelin: 'Minä en satuta  kättäni herraani; sillä hän on Herran voideltu'.</span> <span class="verse"><a name="12">12</a>Katso itse, isäni, katso tätä viittasi liepeen kappaletta, joka on  minun kädessäni. Kun minä leikkasin sen sinun viittasi liepeestä enkä  sinua tappanut, niin ymmärrä siitä ja näe, ettei minulla ole tekeillä  mitään pahaa tai rikollista ja etten minä ole sinua vastaan rikkonut,  vaikka sinä vainoat minua ottaaksesi minulta hengen.</span> <span class="verse"><a name="13">13</a>Herra tuomitkoon meidän välillämme, minun ja sinun, ja Herra  kostakoon sinulle minun puolestani, mutta minun käteni ei sinuun satu.</span> <span class="verse"><a name="14">14</a>On, niinkuin vanha sananlasku sanoo: 'Jumalattomuus tulee  jumalattomista'; mutta minun käteni ei sinuun satu.</span> <span class="verse"><a name="15">15</a>Kenen jälkeen Israelin kuningas on lähtenyt? Ketä sinä ajat takaa?  Koiranraatoa, yhtä kirppua!</span> <span class="verse"><a name="16">16</a>Herra olkoon tuomari ja tuomitkoon meidän välillämme, minun ja  sinun; hän nähköön ja ajakoon minun asiani ja auttakoon minut sinun  käsistäsi oikeuteeni."</span> <span class="verse"><a name="17">17</a>Kun Daavid oli päättänyt tämän puheensa Saulille, sanoi Saul: "Eikö  se ole sinun äänesi, poikani Daavid?" Ja Saul korotti äänensä ja itki.</span> <span class="verse"><a name="18">18</a>Ja hän sanoi Daavidille: "Sinä olet minua vanhurskaampi, sillä sinä  olet tehnyt minulle hyvää, vaikka minä olen tehnyt sinulle pahaa.</span> <span class="verse"><a name="19">19</a>Sinä olet tänä päivänä osoittanut hyvyyttäsi minua kohtaan, kun et  tappanut minua, vaikka Herra oli antanut minut sinun käsiisi.</span> <span class="verse"><a name="20">20</a>Sillä kun joku kohtaa vihollisensa, päästääkö hän hänet menemään  rauhassa? Herra palkitkoon sinulle runsaasti sen, mitä olet tänä päivänä  tehnyt minulle.</span> <span class="verse"><a name="21">21</a>Ja katso, nyt minä tiedän, että sinä tulet kuninkaaksi ja että  Israelin kuninkuus on pysyvä sinun kädessäsi.</span> <span class="verse"><a name="22">22</a>Niin vanno nyt minulle Herran kautta, ettet hukuta minun  jälkeläisiäni etkä hävitä minun nimeäni isäni suvusta."</span> <span class="verse"><a name="23">23</a>Ja Daavid vannoi Saulille. Sitten Saul meni kotiinsa; mutta Daavid  ja hänen miehensä nousivat vuorilinnaan.</span> </p></div</div></div></body></html>