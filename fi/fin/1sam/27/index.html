<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/1sam/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/1sam">1 Samuel</a> &gt <strong>Chapter 27</strong></div><p><span class="verse"><a name="1">1</a>Mutta Daavid ajatteli mielessään: "Kerran Saulin käsi kuitenkin  tuhoaa minut. Minulla ei ole muuta neuvoa kuin pelastautua  filistealaisten maahan. Silloin Saul huomaa turhaksi enää etsiä minua  kaikkialta Israelin alueelta, ja niin minä pelastun hänen käsistänsä."</span> <span class="verse"><a name="2">2</a>Niin Daavid nousi ja meni, hän ja ne kuusisataa miestä, jotka olivat  hänen kanssaan, Aakiin, Maaokin pojan, Gatin kuninkaan, luo.</span> <span class="verse"><a name="3">3</a>Ja Daavid asettui miehinensä Aakiin luo Gatiin. Jokaisella oli  perheensä mukanaan, Daavidilla molemmat vaimonsa, jisreeliläinen Ahinoam  ja karmelilainen Abigail, Naabalin vaimo.</span> <span class="verse"><a name="4">4</a>Kun sitten Saulille ilmoitettiin, että Daavid oli paennut Gatiin, ei  hän enää etsinyt häntä.</span> <span class="verse"><a name="5">5</a>Ja Daavid sanoi Aakiille: "Jos minä olen saanut armon sinun silmiesi  edessä, niin annettakoon minulle paikka jossakin maaseutukaupungissa,  asuakseni siellä. Sillä miksi sinun palvelijasi asuisi kuninkaan  kaupungissa sinun luonasi?"</span> <span class="verse"><a name="6">6</a>Niin Aakis antoi hänelle sinä päivänä Siklagin. Sentähden on Siklag  Juudan kuningasten oma vielä tänä päivänä.</span> <span class="verse"><a name="7">7</a>Aika, jonka Daavid asui filistealaisten maassa, oli vuosi ja neljä  kuukautta.</span> <span class="verse"><a name="8">8</a>Daavid lähti miehinensä, ja he tekivät ryöstöretkiä gesurilaisten,  geresiläisten ja amalekilaisten maahan. Sillä nämä asuivat siinä maassa,  joka muinoin ulottui Suuriin päin ja Egyptin maahan asti.</span> <span class="verse"><a name="9">9</a>Ja hävittäessään maata Daavid ei jättänyt yhtään miestä eikä naista  henkiin, otti lampaat, raavaat, aasit, kamelit ja vaatteet ja palasi  sitten takaisin ja tuli Aakiin luo.</span> <span class="verse"><a name="10">10</a>Ja kun Aakis kysyi: "Ette kai ole tänään tehneet ryöstöretkeä?"  vastasi Daavid: "Kyllä, Juudan Etelämaahan", tahi: "Jerahmeelilaisten  Etelämaahan", tahi: "Keeniläisten Etelämaahan".</span> <span class="verse"><a name="11">11</a>Daavid ei jättänyt yhtään miestä eikä naista henkiin, vietäväksi  Gatiin, sillä hän ajatteli: "Ne voisivat kertoa meistä ja sanoa: 'Näin  on Daavid tehnyt, tämä on ollut hänen tapansa kaiken aikaa, minkä hän  asui filistealaisten maassa'".</span> <span class="verse"><a name="12">12</a>Ja Aakis luotti Daavidiin ja ajatteli: "Hän on saattanut itsensä  kansansa Israelin vihoihin ja tulee olemaan minun palvelijani ainiaan".</span> </p></div</div></div></body></html>