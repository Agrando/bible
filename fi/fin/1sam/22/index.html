<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/1sam/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/1sam">1 Samuel</a> &gt <strong>Chapter 22</strong></div><p><span class="verse"><a name="1">1</a>Niin Daavid lähti sieltä ja pääsi pakoon Adullamin luolaan.  Ja kun  hänen veljensä ja koko hänen isänsä perhe kuulivat sen, tulivat he sinne  hänen luoksensa.</span> <span class="verse"><a name="2">2</a>Ja hänen luoksensa kokoontui kaikenlaista ahdingossa olevaa,  velkaantunutta ja katkeroitunutta väkeä, ja hän rupesi heidän  päämiehekseen. Näin liittyi häneen noin neljäsataa miestä.</span> <span class="verse"><a name="3">3</a>Sieltä Daavid meni Mooabin Mispeen. Ja hän sanoi Mooabin kuninkaalle:  "Salli minun isäni ja äitini tulla asumaan teidän luoksenne, kunnes saan  tietää, mitä Jumala minulle tekee".</span> <span class="verse"><a name="4">4</a>Ja hän vei heidät Mooabin kuninkaan eteen; ja he jäivät tämän luo  kaikeksi aikaa, minkä Daavid oli vuorilinnassa.</span> <span class="verse"><a name="5">5</a>Mutta profeetta Gaad sanoi Daavidille: "Älä jää vuorilinnaan; lähde  täältä ja mene Juudan maahan". Niin Daavid lähti ja tuli Jaar-Heretiin.</span> <span class="verse"><a name="6">6</a>Ja Saul kuuli, että oli saatu vihiä Daavidista ja niistä miehistä,  jotka olivat hänen kanssaan; ja Saul istui Gibeassa tamariskipuun alla  kummulla, keihäs kädessä, ja kaikki hänen palvelijansa seisoivat hänen  luonaan.</span> <span class="verse"><a name="7">7</a>Niin Saul sanoi palvelijoilleen, jotka seisoivat hänen luonaan:  "Kuulkaa, benjaminilaiset! Antaako Iisain poika teillekin kaikille  pellot ja viinitarhat, ja tekeekö hän teidät kaikki tuhannen- ja  sadanpäämiehiksi?</span> <span class="verse"><a name="8">8</a>Tehän olette kaikki salaliitossa minua vastaan, eikä kukaan ole  ilmaissut minulle, että oma poikani on tehnyt liiton Iisain pojan  kanssa. Ei kukaan teistä välitä niin paljoa minusta, että olisi  ilmaissut sen minulle. Sillä minun poikani on yllyttänyt palvelijani  väijymään minua, niinkuin nyt tapahtuu."</span> <span class="verse"><a name="9">9</a>Niin edomilainen Dooeg, joka seisoi siinä Saulin palvelijain kanssa,  vastasi ja sanoi: "Minä näin Iisain pojan tulevan Noobiin, Ahimelekin,  Ahitubin pojan, luo.</span> <span class="verse"><a name="10">10</a>Tämä kysyi hänelle neuvoa Herralta ja evästi hänet ja antoi hänelle  filistealaisen Goljatin miekan."</span> <span class="verse"><a name="11">11</a>Silloin kuningas lähetti kutsumaan pappi Ahimelekin, Ahitubin pojan,  ja koko hänen isänsä suvun, Noobin papit. Ja he tulivat kaikki kuninkaan  luo.</span> <span class="verse"><a name="12">12</a>Niin Saul sanoi: "Kuule, Ahitubin poika!" Hän vastasi: "Tässä olen,  Herrani".</span> <span class="verse"><a name="13">13</a>Saul sanoi hänelle: "Miksi te olette salaliitossa minua vastaan,  sinä ja Iisain poika, koska sinä olet antanut hänelle leipää ja miekan  ja kysynyt hänelle Herralta neuvoa, että hän ryhtyisi väijymään minua,  niinkuin nyt tapahtuu?"</span> <span class="verse"><a name="14">14</a>Ahimelek vastasi kuninkaalle ja sanoi: "Kuka on kaikkien sinun  palvelijaisi joukossa niin uskottu kuin Daavid, joka on kuninkaan vävy  ja sinun henkivartiostosi päällikkö ja on korkeassa arvossa sinun  hovissasi?</span> <span class="verse"><a name="15">15</a>Enhän minä nyt ensi kertaa kysynyt hänelle Jumalalta neuvoa.  Pois  se! Älköön kuningas lukeko mitään viaksi minulle, palvelijalleen,  älköönkä kaikelle minun isäni suvulle, sillä palvelijasi ei tietänyt  kaikesta tästä vähän vähääkään."</span> <span class="verse"><a name="16">16</a>Mutta kuningas sanoi: "Sinun on kuolemalla kuoltava, Ahimelek, sinun  ja koko sinun isäsi suvun".</span> <span class="verse"><a name="17">17</a>Ja kuningas sanoi henkivartijoille, jotka seisoivat hänen luonaan:  "Käykää tänne ja surmatkaa Herran papit, sillä hekin pitävät Daavidin  puolta; ja vaikka tiesivät hänen paenneen, eivät he ilmoittaneet sitä  minulle". Mutta kuninkaan palvelijat eivät tahtoneet ojentaa kättään  lyömään kuoliaaksi Herran pappeja.</span> <span class="verse"><a name="18">18</a>Niin kuningas sanoi Dooegille: "Käy sinä tänne ja lyö papit  kuoliaaksi". Ja edomilainen Dooeg astui esiin ja löi papit kuoliaaksi;  ja hän tappoi sinä päivänä kahdeksankymmentä viisi pellavakasukkaa  kantavaa miestä.</span> <span class="verse"><a name="19">19</a>Myös pappiskaupungin Noobin asukkaat hän surmasi miekan terällä,  sekä miehet että naiset, sekä lapset että imeväiset; jopa raavaat, aasit  ja lampaatkin hän tappoi miekan terällä.</span> <span class="verse"><a name="20">20</a>Ainoastaan yksi Ahimelekin, Ahitubin pojan, poika, nimeltä Ebjatar,  pelastui ja pakeni Daavidin luo.</span> <span class="verse"><a name="21">21</a>Ja Ebjatar kertoi Daavidille, että Saul oli tappanut Herran papit.</span> <span class="verse"><a name="22">22</a>Niin Daavid sanoi Ebjatarille: "Minä ymmärsin jo silloin, että  edomilainen Dooeg, kun hän oli siellä, oli ilmaiseva sen Saulille. Minä  olen syypää koko sinun isäsi suvun, joka hengen, kuolemaan.</span> <span class="verse"><a name="23">23</a>Jää minun luokseni, älä pelkää; sillä joka väijyy sinun henkeäsi, se  väijyy minun henkeäni. Minun luonani sinä olet turvassa."</span> </p></div</div></div></body></html>