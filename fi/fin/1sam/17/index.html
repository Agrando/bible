<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/1sam/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/1sam">1 Samuel</a> &gt <strong>Chapter 17</strong></div><p><span class="verse"><a name="1">1</a>Mutta filistealaiset kokosivat joukkonsa sotaan, ja he kokoontuivat  lähelle Sookoa, joka on Juudassa. Ja he leiriytyivät Sookon ja Asekan  välille, Efes-Dammimiin.</span> <span class="verse"><a name="2">2</a>Saul ja Israelin miehet olivat myös kokoontuneet ja leiriytyneet  Tammilaaksoon; ja he asettuivat sotarintaan filistealaisia vastaan.</span> <span class="verse"><a name="3">3</a>Filistealaiset olivat vuorella, joka oli toisella puolella, ja  israelilaiset olivat vuorella, joka oli toisella puolella, ja laakso oli  heidän välillänsä.</span> <span class="verse"><a name="4">4</a>Niin filistealaisten joukoista tuli kaksintaistelija nimeltä Goljat,  kotoisin Gatista. Hän oli kuuden kyynärän ja vaaksan pituinen.</span> <span class="verse"><a name="5">5</a>Hänellä oli vaskikypäri päässänsä ja suomuspanssari yllänsä, ja  rintahaarniska, joka painoi viisituhatta sekeliä, oli vaskea.</span> <span class="verse"><a name="6">6</a>Ja hänellä oli säärissään vaskivarukset ja selässään vaskikeihäs.</span> <span class="verse"><a name="7">7</a>Hänen peitsensä varsi oli niinkuin kangastukki, ja hänen peitsensä  kärki, joka painoi kuusisataa sekeliä, oli rautaa. Ja kilvenkantaja kävi  hänen edellänsä.</span> <span class="verse"><a name="8">8</a>Hän astui esiin ja huusi Israelin taisteluriveille sanoen: "Miksi te  lähditte sotaan ja asetuitte sotarintaan? Minä olen filistealainen, ja  te olette Saulin palvelijoita; valitkaa joukostanne mies, joka tulee  tänne minun luokseni.</span> <span class="verse"><a name="9">9</a>Jos hän kykenee taistelemaan minua vastaan ja surmaa minut, niin me  olemme teidän palvelijanne; mutta jos minä voitan ja surmaan hänet, niin  te olette meidän palvelijamme ja palvelette meitä."</span> <span class="verse"><a name="10">10</a>Ja filistealainen sanoi vielä: "Minä olen tänä päivänä häväissyt  Israelin taistelurivit. Antakaa tänne mies, niin me taistelemme  keskenämme."</span> <span class="verse"><a name="11">11</a>Kun Saul ja koko Israel kuuli nämä filistealaisen puheet, valtasi  heidät kauhu, ja he pelkäsivät suuresti.</span> <span class="verse"><a name="12">12</a>Mutta Daavid oli sen efratilaisen miehen poika Juudan Beetlehemistä,  jonka nimi oli Iisai, ja tällä oli kahdeksan poikaa; hän oli Saulin  aikana jo vanha, iäkäs mies.</span> <span class="verse"><a name="13">13</a>Ja Iisain kolme vanhinta poikaa oli seurannut Saulia sotaan; ja  näiden hänen kolmen sotaan lähteneen poikansa nimet olivat: esikoisen  Eliab, toisen Abinadab ja kolmannen Samma.</span> <span class="verse"><a name="14">14</a>Daavid oli nuorin. Ja nuo kolme vanhinta olivat seuranneet Saulia.</span> <span class="verse"><a name="15">15</a>Mutta Daavid lähti tuontuostakin Saulin luota Beetlehemiin  kaitsemaan isänsä lampaita.</span> <span class="verse"><a name="16">16</a>Ja filistealainen astui esiin haastaen taisteluun joka aamu ja ilta,  neljänäkymmenenä päivänä.</span> <span class="verse"><a name="17">17</a>Ja Iisai sanoi pojallensa Daavidille: "Ota veljillesi eefa-mitta  näitä paahdettuja jyviä ja nämä kymmenen leipää, ja vie ne kiiruusti  leiriin veljillesi.</span> <span class="verse"><a name="18">18</a>Ja vie nämä kymmenen juustoa tuhannenpäämiehelle. Tiedustele  veljiesi vointia ja hanki varmuus, että lähetys on heille saapunut.</span> <span class="verse"><a name="19">19</a>Saul ja he ynnä kaikki Israelin miehet ovat Tammilaaksossa sotimassa  filistealaisia vastaan."</span> <span class="verse"><a name="20">20</a>Varhain seuraavana aamuna Daavid jätti lampaat vartijan haltuun,  otti kantamuksensa ja lähti matkalle, niinkuin Iisai oli häntä käskenyt.  Kun hän tuli leiriin, lähti sotaväki taistelurintaan ja nosti  sotahuudon.</span> <span class="verse"><a name="21">21</a>Ja Israel ja filistealaiset asettuivat sotarintaan toisiansa  vastaan.</span> <span class="verse"><a name="22">22</a>Niin Daavid heitti tavarat selästänsä kuormaston vartijalle ja  riensi sotarintaan; ja sinne tultuaan hän tervehti veljiänsä.</span> <span class="verse"><a name="23">23</a>Kun hän puhutteli heitä, niin katso, kaksintaistelija, Goljat  niminen filistealainen, kotoisin Gatista, tuli filistealaisten  taisteluriveistä ja puhui niinkuin ennenkin; ja Daavid kuuli sen.</span> <span class="verse"><a name="24">24</a>Ja kun israelilaiset näkivät tuon miehen, pakenivat he häntä kaikki  ja pelkäsivät suuresti.</span> <span class="verse"><a name="25">25</a>Ja Israelin miehet sanoivat: "Katsokaa miestä, joka tuolla tulee!  Hän tulee häpäisemään Israelia. Mutta sen miehen, joka surmaa hänet,  kuningas tekee hyvin rikkaaksi ja antaa hänelle tyttärensä ja tekee  hänen isänsä perheen veroista vapaaksi Israelissa."</span> <span class="verse"><a name="26">26</a>Niin Daavid sanoi miehille, jotka seisoivat siinä hänen kanssaan:  "Mitä saa se mies, joka surmaa tuon filistealaisen ja poistaa  häväistyksen Israelista? Sillä mikä tuo ympärileikkaamaton  filistealainen on häpäisemään elävän Jumalan taistelurivejä?"</span> <span class="verse"><a name="27">27</a>Väki sanoi hänelle saman, minkä ennenkin: sen ja sen saa se mies,  joka surmaa hänet.</span> <span class="verse"><a name="28">28</a>Mutta kun hänen vanhin veljensä Eliab kuuli hänen puhuvan miesten  kanssa, vihastui Eliab Daavidiin ja sanoi: "Miksi sinä olet tullut  tänne, ja kenelle olet jättänyt sen pienen lammaslauman siellä  erämaassa? Minä tunnen sinun julkeutesi ja pahan sisusi; sinä olet  tullut tänne katsomaan sotaa."</span> <span class="verse"><a name="29">29</a>Daavid vastasi: "Mitä minä sitten olen tehnyt? Saaneehan tuon verran  kysyä."</span> <span class="verse"><a name="30">30</a>Ja hän kääntyi hänen luotansa toisen puoleen ja kysyi niinkuin  ennenkin; ja väki vastasi hänelle samoin kuin äsken.</span> <span class="verse"><a name="31">31</a>Mutta tuli tunnetuksi, mitä Daavid oli puhunut; ja se kerrottiin  Saulille, ja tämä noudatti hänet luoksensa.</span> <span class="verse"><a name="32">32</a>Ja Daavid sanoi Saulille: "Älköön kenenkään mieli masentuko hänen  tähtensä. Palvelijasi käy taistelemaan tuota filistealaista vastaan."</span> <span class="verse"><a name="33">33</a>Saul sanoi Daavidille: "Et sinä voi mennä tuota filistealaista  vastaan etkä taistella hänen kanssaan, sillä sinä olet nuorukainen,  mutta hän on sotilas nuoruudestansa saakka".</span> <span class="verse"><a name="34">34</a>Mutta Daavid sanoi Saulille: "Palvelijasi on ollut kaitsemassa  isänsä lampaita. Jos leijona tai karhu tuli ja vei lampaan laumasta,</span> <span class="verse"><a name="35">35</a>niin minä hyökkäsin sen jälkeen, löin sen maahan ja tempasin saaliin  sen suusta; ja jos se karkasi minua vastaan, niin minä tartuin sen  partaan, löin sen maahan ja tapoin sen.</span> <span class="verse"><a name="36">36</a>Kun palvelijasi on lyönyt maahan sekä leijonan että karhun, niin  tuolle ympärileikkaamattomalle filistealaiselle käy niinkuin niille;  sillä hän on häväissyt elävän Jumalan taistelurivejä."</span> <span class="verse"><a name="37">37</a>Ja Daavid sanoi: "Herra, joka on pelastanut minut leijonan ja karhun  kynsistä, pelastaa minut myös tämän filistealaisen käsistä". Silloin  Saul sanoi Daavidille: "Mene; Herra olkoon sinun kanssasi".</span> <span class="verse"><a name="38">38</a>Ja Saul puki takkinsa Daavidin ylle ja pani vaskikypärin hänen  päähänsä sekä panssarin hänen yllensä.</span> <span class="verse"><a name="39">39</a>Ja Daavid sitoi hänen miekkansa vyölleen takin päälle ja yritti  käydä, sillä hän ei ollut koskaan sellaisia koettanut.  Niin Daavid  sanoi Saulille: "En minä voi näissä käydä, sillä en ole koskaan  tällaisia koettanut". Ja Daavid riisui ne päältänsä.</span> <span class="verse"><a name="40">40</a>Ja hän otti sauvansa käteensä, valitsi purosta viisi sileätä kiveä,  pani ne paimenlaukkuun, joka hänellä oli linkokivisäiliönä, otti lingon  käteensä ja meni filistealaista vastaan.</span> <span class="verse"><a name="41">41</a>Ja filistealainen tuli yhä lähemmäksi Daavidia, ja kilvenkantaja  kulki hänen edellänsä.</span> <span class="verse"><a name="42">42</a>Kun filistealainen katsahti ja näki Daavidin, halveksi hän häntä;  sillä hän oli vielä nuorukainen, verevä ja kaunis näöltään.</span> <span class="verse"><a name="43">43</a>Niin filistealainen sanoi Daavidille: "Olenko minä koira, kun tulet  sauva kädessä minua vastaan?" Ja filistealainen kiroili Daavidia vannoen  jumaliensa kautta.</span> <span class="verse"><a name="44">44</a>Sitten filistealainen sanoi Daavidille: "Tule tänne minun luokseni,  niin minä annan sinun lihasi taivaan linnuille ja metsän eläimille".</span> <span class="verse"><a name="45">45</a>Mutta Daavid sanoi filistealaiselle: "Sinä tulet minua vastaan  miekan, peitsen ja keihään voimalla, mutta minä tulen sinua vastaan  Herran Sebaotin nimeen, Israelin sotajoukon Jumalan, jota sinä olet  häväissyt.</span> <span class="verse"><a name="46">46</a>Tänä päivänä Herra antaa sinut minun käsiini, ja minä surmaan sinut,  katkaisen sinulta pään ja annan filistealaisten sotajoukon ruumiit tänä  päivänä taivaan linnuille ja metsän pedoille; ja kaikki maat tulevat  tietämään, että Israelilla on Jumala.</span> <span class="verse"><a name="47">47</a>Ja koko tämä suuri joukko tulee tietämään, ettei Herra anna voittoa  miekan eikä keihään voimalla; sillä sota on Herran, ja hän antaa teidät  meidän käsiimme."</span> <span class="verse"><a name="48">48</a>Kun filistealainen lähti tulemaan ja lähestyi Daavidia, niin Daavid  juoksi nopeasti sotarintaan filistealaista vastaan.</span> <span class="verse"><a name="49">49</a>Ja Daavid pisti kätensä reppuunsa ja otti sieltä kiven, linkosi ja  satutti filistealaista otsaan, niin että kivi upposi hänen otsaansa, ja  hän kaatui maahan kasvoillensa.</span> <span class="verse"><a name="50">50</a>Niin sai Daavid voiton filistealaisesta lingolla ja kivellä ja löi  filistealaisen kuoliaaksi, eikä Daavidilla ollut miekkaa kädessään.</span> <span class="verse"><a name="51">51</a>Sitten Daavid juoksi ja asettui filistealaisen ääreen, tarttui hänen  miekkaansa, veti sen tupesta ja tappoi hänet ja löi sillä häneltä pään  poikki. Kun filistealaiset näkivät, että heidän sankarinsa oli kuollut,  pakenivat he.</span> <span class="verse"><a name="52">52</a>Mutta Israelin ja Juudan miehet nousivat, nostivat sotahuudon ja  ajoivat filistealaisia takaa laakson suulle ja Ekronin porteille saakka;  ja filistealaisia kaatui surmattuina Saaraimin tiellä, aina Gatiin ja  Ekroniin saakka.</span> <span class="verse"><a name="53">53</a>Sitten israelilaiset palasivat ajamasta filistealaisia takaa ja  ryöstivät heidän leirinsä.</span> <span class="verse"><a name="54">54</a>Ja Daavid otti filistealaisen pään ja vei sen Jerusalemiin, mutta  hänen aseensa hän asetti majaansa.</span> <span class="verse"><a name="55">55</a>Kun Saul näki Daavidin menevän filistealaista vastaan, kysyi hän  sotapäälliköltään Abnerilta: "Kenen poika tuo nuorukainen on, Abner?"  Abner vastasi: "Niin totta kuin sinä, kuningas, elät, minä en sitä  tiedä".</span> <span class="verse"><a name="56">56</a>Niin kuningas sanoi: "Kysele sitten, kenen poika tuo nuori mies on".</span> <span class="verse"><a name="57">57</a>Ja kun Daavid palasi takaisin surmattuaan filistealaisen, otti Abner  hänet ja vei hänet Saulin eteen, ja hänellä oli kädessään filistealaisen  pää.</span> <span class="verse"><a name="58">58</a>Niin Saul kysyi häneltä: "Kenen poika sinä olet, nuorukainen?"  Daavid vastasi: "Palvelijasi beetlehemiläisen Iisain poika".</span> </p></div</div></div></body></html>