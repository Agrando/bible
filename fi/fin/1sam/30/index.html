<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/1sam/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/1sam">1 Samuel</a> &gt <strong>Chapter 30</strong></div><p><span class="verse"><a name="1">1</a>Kun Daavid miehinensä kolmantena päivänä tuli Siklagiin, olivat  amalekilaiset tehneet ryöstöretken Etelämaahan ja Siklagiin, ja he  olivat vallanneet Siklagin ja polttaneet sen tulella.</span> <span class="verse"><a name="2">2</a>Naiset, mitä siellä oli, sekä pienet että suuret, he olivat ottaneet  vangiksi, surmaamatta ketään; he olivat vieneet ne pois ja menneet  matkoihinsa.</span> <span class="verse"><a name="3">3</a>Kun Daavid miehinensä tuli kaupunkiin, niin katso, se oli tulella  poltettu, ja heidän vaimonsa, poikansa ja tyttärensä oli otettu  vangiksi.</span> <span class="verse"><a name="4">4</a>Silloin Daavid ja väki, joka oli hänen kanssaan, korottivat äänensä  ja itkivät, kunnes eivät enää jaksaneet itkeä.</span> <span class="verse"><a name="5">5</a>Vangiksi oli otettu myös Daavidin molemmat vaimot, jisreeliläinen  Ahinoam ja Abigail, karmelilaisen Naabalin vaimo.</span> <span class="verse"><a name="6">6</a>Ja Daavid joutui suureen hätään, sillä kansa aikoi kivittää hänet:  niin katkeroitunut oli koko kansa, kukin poikiensa ja tyttäriensä  tähden. Mutta Daavid rohkaisi mielensä Herrassa, Jumalassansa.</span> <span class="verse"><a name="7">7</a>Ja Daavid sanoi pappi Ebjatarille, Ahimelekin pojalle: "Tuo minulle  kasukka". Niin Ebjatar toi kasukan Daavidille.</span> <span class="verse"><a name="8">8</a>Ja Daavid kysyi Herralta: "Ajanko takaa tuota rosvojoukkoa?  Saavutanko minä sen?" Hän vastasi hänelle: "Aja, sillä sinä saavutat sen  ja pelastat pelastettavat".</span> <span class="verse"><a name="9">9</a>Niin Daavid lähti, hän ja ne kuusisataa miestä, jotka olivat hänen  kanssaan, ja he tulivat Besorin purolle; siihen pysähtyivät ne, jotka  olivat jääneet muista jälkeen.</span> <span class="verse"><a name="10">10</a>Mutta Daavid jatkoi takaa-ajoa neljänsadan miehen kanssa; sillä  niitä, jotka väsyneinä pysähtyivät eivätkä menneet Besorin puron poikki,  oli kaksisataa miestä.</span> <span class="verse"><a name="11">11</a>Ja he tapasivat kedolla egyptiläisen miehen ja toivat hänet Daavidin  luo. He antoivat hänelle leipää syödä ja vettä juoda,</span> <span class="verse"><a name="12">12</a>ja he antoivat vielä hänelle viikunakakun ja kaksi rusinakakkua  syödä. Silloin hän virkosi henkiin; sillä hän ei ollut syönyt eikä  juonut kolmeen vuorokauteen.</span> <span class="verse"><a name="13">13</a>Ja Daavid kysyi häneltä: "Kenen olet miehiä ja mistä tulet?"  Hän  vastasi: "Minä olen egyptiläinen nuorukainen, erään amalekilaisen miehen  palvelija; mutta minun herrani jätti minut, sillä minä sairastuin kolme  päivää sitten.</span> <span class="verse"><a name="14">14</a>Me teimme ryöstöretken kreettien, Juudan ja Kaalebin Etelämaahan ja  poltimme Siklagin tulella."</span> <span class="verse"><a name="15">15</a>Daavid sanoi hänelle: "Vietkö minut tuon rosvojoukon luo?"  Hän  vastasi: "Vanno minulle Jumalan kautta, ettet surmaa minua etkä luovuta  minua herrani käsiin, niin minä vien sinut sen rosvojoukon luo".</span> <span class="verse"><a name="16">16</a>Ja hän vei hänet sinne; ja katso, heitä oli hajallaan maassa  kaikkialla syömässä, juomassa ja juhlimassa kaikella sillä suurella  saaliilla, jonka olivat ottaneet filistealaisten maasta ja Juudan  maasta.</span> <span class="verse"><a name="17">17</a>Niin Daavid kaatoi heitä aamuhämärästä iltaan asti; eikä heistä  pelastunut kuin neljäsataa nuorta miestä, jotka nousivat kamelien  selkään ja pakenivat.</span> <span class="verse"><a name="18">18</a>Ja Daavid pelasti kaikki, mitä amalekilaiset olivat ottaneet; myös  molemmat vaimonsa Daavid pelasti.</span> <span class="verse"><a name="19">19</a>Ei ketään puuttunut, ei pientä eikä suurta, ei kenenkään poikaa eikä  kenenkään tytärtä eikä saalista tai muuta, mitä he olivat ottaneet  itsellensä; kaiken Daavid toi takaisin.</span> <span class="verse"><a name="20">20</a>Daavid otti myös kaikki lampaat ja raavaat, ja niitä ajettiin muun  karjan edellä ja huudettiin: "Tämä on Daavidin saalis!"</span> <span class="verse"><a name="21">21</a>Ja kun Daavid tuli niiden kahdensadan miehen luo, jotka olivat  väsyneet, jaksamatta seurata Daavidia, ja jotka oli jätetty Besorin  purolle, tulivat he Daavidia vastaan ja sitä väkeä, joka oli hänen  kanssansa; ja kun Daavid väkineen lähestyi, tervehti hän heitä.</span> <span class="verse"><a name="22">22</a>Mutta kaikenlaiset huonot ja kelvottomat miehet niiden joukosta,  jotka olivat kulkeneet Daavidin mukana, rupesivat sanomaan: "Koska nämä  eivät ole kulkeneet meidän mukanamme, emme me anna heille mitään  saaliista, jonka pelastimme, paitsi kunkin vaimon ja lapset; viekööt ne  ja menkööt matkoihinsa".</span> <span class="verse"><a name="23">23</a>Mutta Daavid sanoi: "Älkää tehkö niin, veljeni, sen jälkeen, mitä  Herra on meille suonut, kun hän varjeli meidät ja antoi meidän käsiimme  rosvojoukon, joka hyökkäsi meidän kimppuumme.</span> <span class="verse"><a name="24">24</a>Ja kukapa teitä kuulisi tässä asiassa? Sillä taisteluun menevällä ja  kuormaston luo jäävällä on oleva yhtäläinen osuus; heidän on jaettava  tasan."</span> <span class="verse"><a name="25">25</a>Ja sillensä asia jäi silloin ja sen jälkeenkin: hän teki sen  säännöksi ja tavaksi Israelissa, aina tähän päivään asti.</span> <span class="verse"><a name="26">26</a>Kun Daavid tuli Siklagiin, lähetti hän osan saaliista Juudan  vanhimmille, ystävillensä, sanoen: "Tässä on teille tervehdyslahja siitä  saaliista, joka otettiin Herran vihollisilta" -</span> <span class="verse"><a name="27">27</a>lahja niille, jotka olivat Beetelissä, Etelämaan Raamotissa,  Jattirissa,</span> <span class="verse"><a name="28">28</a>Aroerissa, Sifmotissa, Estemoassa,</span> <span class="verse"><a name="29">29</a>Raakalissa, jerahmeelilaisten kaupungeissa, keeniläisten  kaupungeissa,</span> <span class="verse"><a name="30">30</a>Hormassa, Boor-Aasanissa, Atakissa</span> <span class="verse"><a name="31">31</a>ja Hebronissa, ja samoin lahja kaikille muille paikkakunnille,  joissa Daavid miehinensä oli kulkenut.</span> </p></div</div></div></body></html>