<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/exod/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/exod">Exodus</a> &gt <strong>Chapter 18</strong></div><p><span class="verse"><a name="1">1</a>Ja Midianin pappi Jetro, Mooseksen appi, sai kuulla kaikki, mitä  Jumala oli tehnyt Moosekselle ja kansalleen Israelille, kuinka Herra oli  vienyt Israelin pois Egyptistä.</span> <span class="verse"><a name="2">2</a>Ja Jetro, Mooseksen appi, otti mukaansa Sipporan, Mooseksen vaimon,  jonka tämä oli lähettänyt kotiin,</span> <span class="verse"><a name="3">3</a>ja hänen kaksi poikaansa; näistä oli toisen nimi Geersom, koska  Mooses oli sanonut: "Minä olen muukalainen vieraalla maalla",</span> <span class="verse"><a name="4">4</a>ja toisen nimi Elieser, koska hän oli sanonut: "Isäni Jumala oli  minun apuni ja pelasti minut faraon miekasta".</span> <span class="verse"><a name="5">5</a>Ja Jetro, Mooseksen appi, tuli hänen poikiensa ja hänen vaimonsa  kanssa Mooseksen luo erämaahan, jossa tämä oli leiriytynyt Jumalan  vuoren juurelle.</span> <span class="verse"><a name="6">6</a>Ja hän käski sanoa Moosekselle: "Minä, Jetro, sinun appesi, ynnä  vaimosi kahden poikansa kanssa olemme tulleet luoksesi".</span> <span class="verse"><a name="7">7</a>Niin Mooses meni appeansa vastaan, kumarsi ja suuteli häntä. Ja kun  he olivat tervehtineet toisiansa, menivät he telttaan.</span> <span class="verse"><a name="8">8</a>Ja Mooses kertoi apellensa kaikki, mitä Herra oli tehnyt faraolle ja  egyptiläisille Israelin tähden, ja kaikki ne vaikeudet, jotka heitä  olivat kohdanneet matkalla, ja kuinka Herra oli pelastanut heidät.</span> <span class="verse"><a name="9">9</a>Ja Jetro iloitsi kaikesta siitä hyvästä, mitä Herra oli tehnyt  Israelille, pelastaessaan heidät egyptiläisten kädestä.</span> <span class="verse"><a name="10">10</a>Ja Jetro sanoi: "Kiitetty olkoon Herra, joka on pelastanut teidät  egyptiläisten ja faraon kädestä, Herra, joka on pelastanut kansansa  egyptiläisten vallasta.</span> <span class="verse"><a name="11">11</a>Nyt minä tiedän, että Herra on suurempi kaikkia jumalia; sillä  sentähden, että egyptiläiset ylpeilivät, on heidän näin käynyt."</span> <span class="verse"><a name="12">12</a>Ja Jetro, Mooseksen appi, toimitti polttouhrin ja teurasuhreja  Jumalalle; ja Aaron ja kaikki Israelin vanhimmat tulivat aterioimaan  Mooseksen apen kanssa Jumalan eteen.</span> <span class="verse"><a name="13">13</a>Seuraavana päivänä Mooses istui tuomitsemaan kansaa, ja kansa seisoi  Mooseksen ympärillä aamusta iltaan asti.</span> <span class="verse"><a name="14">14</a>Kun Mooseksen appi näki kaiken, mitä hän teki kansalle, sanoi hän:  "Mitä tämä puuha on, jota sinulla on kansan kanssa? Miksi sinä istut  yksin ja kaikki kansa seisoo ympärilläsi aamusta iltaan asti?"</span> <span class="verse"><a name="15">15</a>Mooses vastasi apellensa: "Kansa tulee minun luokseni kysymään  Jumalalta neuvoa.</span> <span class="verse"><a name="16">16</a>Kun heillä on jokin riita-asia, tulevat he minun luokseni, ja minä  ratkaisen heidän riitansa ja ilmoitan heille Jumalan säädökset ja lait."</span> <span class="verse"><a name="17">17</a>Niin Mooseksen appi sanoi hänelle: "Siinä sinä et menettele  viisaasti.</span> <span class="verse"><a name="18">18</a>Sinä uuvutat sekä itsesi että tämän kansan, joka on kanssasi; sillä  tämä tehtävä on sinulle liian raskas, etkä sinä voi sitä yksinäsi  toimittaa.</span> <span class="verse"><a name="19">19</a>Kuule nyt, mitä minä sanon. Minä neuvon sinua, ja Jumala on oleva  sinun kanssasi. Ole sinä kansan edusmies Jumalan edessä, ja saata sinä  sen asiat Jumalan eteen. Ja opeta heille säädökset ja lait,</span> <span class="verse"><a name="20">20</a>ja neuvo heille tie, jota heidän on kuljettava, ja mitä heidän on  tehtävä.</span> <span class="verse"><a name="21">21</a>Mutta valitse koko kansasta kelvollisia ja Jumalaa pelkääväisiä,  luotettavia ja väärää voittoa vihaavia miehiä, ja aseta ne heille  tuhannen, sadan, viidenkymmenen ja kymmenen päämiehiksi.</span> <span class="verse"><a name="22">22</a>Nämä tuomitkoot kansaa joka aika. Kaikki suuret asiat he saattakoot  sinun tietoosi, mutta kaikki vähäiset asiat ratkaiskoot itse. Huojenna  näin jotakin itseltäsi, ja kantakoot he kuormaa sinun kanssasi.</span> <span class="verse"><a name="23">23</a>Jos näin teet ja Jumala itse sinua näin käskee, niin sinä jaksat sen  kestää; ja kaikki tämä kansa saa mennä rauhassa kotiinsa."</span> <span class="verse"><a name="24">24</a>Ja Mooses noudatti appensa puhetta ja teki kaiken, mitä tämä oli  sanonut.</span> <span class="verse"><a name="25">25</a>Mooses valitsi kelvollisia miehiä koko Israelista ja asetti heidät  kansan johtoon, tuhannen, sadan, viidenkymmenen ja kymmenen päämiehiksi.</span> <span class="verse"><a name="26">26</a>Nämä tuomitsivat kansaa joka aika. Vaikeat asiat he lykkäsivät  Moosekselle, mutta vähäiset asiat he ratkaisivat itse.</span> <span class="verse"><a name="27">27</a>Sitten Mooses saattoi appensa matkaan, ja tämä meni omaan maahansa.</span> </p></div</div></div></body></html>