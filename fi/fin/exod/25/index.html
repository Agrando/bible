<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 25</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/exod/25"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/exod">Exodus</a> &gt <strong>Chapter 25</strong></div><p><span class="verse"><a name="1">1</a>Ja Herra puhui Moosekselle sanoen:</span> <span class="verse"><a name="2">2</a>"Sano israelilaisille, että he kokoavat anteja minulle; jokaiselta,  jonka sydän on siihen altis, ottakaa vastaan anti minulle.</span> <span class="verse"><a name="3">3</a>Ja nämä ovat ne annit, joita teidän on otettava vastaan heiltä:  kultaa, hopeata ja vaskea,</span> <span class="verse"><a name="4">4</a>punasinisiä, purppuranpunaisia ja helakanpunaisia lankoja ja  valkoisia pellavalankoja sekä vuohenkarvoja,</span> <span class="verse"><a name="5">5</a>punaisia oinaannahkoja, sireeninnahkoja, akasiapuuta,</span> <span class="verse"><a name="6">6</a>öljyä seitsenhaaraista lamppua varten, hajuaineita voiteluöljyä ja  hyvänhajuista suitsutusta varten,</span> <span class="verse"><a name="7">7</a>onyks-kiviä ja muita jalokiviä kasukkaa ja rintakilpeä varten.</span> <span class="verse"><a name="8">8</a>Ja tehkööt he minulle pyhäkön asuakseni heidän keskellään.</span> <span class="verse"><a name="9">9</a>Tehkää asumus ja kaikki sen kalusto tarkoin sen kaavan mukaan, jonka  minä sinulle näytän.</span> <span class="verse"><a name="10">10</a>Tehkööt he arkin akasiapuusta, puolenkolmatta kyynärän pituisen,  puolentoista kyynärän levyisen ja puolentoista kyynärän korkuisen.</span> <span class="verse"><a name="11">11</a>Ja päällystä se puhtaalla kullalla, päällystä se sisältä ja ulkoa;  ja tee siihen kultareunus yltympäri.</span> <span class="verse"><a name="12">12</a>Ja vala siihen neljä kultarengasta ja kiinnitä ne sen neljään  jalkaan, niin että kaksi rengasta tulee sen toiselle puolelle ja kaksi  rengasta sen toiselle puolelle.</span> <span class="verse"><a name="13">13</a>Ja tee korennot akasiapuusta ja päällystä ne kullalla.</span> <span class="verse"><a name="14">14</a>Ja pistä renkaisiin arkin sivuille korennot, joilla arkki on  kannettava.</span> <span class="verse"><a name="15">15</a>Korennot jääkööt arkin renkaisiin, älköönkä niitä vedettäkö pois.</span> <span class="verse"><a name="16">16</a>Ja pane arkkiin laki, jonka minä sinulle annan.</span> <span class="verse"><a name="17">17</a>Tee myös armoistuin puhtaasta kullasta, puolenkolmatta kyynärän  pituinen ja puolentoista kyynärän levyinen.</span> <span class="verse"><a name="18">18</a>Ja tee kaksi kultakerubia, tee ne kohotakoista tekoa, armoistuimen  molempiin päihin.</span> <span class="verse"><a name="19">19</a>Tee toinen kerubi toiseen päähän ja toinen kerubi toiseen päähän.  Tehkää kerubit armoistuimesta kohoaviksi, sen kumpaankin päähän.</span> <span class="verse"><a name="20">20</a>Ja kerubit levittäkööt siipensä ylöspäin, niin että ne peittävät  siivillänsä armoistuimen, ja niiden kasvot olkoot vastakkain;  armoistuinta kohti olkoot kerubien kasvot käännetyt.</span> <span class="verse"><a name="21">21</a>Ja aseta armoistuin arkin päälle ja pane arkkiin laki, jonka minä  sinulle annan.</span> <span class="verse"><a name="22">22</a>Ja siinä minä ilmestyn sinulle ja puhun sinulle armoistuimelta,  niiden kahden kerubin välistä, jotka ovat lain arkin päällä, kaiken sen,  minkä minä sinun kauttasi israelilaisille säädän.</span> <span class="verse"><a name="23">23</a>Ja tee pöytä akasiapuusta, kahden kyynärän pituinen, kyynärän  levyinen ja puolentoista kyynärän korkuinen.</span> <span class="verse"><a name="24">24</a>Ja päällystä se puhtaalla kullalla ja tee siihen kultareunus  yltympäri.</span> <span class="verse"><a name="25">25</a>Ja tee sen ympäri kämmenen korkuinen lista ja listan ympäri  kultareunus.</span> <span class="verse"><a name="26">26</a>Ja tee siihen neljä kultarengasta ja kiinnitä renkaat sen neljään  kulmaan, kunkin neljän jalan kohdalle.</span> <span class="verse"><a name="27">27</a>Renkaat olkoot juuri listan alla niiden korentojen pitiminä, joilla  pöytä on kannettava.</span> <span class="verse"><a name="28">28</a>Ja tee ne korennot akasiapuusta ja päällystä ne kullalla, ja niillä  on pöytä kannettava.</span> <span class="verse"><a name="29">29</a>Tee myös siihen vadit ja kupit, kannut ja maljat, joista juomauhrit  vuodatetaan; tee ne puhtaasta kullasta.</span> <span class="verse"><a name="30">30</a>Ja pidä aina minun edessäni pöydällä näkyleivät.</span> <span class="verse"><a name="31">31</a>Ja tee myös seitsenhaarainen lamppu puhtaasta kullasta. Tee lamppu  jalkoineen ja varsineen kohotakoista tekoa; sen kukkakuvut, nuput  kukkalehtineen, olkoot samaa kappaletta kuin se.</span> <span class="verse"><a name="32">32</a>Kuusi haaraa lähteköön lampun sivuista, kolme haaraa toisesta  sivusta ja kolme haaraa toisesta sivusta.</span> <span class="verse"><a name="33">33</a>Toisessa haarassa olkoon kolme mantelinkukan muotoista kukkakupua,  nuppua kukkalehtineen, ja toisessa haarassa samoin kolme mantelinkukan  muotoista kukkakupua, nuppua kukkalehtineen; näin olkoon jokaisessa  kuudessa haarassa, jotka lampusta lähtevät.</span> <span class="verse"><a name="34">34</a>Mutta lampussa itsessään olkoon neljä mantelinkukan muotoista  kukkakupua, nuppua kukkalehtineen.</span> <span class="verse"><a name="35">35</a>Yksi nuppu olkoon aina jokaisen haaraparin alla niistä kuudesta  haarasta, jotka lampusta lähtevät.</span> <span class="verse"><a name="36">36</a>Nuput ja haarat olkoot samaa kappaletta kuin se; olkoon se  kauttaaltaan samaa kohotakoista tekoa, puhdasta kultaa.</span> <span class="verse"><a name="37">37</a>Ja tee siihen seitsemän lamppua, ja lamput asetettakoon niin, että  seitsenhaarainen lamppu heittää valonsa etupuolelle.</span> <span class="verse"><a name="38">38</a>Ja sen lamppusakset ja karstakupit olkoot puhdasta kultaa.</span> <span class="verse"><a name="39">39</a>Yhdestä talentista puhdasta kultaa tehtäköön sekä se että kaikki  nämä kalut.</span> <span class="verse"><a name="40">40</a>Ja katso, että teet ne sen kaavan mukaan, joka sinulle niistä  vuorella näytettiin."</span> </p></div</div></div></body></html>