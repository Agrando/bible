<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/exod/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/exod">Exodus</a> &gt <strong>Chapter 17</strong></div><p><span class="verse"><a name="1">1</a>Sitten kaikki israelilaisten seurakunta lähti liikkeelle Siinin  erämaasta ja matkusti levähdyspaikasta toiseen Herran käskyn mukaan. Ja  he leiriytyivät Refidimiin; siellä ei ollut vettä kansan juoda.</span> <span class="verse"><a name="2">2</a>Niin kansa riiteli Moosesta vastaan ja sanoi: "Antakaa meille vettä  juoda!" Mooses vastasi heille: "Miksi riitelette minua vastaan? Miksi  kiusaatte Herraa?"</span> <span class="verse"><a name="3">3</a>Mutta kansalla oli siellä jano, ja he napisivat yhä Moosesta vastaan  ja sanoivat: "Minkätähden olet tuonut meidät Egyptistä, antaaksesi  meidän ja meidän lastemme ja karjamme kuolla janoon?"</span> <span class="verse"><a name="4">4</a>Niin Mooses huusi Herraa ja sanoi: "Mitä minä teen tälle kansalle? Ei  paljon puutu, että he kivittävät minut."</span> <span class="verse"><a name="5">5</a>Herra vastasi Moosekselle: "Mene kansan edellä ja ota mukaasi  muutamia Israelin vanhimpia. Ja ota käteesi sauva, jolla löit  Niilivirtaa, ja mene.</span> <span class="verse"><a name="6">6</a>Katso, minä seison siellä sinun edessäsi kalliolla Hoorebin luona;  lyö kallioon, ja siitä on vuotava vettä, niin että kansa saa juoda." Ja  Mooses teki niin Israelin vanhimpain nähden.</span> <span class="verse"><a name="7">7</a>Ja hän antoi sille paikalle nimen Massa ja Meriba sentähden, että  israelilaiset siellä riitelivät ja kiusasivat Herraa, sanoen: "Onko  Herra meidän keskellämme vai ei?"</span> <span class="verse"><a name="8">8</a>Sitten tulivat amalekilaiset ja taistelivat Israelia vastaan  Refidimissä.</span> <span class="verse"><a name="9">9</a>Niin Mooses sanoi Joosualle: "Valitse meille miehiä, mene ja taistele  huomenna amalekilaisia vastaan. Minä asetun vuoren huipulle, Jumalan  sauva kädessäni."</span> <span class="verse"><a name="10">10</a>Ja Joosua teki, niinkuin Mooses oli hänelle sanonut, ja taisteli  amalekilaisia vastaan. Mutta Mooses, Aaron ja Huur nousivat vuoren  huipulle.</span> <span class="verse"><a name="11">11</a>Ja niin kauan kuin Mooses piti kätensä ylhäällä, oli Israel  voitolla; mutta kun hän antoi kätensä vaipua, olivat amalekilaiset  voitolla.</span> <span class="verse"><a name="12">12</a>Mutta kun Mooseksen kädet väsyivät, ottivat he kiven ja asettivat  sen hänen allensa, ja hän istui sille, ja Aaron ja Huur kannattivat  hänen käsiänsä kumpikin puoleltansa. Näin hänen kätensä kestivät  vahvoina auringon laskuun asti.</span> <span class="verse"><a name="13">13</a>Ja Joosua voitti amalekilaiset ja heidän sotaväkensä miekan terällä.</span> <span class="verse"><a name="14">14</a>Ja Herra sanoi Moosekselle: "Kirjoita tämä kirjaan muistoksi ja  teroita se Joosuan mieleen: Minä pyyhin pois amalekilaisten muiston  taivaan alta".</span> <span class="verse"><a name="15">15</a>Ja Mooses rakensi alttarin ja pani sille nimeksi: "Herra on minun  lippuni".</span> <span class="verse"><a name="16">16</a>Ja hän sanoi: "Minä nostan käteni Herran istuinta kohden: Herra  sotii amalekilaisia vastaan sukupolvesta sukupolveen".</span> </p></div</div></div></body></html>