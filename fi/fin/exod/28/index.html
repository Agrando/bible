<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/exod/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/exod">Exodus</a> &gt <strong>Chapter 28</strong></div><p><span class="verse"><a name="1">1</a>"Ja kutsu eteesi israelilaisten joukosta veljesi Aaron poikineen,  että he pappeina palvelisivat minua, Aaron ja hänen poikansa Naadab ja  Abihu, Eleasar ja Iitamar.</span> <span class="verse"><a name="2">2</a>Ja teetä veljellesi Aaronille pyhät vaatteet, kunniaksi ja  kaunistukseksi.</span> <span class="verse"><a name="3">3</a>Ja puhuttele kaikkia taidollisia miehiä, jotka minä olen täyttänyt  taidollisuuden hengellä, että he tekevät vaatteet Aaronille, jotta hänet  pyhitettäisiin pappina palvelemaan minua.</span> <span class="verse"><a name="4">4</a>Ja nämä ovat ne vaatteet, jotka heidän on tehtävä: rintakilpi,  kasukka, viitta, ruutuinen ihokas, käärelakki ja vyö. Ja he tehkööt  sinun veljellesi Aaronille ja hänen pojilleen pyhät vaatteet, että he  pappeina palvelisivat minua.</span> <span class="verse"><a name="5">5</a>Ja he ottakoot tätä varten kultaa sekä punasinisiä, purppuranpunaisia  ja helakanpunaisia lankoja ja valkoisia pellavalankoja.</span> <span class="verse"><a name="6">6</a>Kasukan he tehkööt kullasta sekä punasinisistä, purppuranpunaisista  ja helakanpunaisista langoista ja kerratuista valkoisista  pellavalangoista, taidokkaasti kutomalla.</span> <span class="verse"><a name="7">7</a>Siinä olkoon kaksi yhdistettävää olkakappaletta, ja se  kiinnitettäköön niihin molemmista päistään.</span> <span class="verse"><a name="8">8</a>Ja vyö, jolla kasukka kiinnitetään, olkoon tehty samalla tavalla ja  samasta kappaleesta kuin se: kullasta sekä punasinisistä,  purppuranpunaisista ja helakanpunaisista langoista ja kerratuista  valkoisista pellavalangoista.</span> <span class="verse"><a name="9">9</a>Ota sitten kaksi onyks-kiveä ja kaiverra niihin Israelin poikien  nimet,</span> <span class="verse"><a name="10">10</a>kuusi heidän nimeään toiseen kiveen ja toiset kuusi nimeä toiseen  kiveen siinä järjestyksessä, kuin he ovat syntyneet.</span> <span class="verse"><a name="11">11</a>Niinkuin taidokkaasti hiotaan kiveä, kaiverretaan sinettisormuksia,  niin kaiverra Israelin poikien nimet niihin kahteen kiveen. Ja  kehystettäköön ne kultapalmikoimilla.</span> <span class="verse"><a name="12">12</a>Ja pane molemmat kivet kasukan olkakappaleihin kiviksi, jotka  johdattavat muistoon israelilaiset; näin Aaron kantakoon heidän nimiänsä  molemmilla olkapäillään Herran kasvojen edessä, että heitä  muistettaisiin.</span> <span class="verse"><a name="13">13</a>Ja tee kultapalmikoimia</span> <span class="verse"><a name="14">14</a>ja kahdet käädyt puhtaasta kullasta; tee ne punomalla, niinkuin  punonnaista tehdään, ja kiinnitä punotut käädyt palmikoimiin.</span> <span class="verse"><a name="15">15</a>Ja jumalanvastausten rintakilpi tee taidokkaasti kutomalla; tee  sekin samalla tavalla, kuin kasukka on tehty: tee se kullasta sekä  punasinisistä, purppuranpunaisista ja helakanpunaisista langoista ja  kerratuista valkoisista pellavalangoista.</span> <span class="verse"><a name="16">16</a>Se olkoon neliskulmainen ja taskun muotoon tehty, vaaksan pituinen  ja vaaksan levyinen.</span> <span class="verse"><a name="17">17</a>Ja kiinnitä sen pintaan kiviä yliyltään, neljään riviin:  ensimmäiseen riviin karneoli, topaasi ja smaragdi;</span> <span class="verse"><a name="18">18</a>toiseen riviin rubiini, safiiri ja jaspis;</span> <span class="verse"><a name="19">19</a>kolmanteen riviin hyasintti, akaatti ja ametisti;</span> <span class="verse"><a name="20">20</a>ja neljänteen riviin krysoliitti, onyks ja berylli.  Kultapalmikoimilla kehystettyinä kiinnitettäköön ne paikoilleen.</span> <span class="verse"><a name="21">21</a>Kiviä olkoon Israelin poikain nimien mukaan kaksitoista, yksi  kutakin nimeä kohti; kussakin kivessä olkoon yksi kahdentoista  sukukunnan nimistä, kaiverrettuna samalla tavalla, kuin kaiverretaan  sinettisormuksia.</span> <span class="verse"><a name="22">22</a>Ja tee rintakilpeen puhtaasta kullasta käädyt, punotut, niinkuin  punonnaista tehdään.</span> <span class="verse"><a name="23">23</a>Ja tee rintakilpeen kaksi kultarengasta ja kiinnitä molemmat renkaat  rintakilven kahteen yläkulmaan.</span> <span class="verse"><a name="24">24</a>Ja kiinnitä ne molemmat kultapunonnaiset kahteen renkaaseen  rintakilven yläkulmiin.</span> <span class="verse"><a name="25">25</a>Ja kiinnitä molempien punonnaisten toiset kaksi päätä kahteen  palmikoimaan ja kiinnitä nämä kasukan olkakappaleihin, sen etupuolelle.</span> <span class="verse"><a name="26">26</a>Ja tee vielä kaksi kultarengasta ja pane ne rintakilven molempiin  alakulmiin, sen sisäpuoliseen, kasukkaa vasten olevaan reunaan.</span> <span class="verse"><a name="27">27</a>Ja tee vieläkin kaksi kultarengasta ja kiinnitä ne kasukan molempiin  olkakappaleihin, niiden alareunaan, etupuolelle, sauman kohdalle,  kasukan vyön yläpuolelle.</span> <span class="verse"><a name="28">28</a>Ja rintakilpi solmittakoon renkaistaan punasinisellä nauhalla  kasukan renkaisiin, niin että se on kasukan vyön yläpuolella; näin  rintakilpi ei irtaudu kasukasta.</span> <span class="verse"><a name="29">29</a>Ja niin Aaron kantakoon jumalanvastausten rintakilvessä sydämensä  päällä, astuessaan pyhäkköön, Israelin poikain nimet, että heidät alati  johdatettaisiin muistoon Herran edessä.</span> <span class="verse"><a name="30">30</a>Ja pane jumalanvastausten rintakilpeen uurim ja tummim, niin että ne  ovat Aaronin sydämen päällä, hänen astuessaan Herran eteen. Ja niin  kantakoon Aaron Jumalan vastaukset israelilaisille sydämensä päällä aina  Herran edessä ollessaan.</span> <span class="verse"><a name="31">31</a>Kasukan viitta tee kokonaan punasinisistä langoista;</span> <span class="verse"><a name="32">32</a>ja sen keskellä olkoon pääntie, ja tämä pääntie ympäröitäköön  kudotulla päärmeellä niinkuin haarniskan aukko, ettei se repeäisi.</span> <span class="verse"><a name="33">33</a>Ja tee sen helmaan granaattiomenia punasinisistä,  purppuranpunaisista ja helakanpunaisista langoista, ja kiinnitä ne  helmaan ympärinsä ja niiden väliin kultatiukuja yltympäri,</span> <span class="verse"><a name="34">34</a>vuorotellen kultatiuku ja granaattiomena, viitan helmaan ympärinsä.</span> <span class="verse"><a name="35">35</a>Ja Aaron pitäköön sen yllään toimittaessaan virkaansa, niin että  kuuluu, kun hän menee pyhäkköön Herran eteen ja tulee sieltä ulos, ettei  hän kuolisi.</span> <span class="verse"><a name="36">36</a>Tee myös otsakoriste puhtaasta kullasta ja kaiverra siihen, niinkuin  sinettisormusta kaiverretaan, sanat: 'Herralle pyhitetty'.</span> <span class="verse"><a name="37">37</a>Ja sido se punasinisellä nauhalla, niin että se on kiinni  käärelakissa; etupuolella käärelakkia se olkoon.</span> <span class="verse"><a name="38">38</a>Ja se olkoon Aaronin otsalla, niin että Aaron kantaa kaiken sen,  mitä israelilaiset rikkovat uhratessaan pyhiä uhrejansa ja antaessaan  pyhiä lahjojansa; ja se olkoon alati hänen otsallaan, että Herran  mielisuosio tulisi heidän osaksensa.</span> <span class="verse"><a name="39">39</a>Kudo myös ruutuinen ihokas valkoisista pellavalangoista, ja tee  käärelakki valkoisista pellavalangoista, ja tee vyö kirjokudoksesta.</span> <span class="verse"><a name="40">40</a>Ja Aaronin pojille tee ihokkaat ja vyöt; ja tee heille päähineet  kunniaksi ja kaunistukseksi.</span> <span class="verse"><a name="41">41</a>Ja pue ne veljesi Aaronin ja hänen poikiensa ylle; ja voitele heidät  ja vihi heidät virkaansa ja pyhitä heidät pappeina palvelemaan minua.</span> <span class="verse"><a name="42">42</a>Ja tee heille pellavakaatiot hävyn peitteeksi; ulottukoot ne  lanteilta reisiin asti.</span> <span class="verse"><a name="43">43</a>Ja Aaron ja hänen poikansa pitäkööt ne yllään mennessänsä  ilmestysmajaan, tahi kun he lähestyvät alttaria tehdäkseen palvelusta  pyhäkössä, etteivät he joutuisi syynalaisiksi ja kuolisi. Tämä olkoon  ikuinen säädös hänelle ja hänen jälkeläisilleen."</span> </p></div</div></div></body></html>