<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/eccl/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/eccl">Ecclesiastes</a> &gt <strong>Chapter 2</strong></div><p><span class="verse"><a name="1">1</a>Minä sanoin sydämessäni: Tule, minä tahdon koetella sinua ilolla,  nauti hyvää. Mutta katso, sekin oli turhuutta.</span> <span class="verse"><a name="2">2</a>Naurusta minä sanoin: "Mieletöntä!" ja ilosta: "Mitä se toimittaa?"</span> <span class="verse"><a name="3">3</a>Minä mietin mielessäni virkistää ruumistani viinillä - kuitenkin  niin, että sydämeni harrastaisi viisautta - ja noudattaa tyhmyyttä,  kunnes saisin nähdä, mikä olisi ihmislapsille hyvä, heidän tehdäksensä  sitä taivaan alla lyhyinä elämänsä päivinä.</span> <span class="verse"><a name="4">4</a>Minä tein suuria töitä: rakensin itselleni taloja, istutin itselleni  viinitarhoja.</span> <span class="verse"><a name="5">5</a>Minä laitoin itselleni puutarhoja ja puistoja ja istutin niihin  kaikkinaisia hedelmäpuita.</span> <span class="verse"><a name="6">6</a>Minä tein itselleni vesilammikoita kastellakseni niistä metsiköitä,  joissa puita kasvoi.</span> <span class="verse"><a name="7">7</a>Minä ostin orjia ja orjattaria, ja kotona syntyneitäkin minulla oli;  myös oli minulla karjaa, raavaita ja lampaita, paljon enemmän kuin  kenelläkään niistä, jotka olivat olleet ennen minua Jerusalemissa.</span> <span class="verse"><a name="8">8</a>Minä kokosin itselleni myöskin hopeata ja kultaa ja kuninkaitten ja  maakuntien aarteita ja hankin itselleni laulajia ja laulajattaria ja  ihmislasten iloja, vaimon, jopa vaimoja.</span> <span class="verse"><a name="9">9</a>Minä tulin suureksi ja yhä suuremmaksi, yli kaikkien, jotka olivat  olleet ennen minua Jerusalemissa. Sen ohessa pysyi minussa viisauteni.</span> <span class="verse"><a name="10">10</a>Enkä minä pidättänyt silmiäni mistään, mitä ne pyysivät, enkä  kieltänyt sydämeltäni mitään iloa, sillä minun sydämeni iloitsi kaikesta  vaivannäöstäni, ja se oli minun osani kaikesta vaivannäöstäni.</span> <span class="verse"><a name="11">11</a>Mutta kun minä käänsin huomioni kaikkiin töihin, joita minun käteni  olivat tehneet, ja vaivannäköön, jolla olin vaivannut itseäni niitä  tehdessäni, niin katso: se oli kaikki turhuutta ja tuulen tavoittelua;  eikä ole hyötyä mistään auringon alla.</span> <span class="verse"><a name="12">12</a>Kun minä käännyin katsomaan viisautta ja mielettömyyttä ja tyhmyyttä  - sillä mitä taitaa ihminen, joka tulee kuninkaan jälkeen, muuta kuin  tehdä, mitä jo ennen on tehty? -</span> <span class="verse"><a name="13">13</a>niin minä näin, että viisaus on hyödyllisempi tyhmyyttä, niinkuin  valo on pimeyttä hyödyllisempi.</span> <span class="verse"><a name="14">14</a>Viisaalla on silmät päässänsä, tyhmä taas vaeltaa pimeässä; mutta  minä tulin tietämään myös sen, että toisen käy niinkuin toisenkin.</span> <span class="verse"><a name="15">15</a>Ja minä sanoin sydämessäni: Se, mikä kohtaa tyhmää, kohtaa minuakin;  miksi olen sitten niin tuiki viisaaksi tullut? Ja minä sanoin  sydämessäni: Tämäkin on turhuutta.</span> <span class="verse"><a name="16">16</a>Sillä ei jää viisaasta, niinkuin ei tyhmästäkään, ikuista muistoa,  kun kerran tulevina päivinä kaikki unhotetaan; ja eikö kuole viisas  niinkuin tyhmäkin?</span> <span class="verse"><a name="17">17</a>Niin minä kyllästyin elämään, sillä minusta oli pahaa se, mikä  tapahtuu auringon alla, koskapa kaikki on turhuutta ja tuulen  tavoittelua.</span> <span class="verse"><a name="18">18</a>Ja minä kyllästyin kaikkeen vaivannäkööni, jolla olin vaivannut  itseäni auringon alla, koska minun täytyy se jättää ihmiselle, joka  tulee minun jälkeeni.</span> <span class="verse"><a name="19">19</a>Ja kuka tietää, onko hän viisas vai tyhmä? Mutta hallitsemaan hän  tulee kaikkia minun vaivannäköni hedelmiä, joiden tähden minä olen  vaivannut itseäni ja ollut viisas auringon alla. Tämäkin on turhuutta.</span> <span class="verse"><a name="20">20</a>Niin minä annoin sydämeni vaipua epätoivoon kaikesta vaivannäöstäni,  jolla olin vaivannut itseäni auringon alla.</span> <span class="verse"><a name="21">21</a>Sillä niin on: ihmisen, joka on vaivaa nähnyt toimien viisaudella,  tiedolla ja kunnolla, täytyy antaa kaikki ihmiselle, joka ei ole siitä  vaivaa nähnyt, hänen osaksensa.  Sekin on turhuutta ja on suuri  onnettomuus.</span> <span class="verse"><a name="22">22</a>Sillä mitä saa ihminen kaikesta vaivannäöstänsä ja sydämensä  pyrkimyksestä, jolla hän vaivaa itseänsä auringon alla?</span> <span class="verse"><a name="23">23</a>Ovathan kaikki hänen päivänsä pelkkää tuskaa ja hänen työnsä surua,  eikä yölläkään hänen sydämensä saa lepoa. Tämäkin on turhuutta.</span> <span class="verse"><a name="24">24</a>Ei ole ihmisellä muuta onnea kuin syödä ja juoda ja antaa sielunsa  nauttia hyvää vaivannäkönsä ohessa; mutta minä tulin näkemään, että  sekin tulee Jumalan kädestä.</span> <span class="verse"><a name="25">25</a>- "Sillä kuka voi syödä ja kuka nauttia ilman minua?" -</span> <span class="verse"><a name="26">26</a>Sillä hän antaa ihmiselle, joka on hänelle otollinen, viisautta,  tietoa ja iloa; mutta syntiselle hän antaa työksi koota ja kartuttaa  annettavaksi sille, joka on otollinen Jumalalle. Sekin on turhuutta ja  tuulen tavoittelua.</span> </p></div</div></div></body></html>