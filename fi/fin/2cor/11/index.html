<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/2cor/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/2cor">2 Corinthians</a> &gt <strong>Chapter 11</strong></div><p><span class="verse"><a name="1">1</a>Jospa kärsisitte minulta hiukan mielettömyyttäkin! Ja kyllähän te minua kärsittekin.</span> <span class="verse"><a name="2">2</a>Sillä minä kiivailen teidän puolestanne Jumalan kiivaudella; minähän olen kihlannut teidät miehelle, yhdelle ainoalle, asettaakseni Kristuksen eteen puhtaan neitsyen.</span> <span class="verse"><a name="3">3</a>Mutta minä pelkään, että niinkuin käärme kavaluudellaan petti Eevan, niin teidän mielenne ehkä turmeltuu pois vilpittömyydestä ja puhtaudesta, joka teissä on Kristusta kohtaan.</span> <span class="verse"><a name="4">4</a>Sillä jos joku tulee ja saarnaa jotakin toista Jeesusta kuin sitä, jota me olemme saarnanneet, tai jos te saatte toisen hengen, kuin minkä olette saaneet, tai toisen evankeliumin, kuin minkä olette vastaanottaneet, niin sen te hyvin kärsitte.</span> <span class="verse"><a name="5">5</a>Mutta minä en katso itseäni missään suhteessa noita isoisia apostoleja huonommaksi.</span> <span class="verse"><a name="6">6</a>Jos olenkin oppimaton puheessa, en kuitenkaan tiedossa; olemmehan tuoneet sen teille kaikin tavoin ilmi kaikissa asioissa.</span> <span class="verse"><a name="7">7</a>Vai olenko tehnyt syntiä siinä, että - alentaessani itseni, jotta te ylenisitte - olen ilmaiseksi julistanut teille Jumalan evankeliumia?</span> <span class="verse"><a name="8">8</a>Muita seurakuntia minä riistin, ottaessani heiltä palkkaa palvellakseni teitä. Kun olin teidän luonanne ja kärsin puutetta, en rasittanut ketään.</span> <span class="verse"><a name="9">9</a>Sillä mitä minulta puuttui, sen täyttivät veljet, jotka tulivat Makedoniasta; ja kaikessa minä varoin olemasta teille rasitukseksi, ja olen vastakin varova.</span> <span class="verse"><a name="10">10</a>Niin totta kuin Kristuksen totuus on minussa, ei tätä kerskausta minulta riistetä Akaian maanäärissä.</span> <span class="verse"><a name="11">11</a>Minkätähden? Senkötähden, etten muka rakasta teitä? Jumala tietää sen.</span> <span class="verse"><a name="12">12</a>Mutta mitä minä teen, sen olen vastakin tekevä, riistääkseni aiheen niiltä, jotka aihetta etsivät, että heidät siinä, missä kerskaavat, havaittaisiin samankaltaisiksi kuin mekin.</span> <span class="verse"><a name="13">13</a>Sillä semmoiset ovat valheapostoleja, petollisia työntekijöitä, jotka tekeytyvät Kristuksen apostoleiksi.</span> <span class="verse"><a name="14">14</a>Eikä ihme; sillä itse saatana tekeytyy valkeuden enkeliksi.</span> <span class="verse"><a name="15">15</a>Ei ole siis paljon, jos hänen palvelijansakin tekeytyvät vanhurskauden palvelijoiksi, mutta heidän loppunsa on oleva heidän tekojensa mukainen.</span> <span class="verse"><a name="16">16</a>Vielä minä sanon: älköön kukaan luulko minua mielettömäksi; mutta vaikka olisinkin, ottakaa minut mieletönnäkin vastaan, että minäkin saisin hiukan kerskata.</span> <span class="verse"><a name="17">17</a>Mitä nyt puhun, kun näin suurella luottamuksella kerskaan, sitä en puhu Herran mielen mukaan, vaan niinkuin mieletön.</span> <span class="verse"><a name="18">18</a>Koska niin monet kerskaavat lihan mukaan, niin kerskaan minäkin.</span> <span class="verse"><a name="19">19</a>Tehän hyvin suvaitsette mielettömiä, kun itse olette niin mieleviä.</span> <span class="verse"><a name="20">20</a>Tehän suvaitsette, että joku teidät orjuuttaa, että joku teidät syö puhtaaksi, että joku teidät saa saaliiksensa, että joku itsensä korottaa, että joku lyö teitä kasvoihin.</span> <span class="verse"><a name="21">21</a>Häpeäkseni sanon: tähän me kyllä olemme olleet liian heikkoja. Mutta minkä joku toinen uskaltaa - puhun kuin mieletön - sen uskallan minäkin.</span> <span class="verse"><a name="22">22</a>He ovat hebrealaisia; minä myös. He ovat israelilaisia; minä myös. He ovat Aabrahamin siementä; minä myös.</span> <span class="verse"><a name="23">23</a>He ovat Kristuksen palvelijoita - puhun kuin mieltä vailla - minä vielä enemmän. Olen nähnyt vaivaa enemmän, olen ollut useammin vankeudessa, minua on ruoskittu ylen paljon, olen monta kertaa ollut kuoleman vaarassa.</span> <span class="verse"><a name="24">24</a>Juutalaisilta olen viidesti saanut neljäkymmentä lyöntiä, yhtä vaille;</span> <span class="verse"><a name="25">25</a>kolmesti olen saanut raippoja, kerran minua kivitettiin, kolmesti olen joutunut haaksirikkoon, vuorokauden olen meressä ajelehtinut;</span> <span class="verse"><a name="26">26</a>olen usein ollut matkoilla, vaaroissa virtojen vesillä, vaaroissa rosvojen keskellä, vaaroissa heimoni puolelta, vaaroissa pakanain puolelta, vaaroissa kaupungeissa, vaaroissa erämaassa, vaaroissa merellä, vaaroissa valheveljien keskellä;</span> <span class="verse"><a name="27">27</a>ollut työssä ja vaivassa; paljon valvonut, kärsinyt nälkää ja janoa, paljon paastonnut, kärsinyt vilua ja alastomuutta.</span> <span class="verse"><a name="28">28</a>Ja kaiken muun lisäksi jokapäiväistä tunkeilua luonani, huolta kaikista seurakunnista.</span> <span class="verse"><a name="29">29</a>Kuka on heikko, etten minäkin olisi heikko? Kuka lankeaa, ettei se minua polttaisi?</span> <span class="verse"><a name="30">30</a>Jos minun kerskata täytyy, niin kerskaan heikkoudestani.</span> <span class="verse"><a name="31">31</a>Herran Jeesuksen Jumala ja Isä, joka on ylistetty iankaikkisesti, tietää, etten valhettele.</span> <span class="verse"><a name="32">32</a>Damaskossa kuningas Aretaan käskynhaltija vartioi damaskolaisten kaupunkia ottaaksensa minut kiinni,</span> <span class="verse"><a name="33">33</a>ja muurin ikkuna-aukosta minut laskettiin korissa maahan, ja niin minä pääsin hänen käsistänsä.</span> </p></div</div></div></body></html>