<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/isa/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/isa">Isaiah</a> &gt <strong>Chapter 3</strong></div><p><span class="verse"><a name="1">1</a>Sillä katso, Herra, Herra Sebaot ottaa pois Jerusalemilta ja Juudalta  varan ja turvan, kaiken leivänvaran ja kaiken vedenvaran,</span> <span class="verse"><a name="2">2</a>sankarin ja soturin, tuomarin ja profeetan, tietäjän ja vanhimman,</span> <span class="verse"><a name="3">3</a>viidenkymmenenpäämiehen ja arvomiehen, neuvonantajan, taitoniekan ja  taikurin.</span> <span class="verse"><a name="4">4</a>Ja minä panen nuorukaiset heille päämiehiksi, ja pahankuriset  hallitsevat heitä.</span> <span class="verse"><a name="5">5</a>Kansassa sortaa kukin toistaan, jokainen lähimmäistään; nuorukainen  rehentelee vanhusta vastaan, halpa-arvoinen arvollista vastaan.</span> <span class="verse"><a name="6">6</a>Kun veli tarttuu veljeensä isänsä talossa sanoen: "Sinulla on vielä  vaatteet, rupea ruhtinaaksemme ja ota huostaasi tämä raunioläjä",</span> <span class="verse"><a name="7">7</a>niin tämä sinä päivänä korottaa äänensä sanoen: "Ei minusta ole  haavoja sitomaan; ei ole minun talossani leipää, ei vaatetta, älkää  panko minua kansan ruhtinaaksi".</span> <span class="verse"><a name="8">8</a>Sillä Jerusalem kaatuu ja Juuda kukistuu, koska heidän kielensä ja  heidän tekonsa ovat Herraa vastaan ja he uhittelevat hänen kunniansa  kasvoja.</span> <span class="verse"><a name="9">9</a>Heidän kasvojensa hahmo todistaa heitä vastaan; syntinsä he tuovat  julki niinkuin sodomalaiset, he eivät niitä salaa. Voi heitä! Itsellensä  he pahaa tekevät.</span> <span class="verse"><a name="10">10</a>Sanokaa hurskaasta, että hänen käy hyvin, sillä he saavat nauttia  tekojensa hedelmiä.</span> <span class="verse"><a name="11">11</a>Voi jumalatonta! Hänen käy pahoin, sillä hänen kättensä teot  maksetaan hänelle.</span> <span class="verse"><a name="12">12</a>Minun kansani käskijät ovat lapsia, ja naiset sitä hallitsevat.  Kansani, sinun johtajasi ovat eksyttäjiä, he ovat hämmentäneet sinun  polkujesi suunnan.</span> <span class="verse"><a name="13">13</a>Herra asettuu käymään oikeutta, nousee kansoja tuomitsemaan.</span> <span class="verse"><a name="14">14</a>Herra käy tuomiolle kansansa vanhinten ja sen päämiesten kanssa: Te  olette raiskanneet viinitarhan; teidän taloissanne on kurjilta  ryöstettyä tavaraa.</span> <span class="verse"><a name="15">15</a>Kuinka saatatte runnella minun kansaani ja ruhjoa kurjien kasvot?  sanoo Herra, Herra Sebaot.</span> <span class="verse"><a name="16">16</a>Ja Herra sanoi: Koska Siionin tyttäret korskeilevat, kulkevat kaula  kenossa ja silmillään vilkuillen, astua sipsuttelevat ja  nilkkarenkaitaan kilistelevät,</span> <span class="verse"><a name="17">17</a>tekee Herra Siionin tytärten päälaen rupiseksi, ja Herra paljastaa  heidän häpynsä.</span> <span class="verse"><a name="18">18</a>Sinä päivänä Herra poistaa koreat nilkkarenkaat, otsanauhat,  puolikuukorut,</span> <span class="verse"><a name="19">19</a>korvarenkaat, rannerenkaat, hunnut,</span> <span class="verse"><a name="20">20</a>juhlapäähineet, jalkakäädyt, koruvyöt, hajupullot, taikahelyt,</span> <span class="verse"><a name="21">21</a>sormukset, nenärenkaat,</span> <span class="verse"><a name="22">22</a>juhlavaatteet, kaavut, vaipat, kukkarot,</span> <span class="verse"><a name="23">23</a>kuvastimet, aivinapaidat, käärelakit ja päällysharsot.</span> <span class="verse"><a name="24">24</a>Silloin tulee tuoksun sijaan löyhkä, vyön sijaan nuora, käherretyn  tukan sijaan kaljuus, korupuvun sijaan säkkiverho, kauneuden sijaan  polttomerkki.</span> <span class="verse"><a name="25">25</a>Sinun miehesi kaatuvat miekkaan ja sinun sankarisi sotaan.</span> <span class="verse"><a name="26">26</a>Ja Siionin portit valittavat ja vaikeroivat, ja typötyhjänä hän  istuu maassa.</span> </p></div</div></div></body></html>