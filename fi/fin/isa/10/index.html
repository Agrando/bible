<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/isa/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/isa">Isaiah</a> &gt <strong>Chapter 10</strong></div><p><span class="verse"><a name="1">1</a>Voi niitä, jotka vääriä säädöksiä säätävät, jotka turmiollisia  tuomioita kirjoittelevat,</span> <span class="verse"><a name="2">2</a>vääntääksensä vaivaisten asian ja riistääksensä minun kansani  kurjilta oikeuden, että lesket joutuisivat heidän saaliiksensa ja orvot  heidän ryöstettäviksensä!</span> <span class="verse"><a name="3">3</a>Mutta mitä te teette koston päivänä, rajumyrskyssä, joka tulee  kaukaa? Kenen turviin pakenette apua saamaan ja minne talletatte  tavaranne?</span> <span class="verse"><a name="4">4</a>Ei muuta kuin vaipua vangittujen joukkoon tai kaatua surmattujen  sekaan. Kaikesta tästä ei hänen vihansa ole asettunut, ja vielä on hänen  kätensä ojennettu.</span> <span class="verse"><a name="5">5</a>Voi Assuria, joka on minun vihani vitsa ja jolla on kädessään minun  suuttumukseni sauva!</span> <span class="verse"><a name="6">6</a>Minä lähetän hänet jumalattoman kansakunnan kimppuun, käsken hänet  vihastukseni kansaa vastaan saalista saamaan ja ryöstöä ryöstämään ja  tallaamaan sitä kuin katujen lokaa.</span> <span class="verse"><a name="7">7</a>Mutta hän ei ajattele niin, se ei ole hänen sydämensä aivoitus, vaan  hänen sydämensä halu on hävittää ja tuhota kansoja paljon.</span> <span class="verse"><a name="8">8</a>Sillä hän sanoo: "Eivätkö minun päämieheni ole kaikki kuninkaita?</span> <span class="verse"><a name="9">9</a>Eikö käynyt Kalnon niinkuin Karkemiin, eikö Hamatin niinkuin Arpadin  ja Samarian niinkuin Damaskon?</span> <span class="verse"><a name="10">10</a>Niinkuin minun käteni on saavuttanut epäjumalien valtakunnat, joiden  jumalankuvat olivat paremmat kuin Jerusalemin ja Samarian -</span> <span class="verse"><a name="11">11</a>niin enkö minä tekisi Jerusalemille ja sen epäjumalankuville, samoin  kuin minä tein Samarialle ja sen epäjumalille?"</span> <span class="verse"><a name="12">12</a>Mutta kun Herra on päättänyt kaiken työnsä Siionin vuorella ja  Jerusalemissa, niin minä kostan Assurin kuninkaalle hänen sydämensä  ylpeyden hedelmän ja hänen kopeitten silmiensä korskan.</span> <span class="verse"><a name="13">13</a>Sillä hän sanoo: "Oman käteni voimalla minä sen tein ja  viisaudellani, sillä minä olen ymmärtäväinen. Minä siirsin kansojen  rajat ja ryöstin heidän aarteensa ja puskin kumoon kuin härkä  valtaistuimella-istujat.</span> <span class="verse"><a name="14">14</a>Minun käteni tavoitti kansojen rikkaudet niinkuin linnun pesän; ja  niinkuin hyljätyt munat kootaan, niin minä olen koonnut kaikki maat,  eikä ketään ollut, joka olisi siipeä räpyttänyt tai nokkaa avannut ja  piipittänyt."</span> <span class="verse"><a name="15">15</a>Korskeileeko kirves hakkaajaansa vastaan, tai suurenteleeko saha  heiluttajaansa vastaan? Ikäänkuin vitsa heiluttaisi kohottajaansa ja  sauva saisi koholle sen, joka ei ole puuta!</span> <span class="verse"><a name="16">16</a>Sentähden Herra, Herra Sebaot, lähettää hänen lihavuuteensa  näivetystaudin, ja hänen kunniansa alle syttyy tuli niinkuin tulipalo.</span> <span class="verse"><a name="17">17</a>Israelin valkeus on tuleva tuleksi ja hänen Pyhänsä liekiksi, joka  polttaa ja kuluttaa hänen ohdakkeensa ja orjantappuransa yhtenä päivänä</span> <span class="verse"><a name="18">18</a>ja hänen metsänsä ja puutarhansa ihanuuden, hamaan luihin ja  ytimiin, ja hän tulee riutuvan sairaan kaltaiseksi.</span> <span class="verse"><a name="19">19</a>On helppo lukea ne puut, jotka jäävät hänen metsästänsä jäljelle;  poikanen voi ne kirjoittaa muistiin.</span> <span class="verse"><a name="20">20</a>Sinä päivänä ei Israelin jäännös eivätkä Jaakobin heimon pelastuneet  enää turvaudu lyöjäänsä, vaan totuudessa he turvautuvat Herraan,  Israelin Pyhään.</span> <span class="verse"><a name="21">21</a>Jäännös palajaa, Jaakobin jäännös, väkevän Jumalan tykö.</span> <span class="verse"><a name="22">22</a>Sillä vaikka sinun kansasi, Israel, olisi kuin meren hiekka, on  siitä palajava ainoastaan jäännös. Päätetty on hävitys, joka tulee,  vanhurskautta tulvillaan.</span> <span class="verse"><a name="23">23</a>Sillä hävityksen ja tuomiopäätöksen panee Herra, Herra Sebaot,  toimeen kaikessa maassa.</span> <span class="verse"><a name="24">24</a>Sentähden sanoo Herra, Herra Sebaot, näin: "Älä pelkää, minun  kansani, joka Siionissa asut, Assuria, kun hän sinua vitsalla lyö ja  kohottaa sauvansa sinua vastaan Egyptin tavalla.</span> <span class="verse"><a name="25">25</a>Sillä lyhyt hetki vielä, niin suuttumus täyttyy, ja minun vihani  kääntyy hävittämään heidät."</span> <span class="verse"><a name="26">26</a>Ja Herra Sebaot heiluttaa ruoskaa häntä vastaan, niinkuin silloin,  kun Midian lyötiin Oorebin kalliolla, ja hänen sauvansa on ojennettuna  meren yli, ja hän kohottaa sen niinkuin muinoin Egyptiä vastaan.</span> <span class="verse"><a name="27">27</a>Sinä päivänä heltiää hänen kuormansa sinun hartioiltasi ja hänen  ikeensä sinun niskaltasi, sillä ies särkyy lihavuuden pakosta.</span> <span class="verse"><a name="28">28</a>Hän tulee Aijatiin, kulkee Migronin kautta, jättää kuormastonsa  Mikmaaseen;</span> <span class="verse"><a name="29">29</a>he kulkevat solatien poikki: "Geba on yöpaikkamme". Raama vapisee,  Saulin Gibea pakenee.</span> <span class="verse"><a name="30">30</a>Huuda kimakasti, tytär Gallim! Kuuntele, Laisa! Poloinen Anatot!</span> <span class="verse"><a name="31">31</a>Madmena menee pakoon, Geebimin asukkaat saattavat tavaransa turviin.</span> <span class="verse"><a name="32">32</a>Vielä samana päivänä hän pysähtyy Noobiin, hän kohottaa kätensä  tytär Siionin vuorta, Jerusalemin kukkulaa, vastaan -</span> <span class="verse"><a name="33">33</a>katso, silloin Herra, Herra Sebaot, katkaisee hänen latvansa  kauhistavalla voimalla, vartevat rungot kaadetaan, ja korkeat  kukistuvat.</span> <span class="verse"><a name="34">34</a>Metsän tiheikkö hakataan kirveellä maahan, ja Libanon kaatuu  Voimallisen edessä.</span> </p></div</div></div></body></html>