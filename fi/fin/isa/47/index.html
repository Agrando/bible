<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 47</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/isa/47"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/isa">Isaiah</a> &gt <strong>Chapter 47</strong></div><p><span class="verse"><a name="1">1</a>Astu alas ja istu tomuun, sinä neitsyt, tytär Baabel, istu maahan,  valtaistuinta vailla, sinä Kaldean tytär; sillä ei sinua enää kutsuta  hempeäksi ja hekumalliseksi.</span> <span class="verse"><a name="2">2</a>Tartu käsikiviin ja jauha jauhoja, riisu huntusi, nosta helmuksesi,  paljasta sääresi, kahlaa jokien poikki.</span> <span class="verse"><a name="3">3</a>Häpysi paljastuu, häpeäsi näkyy; minä kostan enkä ainoatakaan  armahda.</span> <span class="verse"><a name="4">4</a>Meidän lunastajamme nimi on Herra Sebaot, Israelin Pyhä.</span> <span class="verse"><a name="5">5</a>Istu äänetönnä ja väisty pimeään, sinä Kaldean tytär; sillä ei sinua  enää kutsuta valtakuntien valtiattareksi.</span> <span class="verse"><a name="6">6</a>Minä vihastuin kansaani, annoin häväistä perintöni, minä annoin  heidät sinun käsiisi; et osoittanut sinä heille sääliä, vanhuksellekin  sinä teit ikeesi ylen raskaaksi.</span> <span class="verse"><a name="7">7</a>Ja sinä sanoit: "Iäti minä olen valtiatar", niin ettet näitä mieleesi  pannut, et loppua ajatellut.</span> <span class="verse"><a name="8">8</a>Mutta nyt kuule tämä, sinä hekumassa-eläjä, joka istut turvallisena,  joka sanot sydämessäsi: "Minä, eikä ketään muuta!  Minä en ole leskenä  istuva enkä lapsettomuudesta tietävä."</span> <span class="verse"><a name="9">9</a>Mutta nämä molemmat tulevat sinun osaksesi äkisti, yhtenä päivänä:  lapsettomuus ja leskeys; ne kohtaavat sinua täydeltänsä, huolimatta  velhouksiesi paljoudesta, loitsujesi suuresta voimasta.</span> <span class="verse"><a name="10">10</a>Sinä luotit pahuuteesi, sinä sanoit: "Ei kukaan minua näe".  Sinun  viisautesi ja tietosi, ne sinut eksyttivät, ja niin sinä sanoit  sydämessäsi: "Minä, eikä ketään muuta!"</span> <span class="verse"><a name="11">11</a>Sentähden kohtaa sinua onnettomuus, jota et osaa manata pois; sinut  yllättää tuho, josta et lunnailla pääse, äkkiä kohtaa sinua perikato,  aavistamattasi.</span> <span class="verse"><a name="12">12</a>Astu esiin loitsuinesi ja paljoine velhouksinesi, joilla olet  vaivannut itseäsi nuoruudestasi asti: ehkä hyvinkin saat avun, ehkä  herätät pelkoa.</span> <span class="verse"><a name="13">13</a>Sinä olet väsyttänyt itsesi paljolla neuvottelullasi.  Astukoot  esiin ja auttakoot sinua taivaan mittaajat, tähtien tähystäjät, jotka  kuu kuulta ilmoittavat, mitä sinulle tapahtuva on.</span> <span class="verse"><a name="14">14</a>Katso, he ovat kuin kuivat korret: tuli polttaa heidät; he eivät  pelasta henkeään liekin vallasta. Se ei ole hiillos heidän  lämmitelläkseen eikä valkea, jonka ääressä istutaan.</span> <span class="verse"><a name="15">15</a>Tämän saat sinä niistä, joista olet vaivaa nähnyt: ne, joiden kanssa  olet kauppaa käynyt hamasta nuoruudestasi asti, harhailevat kukin  haarallensa, ei kukaan sinua pelasta.</span> </p></div</div></div></body></html>