<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/isa/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/isa">Isaiah</a> &gt <strong>Chapter 22</strong></div><p><span class="verse"><a name="1">1</a>Ennustus Näkylaaksosta. Mikä sinun on, kun sinä kaikkinesi katoille  nouset,</span> <span class="verse"><a name="2">2</a>sinä humuavainen, pauhaava kaupunki, sinä remuava kylä?  Surmattusi  eivät ole miekan surmaamia, eivät sotaan kuolleita.</span> <span class="verse"><a name="3">3</a>Kaikki sinun päämiehesi yhdessä pakenivat, joutuivat vangiksi, jousta  vailla; keitä ikinä sinun omiasi tavattiin, ne vangittiin kaikki tyynni,  kuinka kauas pakenivatkin.</span> <span class="verse"><a name="4">4</a>Sentähden minä sanon: "Kääntäkää katseenne minusta pois: minä itken  katkerasti; älkää tunkeilko minua lohduttamaan, kun tytär, minun  kansani, tuhoutuu".</span> <span class="verse"><a name="5">5</a>Sillä hämmingin, hävityksen ja häiriön päivän on Herra, Herra Sebaot,  pitävä Näkylaaksossa. Muurit murrettiin, vuorille kohosi huuto.</span> <span class="verse"><a name="6">6</a>Eelam nosti viinen, tullen vaunuineen, väkineen ja ratsumiehineen, ja  Kiir paljasti kilven.</span> <span class="verse"><a name="7">7</a>Ihanimmat laaksosi täyttyivät vaunuista, ratsumiehet asettuivat  asemiin portin eteen.</span> <span class="verse"><a name="8">8</a>Hän riisui Juudalta verhon, ja sinä päivänä sinä loit katseesi  Metsätalon asevarastoon.</span> <span class="verse"><a name="9">9</a>Te huomasitte monta repeämää Daavidin kaupungin muurissa ja kokositte  vedet Alalammikkoon;</span> <span class="verse"><a name="10">10</a>te luitte Jerusalemin talot ja hajotitte taloja vahvistaaksenne  muurin,</span> <span class="verse"><a name="11">11</a>ja te teitte molempien muurien välille paikan, johon Vanhan lammikon  vedet koottiin. Mutta hänen puoleensa te ette katsoneet, joka tämän  tuotti, häntä te ette nähneet, joka tämän kauan sitten valmisti.</span> <span class="verse"><a name="12">12</a>Ja sinä päivänä Herra, Herra Sebaot, kutsui itkuun ja valitukseen,  pään paljaaksi ajamaan ja säkkiin vyöttäytymään.</span> <span class="verse"><a name="13">13</a>Mutta katso: on ilo ja riemu, raavaitten tappaminen ja lammasten  teurastus, lihan syönti ja viinin juonti! "Syökäämme ja juokaamme, sillä  huomenna me kuolemme."</span> <span class="verse"><a name="14">14</a>Niin kuului minun korviini Herran Sebaotin ilmoitus: "Totisesti, ei  tämä teidän syntinne tule sovitetuksi, ei kuolemaanne saakka, sanoo  Herra, Herra Sebaot".</span> <span class="verse"><a name="15">15</a>Näin sanoo Herra, Herra Sebaot: Mene tuon huoneenhaltijan tykö,  Sebnan tykö, joka on linnan päällikkönä.</span> <span class="verse"><a name="16">16</a>"Mitä sinulla täällä on asiaa, ja keitä sinulla täällä on, kun tänne  itsellesi haudan hakkautat, hakkautat hautasi korkeuteen, kallioon  itsellesi asunnon koverrat?"</span> <span class="verse"><a name="17">17</a>Katso, Herra heittää sinua, mies, rajusti: hän kouraisee sinut  kokoon,</span> <span class="verse"><a name="18">18</a>kääräisee sinut keräksi ja paiskaa pallona menemään maahan, jossa on  laajuutta joka suuntaan. Sinne sinä kuolet, ja sinne jäävät sinun  kunniavaunusi, sinä herrasi huoneen häpeä.</span> <span class="verse"><a name="19">19</a>Minä syöksen sinut pois paikastasi; hän kukistaa sinut asemastasi.</span> <span class="verse"><a name="20">20</a>Mutta sinä päivänä minä kutsun palvelijani Eljakimin, Hilkian pojan,</span> <span class="verse"><a name="21">21</a>ja puetan hänen yllensä sinun ihokkaasi, vyötän hänet sinun vyölläsi  ja panen sinun valtasi hänen käteensä, niin että hän on oleva isänä  Jerusalemin asukkaille ja Juudan suvulle.</span> <span class="verse"><a name="22">22</a>Ja minä panen Daavidin huoneen avaimen hänen olallensa; ja hän avaa,  eikä kukaan sulje, ja hän sulkee, eikä kukaan avaa.</span> <span class="verse"><a name="23">23</a>Minä lyön hänet vaarnaksi vahvaan paikkaan, ja hän tulee  kunniaistuimeksi isänsä suvulle.</span> <span class="verse"><a name="24">24</a>Hänen varaansa ripustautuu hänen isänsä suvun kaikki paljous, vesat  ja versot, kaikki pienet astiat, maljat ja ruukut kaikki.</span> <span class="verse"><a name="25">25</a>Sinä päivänä, sanoo Herra Sebaot, pettää vahvaan paikkaan lyöty  vaarna, se katkeaa ja putoaa, ja kuorma, joka oli sen varassa, särkyy.  Sillä Herra on puhunut.</span> </p></div</div></div></body></html>