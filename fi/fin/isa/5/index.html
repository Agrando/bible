<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/isa/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/isa">Isaiah</a> &gt <strong>Chapter 5</strong></div><p><span class="verse"><a name="1">1</a>Minä laulan ystävästäni, laulan rakkaani laulun hänen  viinitarhastaan. Ystävälläni oli viinitarha lihavalla vuorenrinteellä.</span> <span class="verse"><a name="2">2</a>Hän kuokki ja kivesi sen ja istutti siihen jaloja köynnöksiä, rakensi  sen keskelle tornin ja hakkasi sinne myös kuurnan. Ja hän odotti sen  kasvavan rypäleitä, mutta se kasvoi villimarjoja.</span> <span class="verse"><a name="3">3</a>Ja nyt, te Jerusalemin asukkaat ja Juudan miehet, tuomitkaa minun ja  minun viinitarhani välillä.</span> <span class="verse"><a name="4">4</a>Mitä olisi viinitarhalleni vielä ollut tehtävä, jota en olisi sille  tehnyt? Miksi se kasvoi villimarjoja, kun minä odotin sen kasvavan  rypäleitä?</span> <span class="verse"><a name="5">5</a>Mutta nyt minä ilmoitan teille, mitä teen viinitarhalleni: minä  poistan siitä aidan, niin että se jää hävitettäväksi, särjen siitä  muurin, niin että se jää tallattavaksi.</span> <span class="verse"><a name="6">6</a>Minä hävitän sen: ei sitä enää vesota eikä kuokita, vaan se on  kasvava ohdaketta ja orjantappuraa, ja minä kiellän pilvet sille vettä  satamasta.</span> <span class="verse"><a name="7">7</a>Sillä Israelin heimo on Herran Sebaotin viinitarha, ja Juudan miehet  ovat hänen ilo-istutuksensa. Ja hän odotti oikeutta, mutta katso, tuli  oikeuttomuus, ja vanhurskautta, mutta katso, tuli vaikerrus.</span> <span class="verse"><a name="8">8</a>Voi niitä, jotka liittävät talon taloon, yhdistävät pellon peltoon,  kunnes ei jää enää tilaa ja te yksin asutte maassa!</span> <span class="verse"><a name="9">9</a>Minun korviini kuului Herran Sebaotin sana: Totisesti, ne monet talot  tulevat autioiksi, ne suuret ja kauniit asujattomiksi.</span> <span class="verse"><a name="10">10</a>Sillä kymmenen auranalaa viinitarhaa on antava yhden bat-mitan, ja  hoomerin kylvö on antava eefan.</span> <span class="verse"><a name="11">11</a>Voi niitä, jotka aamuvarhaisesta väkijuoman jäljessä juoksevat ja  iltamyöhään viipyvät viinistä hehkuvina!</span> <span class="verse"><a name="12">12</a>Kanteleet, harput, vaskirummut, huilut ja viinit on heillä  pidoissansa, mutta Herran tekoja he eivät tarkkaa, eivät näe hänen  kättensä töitä.</span> <span class="verse"><a name="13">13</a>Sentähden minun kansani siirretään maastansa äkkiarvaamatta, sen  ylhäiset kärsivät nälkää, ja sen remuava joukko nääntyy janoon.</span> <span class="verse"><a name="14">14</a>Sentähden tuonela levittää kitansa ammolleen, avaa suunsa  suunnattomaksi; ja sinne menee sen loisto, sen remuava ja pauhaava  joukko, kaikki sen ilonpitäjät.</span> <span class="verse"><a name="15">15</a>Silloin ihminen masentuu ja mies painuu maahan, maahan painuvat  ylpeitten silmät;</span> <span class="verse"><a name="16">16</a>mutta Herra Sebaot on oleva korkea tuomiossa, pyhä Jumala on oleva  pyhä vanhurskaudessa.</span> <span class="verse"><a name="17">17</a>Ja karitsat käyvät siellä niinkuin laitumillansa, ja vieraat  syöttävät rikkaitten rauniosijoja.</span> <span class="verse"><a name="18">18</a>Voi niitä, jotka vetävät perässänsä rangaistusta turhuuden köysillä,  synnin palkkaa kuin vaunujen valjailla;</span> <span class="verse"><a name="19">19</a>niitä, jotka sanovat: "Joutukoon pian hänen tekonsa, että me sen  näemme; täyttyköön ja tapahtukoon Israelin Pyhän aivoitus, että me sen  tiedämme!"</span> <span class="verse"><a name="20">20</a>Voi niitä, jotka sanovat pahan hyväksi ja hyvän pahaksi, jotka  tekevät pimeyden valkeudeksi ja valkeuden pimeydeksi, jotka tekevät  karvaan makeaksi ja makean karvaaksi!</span> <span class="verse"><a name="21">21</a>Voi niitä, jotka ovat viisaita omissa silmissään ja ymmärtäväisiä  omasta mielestänsä!</span> <span class="verse"><a name="22">22</a>Voi niitä, jotka ovat urhoja viinin juonnissa ja aimomiehiä  väkijuoman sekoittamisessa,</span> <span class="verse"><a name="23">23</a>jotka lahjuksesta julistavat syyllisen syyttömäksi ja ottavat  oikeuden siltä, joka oikeassa on!</span> <span class="verse"><a name="24">24</a>Sentähden, niinkuin tulen kieli syö oljet ja kuloheinä raukeaa  liekkiin, niin heidän juurensa mätänee, ja heidän kukkansa hajoaa tomuna  ilmaan, sillä he ovat ylenkatsoneet Herran Sebaotin lain ja pitäneet  pilkkanansa Israelin Pyhän sanaa.</span> <span class="verse"><a name="25">25</a>Sentähden syttyi Herran viha hänen kansaansa kohtaan: hän ojensi  kätensä sitä vastaan ja löi sitä, niin että vuoret vapisivat ja heidän  raatonsa olivat tunkiona keskellä katuja.  Tästä kaikesta ei hänen  vihansa asettunut, vaan hänen kätensä on vielä ojennettuna.</span> <span class="verse"><a name="26">26</a>Ja hän pystyttää viirin kaukaiselle kansalle ja viheltää sen  luokseen maan äärestä. Ja katso, se tulee viipymättä, nopeasti.</span> <span class="verse"><a name="27">27</a>Ei kukaan heistä väsy eikä kompastu, ei kukaan torku eikä nuku, ei  vyö kupeilta aukene, eikä kengänpaula katkea.</span> <span class="verse"><a name="28">28</a>Sen nuolet ovat teroitetut, sen jouset kaikki jännitetyt, sen orhien  kaviot ovat kuin pii, ja sen rattaat kuin rajuilma.</span> <span class="verse"><a name="29">29</a>Sen kiljunta on kuin naarasleijonan, se kiljuu kuin nuoret  jalopeurat, se ärjyy ja tempaa saaliin ja vie sen pois, eikä pelastajaa  ole.</span> <span class="verse"><a name="30">30</a>Se ärjyy sille sinä päivänä, niinkuin meri ärjyy. Silloin tähyillään  maata, mutta katso, on pimeys, on ahdistus, ja valo on pimennyt sen  synkeyteen.</span> </p></div</div></div></body></html>