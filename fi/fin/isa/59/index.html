<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 59</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/isa/59"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/isa">Isaiah</a> &gt <strong>Chapter 59</strong></div><p><span class="verse"><a name="1">1</a>Katso, ei Herran käsi ole liian lyhyt auttamaan, eikä hänen korvansa  kuuro kuulemaan:</span> <span class="verse"><a name="2">2</a>vaan teidän pahat tekonne erottavat teidät Jumalastanne, ja teidän  syntinne peittävät teiltä hänen kasvonsa, niin ettei hän kuule.</span> <span class="verse"><a name="3">3</a>Sillä teidän kätenne ovat tahratut verellä ja sormenne vääryydellä;  teidän huulenne puhuvat valhetta, teidän kielenne latelee petosta.</span> <span class="verse"><a name="4">4</a>Ei kukaan vaadi oikeuteen vanhurskaasti, eikä kukaan käräjöi  rehellisesti. He turvautuvat tyhjään ja puhuvat vilppiä, kantavat  kohdussaan tuhoa ja synnyttävät turmion.</span> <span class="verse"><a name="5">5</a>Myrkkyliskon munia he hautovat, hämähäkin verkkoja he kutovat; joka  niitä munia syö, se kuolee, rikkipoljetusta puhkeaa kyykäärme.</span> <span class="verse"><a name="6">6</a>Heidän verkkonsa eivät kelpaa vaatteeksi, heidän tekemäänsä ei voi  verhoutua; heidän työnsä ovat vääryyden töitä, ja heidän kätensä ovat  täynnä väkivallan tekoa.</span> <span class="verse"><a name="7">7</a>Heidän jalkansa juoksevat pahuuteen, kiiruhtavat vuodattamaan  viatonta verta; heidän ajatuksensa ovat vääryyden ajatuksia, tuho ja  turmio on heidän teillänsä.</span> <span class="verse"><a name="8">8</a>Rauhan tietä he eivät tunne, oikeutta ei ole heidän askeleissansa;  polkunsa he tekevät mutkaisiksi, ei kukaan, joka niitä käy, tunne  rauhaa.</span> <span class="verse"><a name="9">9</a>Sentähden on oikeus meistä kaukana, eikä vanhurskaus saavuta meitä;  me odotamme valoa, mutta katso, on pimeä, aamunkoittoa, mutta vaellamme  yön synkeydessä.</span> <span class="verse"><a name="10">10</a>Me haparoimme seinää pitkin niinkuin sokeat, haparoimme niinkuin  silmiä vailla; me kompastelemme sydänpäivällä niinkuin hämärässä, me  olemme terveitten keskellä niinkuin kuolleet.</span> <span class="verse"><a name="11">11</a>Me murisemme kaikki kuin karhut ja kujerramme kuin kyyhkyset; me  odotamme oikeutta, mutta sitä ei tule, pelastusta, mutta se on kaukana  meistä.</span> <span class="verse"><a name="12">12</a>Sillä meidän rikoksemme ovat monilukuiset sinun edessäsi, ja meidän  syntimme todistavat meitä vastaan; sillä meidän rikoksemme seuraavat  meitä, ja pahat tekomme me tunnemme:</span> <span class="verse"><a name="13">13</a>me olemme luopuneet Herrasta ja kieltäneet hänet, vetäytyneet pois  Jumalaamme seuraamasta, puhuneet sortoa ja kapinaa, kantaneet  kohdussamme ja purkaneet sisimmästämme valheen sanoja.</span> <span class="verse"><a name="14">14</a>Oikeus työnnetään takaperin, ja vanhurskaus seisoo kaukana, sillä  totuus kompastelee torilla, suoruus ei voi sisälle tulla.</span> <span class="verse"><a name="15">15</a>Niin oli totuus kadonnut, ja joka pahasta luopui, se ryöstettiin  paljaaksi. Herra näki sen, ja se oli hänen silmissänsä paha, ettei ollut  oikeutta.</span> <span class="verse"><a name="16">16</a>Ja hän näki, ettei ollut yhtäkään miestä, ja hän ihmetteli, ettei  kukaan astunut väliin. Silloin hänen oma käsivartensa auttoi häntä, ja  hänen vanhurskautensa häntä tuki.</span> <span class="verse"><a name="17">17</a>Ja hän puki yllensä vanhurskauden kuin rintahaarniskan ja pani  pelastuksen kypärin päähänsä, hän puki koston vaatteet puvuksensa ja  verhoutui kiivauteen niinkuin viittaan.</span> <span class="verse"><a name="18">18</a>Tekojen mukaan hän maksaa palkan: vihan vastustajillensa, koston  vihollisillensa; merensaarille hän kostaa.</span> <span class="verse"><a name="19">19</a>Ja päivän laskun äärillä he pelkäävät Herran nimeä ja päivän  koittamilla hänen kunniaansa. Sillä se tulee kuin padottu virta, jota  Herran henki ajaa eteenpäin.</span> <span class="verse"><a name="20">20</a>Mutta Siionille se tulee lunastajana, niille Jaakobissa, jotka  synnistä kääntyvät, sanoo Herra.</span> <span class="verse"><a name="21">21</a>Ja tämä on minun liittoni heidän kanssansa, sanoo Herra: minun  Henkeni, joka on sinun päälläsi, ja minun sanani, jonka minä suuhusi  panen, eivät väisty sinun suustasi, eivät lastesi suusta eivätkä lastesi  lasten suusta, sanoo Herra, nyt ja iankaikkisesti.</span> </p></div</div></div></body></html>