<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/isa/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/isa">Isaiah</a> &gt <strong>Chapter 15</strong></div><p><span class="verse"><a name="1">1</a>Ennustus Mooabista. Hävityksen yönä tuhoutuu Aar-Mooab; hävityksen  yönä tuhoutuu Kiir-Mooab.</span> <span class="verse"><a name="2">2</a>Bait ja Diibon nousevat uhrikukkuloille itkemään, Nebolla ja  Meedebassa Mooab valittaa; kaikki päät ovat paljaiksi ajellut, kaikki  parrat ovat leikatut.</span> <span class="verse"><a name="3">3</a>Kaduilla he kääriytyvät säkkeihin, katoilla ja toreilla kaikki  valittavat, menehtyvät itkuun.</span> <span class="verse"><a name="4">4</a>Hesbon ja Elale huutavat; Jahaaseen asti kuuluu niiden parku.  Sentähden Mooabin varustetut miehet vaikeroivat, sen sielu vapisee.</span> <span class="verse"><a name="5">5</a>Minun sydämeni huutaa Mooabin tähden; sen pakolaisia on aina  Sooariin, aina Eglat-Selisijjaan asti. Luuhitin solatietä he nousevat  itkien, Hooronaimin tiellä he puhkeavat parkuun hävityksen tähden.</span> <span class="verse"><a name="6">6</a>Nimrimin vedet ehtyvät erämaaksi, heinä kuivuu, ruoho lakastuu,  vihantaa ei ole.</span> <span class="verse"><a name="7">7</a>Sentähden he kantavat hankkimansa säästön ja tallettamansa tavaran  Pajupuron yli.</span> <span class="verse"><a name="8">8</a>Parku kiertää Mooabin rajoja, valitus kuuluu Eglaimiin asti, valitus  Beer-Eelimiin asti.</span> <span class="verse"><a name="9">9</a>Sillä Diimonin vedet ovat verta täynnä, ja vielä muutakin minä tuotan  Diimonille: leijonan Mooabin pelastettujen ja maahan jääneitten  kimppuun.</span> </p></div</div></div></body></html>