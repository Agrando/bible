<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/jonah/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/jonah">Jonah</a> &gt <strong>Chapter 1</strong></div><p><span class="verse"><a name="1">1</a>Joonalle, Amittain pojalle, tuli tämä Herran sana:</span> <span class="verse"><a name="2">2</a>"Nouse, mene Niiniveen, siihen suureen kaupunkiin, ja saarnaa sitä  vastaan; sillä heidän pahuutensa on noussut minun kasvojeni eteen".</span> <span class="verse"><a name="3">3</a>Mutta Joona nousi paetaksensa Tarsiiseen Herran kasvojen edestä ja  meni alas Jaafoon ja löysi laivan, joka oli lähtevä Tarsiiseen. Ja hän  suoritti laivamaksun ja astui siihen mennäkseen heidän kanssansa  Tarsiiseen, pois Herran kasvojen edestä.</span> <span class="verse"><a name="4">4</a>Mutta Herra heitti suuren tuulen merelle, niin että merellä nousi  suuri myrsky ja laiva oli särkymäisillään.</span> <span class="verse"><a name="5">5</a>Niin merimiehet pelkäsivät ja huusivat avuksi itsekukin jumalaansa.  Ja he heittivät mereen tavarat, mitä laivassa oli, keventääkseen sitä.  Mutta Joona oli mennyt alas laivan pohjalle ja pannut maata, ja hän  nukkui raskaasti.</span> <span class="verse"><a name="6">6</a>Niin laivuri tuli hänen luoksensa ja sanoi hänelle: "Mitäs nukut?  Nouse ja huuda jumalaasi. Ehkäpä se jumala muistaa meitä, niin ettemme  huku."</span> <span class="verse"><a name="7">7</a>Ja he sanoivat toisillensa: "Tulkaa, heittäkäämme arpaa, saadaksemme  tietää, kenen tähden tämä onnettomuus on meille tullut". Mutta kun he  heittivät arpaa, lankesi arpa Joonalle.</span> <span class="verse"><a name="8">8</a>Niin he sanoivat hänelle: "Ilmoita meille, kenen tähden tämä  onnettomuus on meille tullut. Mikä on toimesi ja mistä tulet?  Mikä on  sinun maasi ja mistä kansasta olet?"</span> <span class="verse"><a name="9">9</a>Hän vastasi heille: "Minä olen hebrealainen, ja minä pelkään Herraa,  taivaan Jumalaa, joka on tehnyt meren ja kuivan maan".</span> <span class="verse"><a name="10">10</a>Niin miehet peljästyivät suuresti ja sanoivat hänelle: "Miksi olet  tehnyt näin?" Sillä miehet tiesivät, että hän oli pakenemassa Herran  kasvojen edestä; hän oli näet ilmaissut sen heille.</span> <span class="verse"><a name="11">11</a>He sanoivat hänelle: "Mitä on meidän tehtävä sinulle, että meri  tulisi meille tyveneksi?" Sillä meri myrskysi myrskyämistänsä.</span> <span class="verse"><a name="12">12</a>Hän vastasi heille: "Ottakaa minut ja heittäkää minut mereen, niin  meri teille tyventyy. Sillä minä tiedän, että tämä suuri myrsky on  tullut teille minun tähteni."</span> <span class="verse"><a name="13">13</a>Miehet soutivat päästäkseen jälleen kuivalle maalle, mutta eivät  voineet, sillä meri myrskysi vastaan myrskyämistänsä.</span> <span class="verse"><a name="14">14</a>Ja he huusivat Herraa ja sanoivat: "Voi, Herra, älä anna meidän  hukkua tämän miehen hengen tähden äläkä lue syyksemme viatonta verta,  sillä sinä, Herra, teet, niinkuin sinulle otollista on".</span> <span class="verse"><a name="15">15</a>Sitten he ottivat Joonan ja heittivät hänet mereen, ja meri asettui  raivostansa.</span> <span class="verse"><a name="16">16</a>Ja miehet pelkäsivät suuresti Herraa, uhrasivat Herralle teurasuhrin  ja tekivät lupauksia.</span> </p></div</div></div></body></html>