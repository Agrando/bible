<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 46</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/ezek/46"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/ezek">Ezekiel</a> &gt <strong>Chapter 46</strong></div><p><span class="verse"><a name="1">1</a>"Näin sanoo Herra, Herra: Sisemmän esipihan portti, se, joka antaa  itään päin, olkoon suljettuna kuusi työpäivää. Mutta sapatinpäivänä se  avattakoon; myös avattakoon se uudenkuun päivänä.</span> <span class="verse"><a name="2">2</a>Silloin tulkoon ruhtinas porttieteisen kautta ulkoa ja asettukoon  portin ovenpieleen; ja kun papit uhraavat hänen polttouhriansa ja  yhteysuhriansa, niin hän kumartaen rukoilkoon portin kynnyksellä ja  menköön sitten ulos. Mutta porttia älköön suljettako ennen iltaa.</span> <span class="verse"><a name="3">3</a>Ja maan kansa kumartaen rukoilkoon sen portin ovella sapatteina ja  uusinakuina Herran edessä.</span> <span class="verse"><a name="4">4</a>Ja polttouhrina, joka ruhtinaan on uhrattava Herralle sapatinpäivänä,  olkoon: kuusi virheetöntä karitsaa ja virheetön oinas;</span> <span class="verse"><a name="5">5</a>ja ruokauhrina: eefa-mitta oinasta kohti, mutta ruokauhrina  karitsoita kohti se, mitä hän voi ja tahtoo antaa, ynnä hiin-mitta öljyä  eefaa kohti.</span> <span class="verse"><a name="6">6</a>Uudenkuun päivänä olkoon polttouhrina: virheetön mullikka, kuusi  karitsaa ja oinas, virheettömiä;</span> <span class="verse"><a name="7">7</a>ja ruokauhrina hän uhratkoon eefan mullikkaa kohti ja eefan oinasta  kohti sekä karitsoita kohti sen, mitä hän saa hankituksi, ynnä öljyä  hiin-mitan eefaa kohti.</span> <span class="verse"><a name="8">8</a>Ja kun ruhtinas tulee, niin tulkoon porttieteisen kautta ja menköön  ulos samaa tietä.</span> <span class="verse"><a name="9">9</a>Mutta kun maan kansa tulee juhlina Herran eteen, niin se, joka  pohjoisportin kautta tuli kumartaen rukoilemaan, menköön ulos  eteläportin kautta, ja joka tuli eteläportin kautta, se menköön ulos  pohjoisportin kautta; älköön kenkään palatko sen portin kautta, josta  tuli, vaan menköön ulos vastakkaisesta.</span> <span class="verse"><a name="10">10</a>Ja ruhtinas tulkoon heidän joukossansa, kun he tulevat, ja menköön  ulos, kun he menevät.</span> <span class="verse"><a name="11">11</a>Juhlina ja juhla-aikoina olkoon ruokauhri: eefa mullikkaa kohti ja  eefa oinasta kohti sekä karitsoita kohti se, mitä mikin voi ja tahtoo  antaa, ynnä öljyä hiin-mitta eefaa kohti.</span> <span class="verse"><a name="12">12</a>Milloin ruhtinas uhraa vapaaehtoisia lahjoja, polttouhrin tai  yhteysuhrin vapaaehtoisena lahjana Herralle, avattakoon hänelle portti,  joka antaa itään päin, ja hän uhratkoon polttouhrinsa sekä yhteysuhrinsa  samoin, kuin hän uhraa sapatinpäivänä, ja menköön ulos; ja hänen  mentyänsä suljettakoon portti.</span> <span class="verse"><a name="13">13</a>Uhraa vuoden vanha virheetön karitsa joka päivä polttouhriksi  Herralle: uhraa se joka aamu.</span> <span class="verse"><a name="14">14</a>Ja sen lisäksi uhraa ruokauhriksi joka aamu kuudennes eefaa ynnä  öljyä kolmannes hiin-mittaa lestyjen jauhojen kostuttamiseksi. Tämä on  ruokauhri Herralle - ikuinen, pysyvä säädös.</span> <span class="verse"><a name="15">15</a>Niin uhratkaa joka aamu karitsa, ruokauhri ja öljy jokapäiväiseksi  polttouhriksi.</span> <span class="verse"><a name="16">16</a>Näin sanoo Herra, Herra: Jos ruhtinas antaa jollekin pojistansa  lahjan, on se tämän perintöosa. Se on tuleva hänen pojillensa: se on  perintöosana heidän omaisuuttansa.</span> <span class="verse"><a name="17">17</a>Mutta jos hän antaa lahjan perintöosastaan jollekin  palvelijoistansa, olkoon se tämän omana vapautusvuoteen saakka, mutta  sitten tulkoon takaisin ruhtinaalle: sehän on hänen perintöosaansa ja on  tuleva hänen pojilleen.</span> <span class="verse"><a name="18">18</a>Älköönkä ruhtinas ottako kansan perintöosia, niin että sortaisi  heitä pois heidän perintömaaltansa. Omasta perintömaastaan hän antakoon  perintöosia pojillensa, ettei kukaan minun kansastani tulisi häädetyksi  pois omalta perintömaaltansa."</span> <span class="verse"><a name="19">19</a>Sitten hän vei minut siitä sisäänkäytävästä, joka oli portin  sivuseinämällä, niiden kammioiden luo, jotka olivat pyhitettyjä papeille  ja jotka antoivat pohjoiseen päin. Ja katso, siellä oli eräs paikka  kauimpana länttä kohti.</span> <span class="verse"><a name="20">20</a>Ja hän sanoi minulle: "Tämä on paikka, missä pappien on keitettävä  vikauhri ja syntiuhri sekä leivottava ruokauhri, etteivät veisi ulos  sitä ulompaan esipihaan ja siten tulisi pyhittäneeksi kansaa".</span> <span class="verse"><a name="21">21</a>Sitten hän vei minut ulompaan esipihaan ja johdatti minut esipihan  neljän nurkkauksen ohitse, ja katso, esipihan joka nurkkauksessa oli  piha.</span> <span class="verse"><a name="22">22</a>Esipihan neljässä nurkkauksessa oli suljetut pihat, neljänkymmenen  pituiset ja kolmenkymmenen levyiset; nämä neljä nurkka-alaa olivat yhtä  suuret.</span> <span class="verse"><a name="23">23</a>Ja niissä neljässä oli ympärinsä kivikehä, ja alas kivikehään oli  tehty keittoliesiä ympärinsä.</span> <span class="verse"><a name="24">24</a>Ja hän sanoi minulle: "Nämä ovat keittäjäin suojat, joissa  temppelipalvelijat keittävät kansan teurasuhrit".</span> </p></div</div></div></body></html>