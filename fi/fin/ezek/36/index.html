<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 36</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/ezek/36"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/ezek">Ezekiel</a> &gt <strong>Chapter 36</strong></div><p><span class="verse"><a name="1">1</a>"Ja sinä, ihmislapsi, ennusta Israelin vuorista ja sano:</span> <span class="verse"><a name="2">2</a>Israelin vuoret, kuulkaa Herran sana: Näin sanoo Herra, Herra: Koska  vihollinen on sanonut teistä: 'Kas niin!' ja: 'Ikuiset kukkulat ovat  tulleet meille perinnöksi',</span> <span class="verse"><a name="3">3</a>sentähden ennusta ja sano: Näin sanoo Herra, Herra: Koska - niin,  koska teitä on hävitetty ja poljettu joka taholta, että joutuisitte  muiden kansain omaisuudeksi, ja koska te olette joutuneet pahain kielten  ja kansan panettelun alaisiksi,</span> <span class="verse"><a name="4">4</a>sentähden, Israelin vuoret, kuulkaa Herran, Herran sana: Näin sanoo  Herra, Herra vuorille ja kukkuloille, puronotkoille ja laaksoille,  autioille raunioille ja hyljätyille kaupungeille, jotka ovat joutuneet  saaliiksi ja pilkaksi muille kansoille, mitä ympärillä on.</span> <span class="verse"><a name="5">5</a>Sentähden sanoo Herra, Herra näin: Totisesti, kiivauteni tulessa minä  puhun muita kansoja vastaan ja koko Edomia vastaan, jotka ovat kaikesta  sydämestään iloiten ja sielu täynnä ylenkatsetta ottaneet omakseen minun  maani karkoittaaksensa siitä ihmiset ja ryöstääksensä sen.</span> <span class="verse"><a name="6">6</a>Sentähden ennusta Israelin maasta ja sano vuorille ja kukkuloille,  puronotkoille ja laaksoille: Näin sanoo Herra, Herra: Katso,  kiivaudessani ja vihassani minä puhun, koska teidän täytyy kärsiä  pakanakansain pilkkaa.</span> <span class="verse"><a name="7">7</a>Sentähden, näin sanoo Herra, Herra: Minä kohotan käteni: totisesti  saavat pakanakansat, jotka teidän ympärillänne ovat, itse kärsiä oman  pilkkansa.</span> <span class="verse"><a name="8">8</a>Mutta te, Israelin vuoret, teette lehvänne ja kannatte hedelmänne  minun kansalleni Israelille, sillä he ovat aivan lähellä, ovat tulossa.</span> <span class="verse"><a name="9">9</a>Sillä katso, minä tulen teidän tykönne ja käännyn teidän puoleenne,  ja teidät viljellään ja teihin kylvetään.</span> <span class="verse"><a name="10">10</a>Ja minä lisään teille ihmisiä runsaasti - kaiken Israelin heimon  kokonansa - ja kaupungit asutetaan ja rauniot rakennetaan.</span> <span class="verse"><a name="11">11</a>Ja minä lisään teille ihmisiä ja karjaa runsaasti, ja ne lisääntyvät  ja ovat hedelmälliset. Minä teen teidät asutuiksi, niinkuin olitte  muinaisina päivinänne, ja teen hyvää vielä enemmän kuin alkuaikoinanne.  Ja te tulette tietämään, että minä olen Herra.</span> <span class="verse"><a name="12">12</a>Minä annan teidän kukkuloillanne kulkea ihmisten, kansani Israelin;  ja he ottavat sinut omaksensa, ja sinä tulet heille perintöosaksi, ja  sinä et enää tästälähin riistä heidän lapsiansa.</span> <span class="verse"><a name="13">13</a>Näin sanoo Herra, Herra: Koska teille on sanottu: 'Sinä olet  ihmissyöjätär, oman kansasi lasten riistäjätär',</span> <span class="verse"><a name="14">14</a>sentähden et sinä ole enää syövä ihmisiä etkä enää riistävä lapsia  omalta kansaltasi, sanoo Herra, Herra.</span> <span class="verse"><a name="15">15</a>Enkä minä enää anna sinun joutua kuulemaan pakanakansojen pilkkaa,  eikä tarvitse sinun enää kärsiä kansojen herjauksia, et myöskään sinä  enää omaa kansaasi kaada, sanoo Herra, Herra."</span> <span class="verse"><a name="16">16</a>Ja minulle tuli tämä Herran sana:</span> <span class="verse"><a name="17">17</a>"Ihmislapsi, kun Israelin heimo asui maassansa, he saastuttivat sen  vaelluksellaan ja teoillaan. Niinkuin kuukautistilan saastaisuus oli  minun edessäni heidän vaelluksensa.</span> <span class="verse"><a name="18">18</a>Niin minä vuodatin kiivauteni heidän ylitsensä veren tähden, jota he  olivat vuodattaneet maassa, ja heidän kivijumalainsa tähden, joilla he  olivat sen saastuttaneet.</span> <span class="verse"><a name="19">19</a>Ja minä hajotin heidät pakanakansojen sekaan, ja heidät siroteltiin  muihin maihin. Vaelluksensa ja tekojensa mukaan minä heidät tuomitsin.</span> <span class="verse"><a name="20">20</a>Niin he tulivat pakanakansain sekaan; minne tulivatkin, he  häpäisivät minun pyhän nimeni, kun heistä sanottiin: 'Nämä ovat Herran  kansa, mutta heidän on täytynyt lähteä pois hänen maastansa'.</span> <span class="verse"><a name="21">21</a>Niin minun tuli sääli pyhää nimeäni, jonka Israelin heimo saastutti  pakanakansain seassa, minne tulivatkin.</span> <span class="verse"><a name="22">22</a>Sentähden sano Israelin heimolle: Näin sanoo Herra, Herra: En tee  minä teidän tähtenne, Israelin heimo, sitä minkä teen, vaan oman pyhän  nimeni tähden, jonka te olette häväisseet pakanakansain seassa, minne  tulittekin.</span> <span class="verse"><a name="23">23</a>Minä pyhitän suuren nimeni, joka on häväisty pakanakansain seassa,  jonka te olette häväisseet heidän keskellänsä. Ja pakanakansat tulevat  tietämään, että minä olen Herra, sanoo Herra, Herra, kun minä osoitan  teissä pyhyyteni heidän silmäinsä edessä.</span> <span class="verse"><a name="24">24</a>Minä otan teidät pois pakanakansoista ja kokoan teidät kaikista  maista ja tuon teidät omaan maahanne.</span> <span class="verse"><a name="25">25</a>Ja minä vihmon teidän päällenne puhdasta vettä, niin että te  puhdistutte; kaikista saastaisuuksistanne ja kaikista kivijumalistanne  minä teidät puhdistan.</span> <span class="verse"><a name="26">26</a>Ja minä annan teille uuden sydämen, ja uuden hengen minä annan  teidän sisimpäänne. Minä poistan teidän ruumiistanne kivisydämen ja  annan teille lihasydämen.</span> <span class="verse"><a name="27">27</a>Henkeni minä annan teidän sisimpäänne ja vaikutan sen, että te  vaellatte minun käskyjeni mukaan, noudatatte minun oikeuksiani ja  pidätte ne.</span> <span class="verse"><a name="28">28</a>Niin te saatte asua maassa, jonka minä annoin teidän isillenne; ja  te olette minun kansani, ja minä olen teidän Jumalanne.</span> <span class="verse"><a name="29">29</a>Minä vapahdan teidät kaikista saastaisuuksistanne. Ja minä kutsun  esiin viljan ja teen sen runsaaksi enkä anna teille nälänhätää.</span> <span class="verse"><a name="30">30</a>Minä teen runsaaksi puitten hedelmän ja pellon sadon, niin ettette  enää joudu kärsimään kansojen seassa herjausta nälän takia.</span> <span class="verse"><a name="31">31</a>Niin te muistatte huonon vaelluksenne ja tekonne, jotka eivät olleet  hyvät, ja teitä kyllästyttää oma itsenne rikostenne ja kauhistustenne  tähden.</span> <span class="verse"><a name="32">32</a>En minä teidän tähtenne sitä tee, sanoo Herra, Herra: se olkoon  teille tiettävä. Hävetkää ja tuntekaa häpeätä vaelluksenne tähden, te  Israelin heimo.</span> <span class="verse"><a name="33">33</a>Näin sanoo Herra, Herra: Sinä päivänä, jona minä teidät puhdistan  kaikista pahoista teoistanne, minä asutan kaupungit, ja rauniot  rakennetaan jälleen,</span> <span class="verse"><a name="34">34</a>ja autiomaa viljellään, sen sijaan että se on ollut autiona jokaisen  ohitsekulkijan silmäin edessä.</span> <span class="verse"><a name="35">35</a>Silloin sanotaan: 'Tästä maasta, joka oli autiona, on tullut kuin  Eedenin puutarha; ja raunioina olleet, autiot ja maahan revityt  kaupungit ovat varustettuja ja asuttuja'.</span> <span class="verse"><a name="36">36</a>Niin tulevat pakanakansat, joita on jäljellä teidän ympärillänne,  tietämään, että minä, Herra, rakennan jälleen alasrevityn ja istutan  aution: minä, Herra, olen puhunut, ja minä teen sen.</span> <span class="verse"><a name="37">37</a>Näin sanoo Herra, Herra: Vielä tätäkin annan Israelin heimon minulta  anoa, että tekisin heille sen: minä lisään heille ihmisiä runsaasti kuin  lammaslaumaa.</span> <span class="verse"><a name="38">38</a>Niinkuin on pyhitettyjen uhrilammasten laumaa, niinkuin Jerusalemin  lammaslaumaa sen juhlissa, niin tulevat raunioina olleet kaupungit  täyteen ihmislaumaa. Ja niin he tulevat tietämään, että minä olen  Herra."</span> </p></div</div></div></body></html>