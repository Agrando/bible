<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/ezek/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/ezek">Ezekiel</a> &gt <strong>Chapter 11</strong></div><p><span class="verse"><a name="1">1</a>Sitten Henki nosti minut ja vei minut Herran huoneen itäportille,  joka on itään päin. Ja katso: portin ovella oli kaksikymmentä viisi  miestä, ja minä näin niitten keskellä Jaasanjan, Assurin pojan, ja  Pelatjan, Benajan pojan, kansan päämiehet.</span> <span class="verse"><a name="2">2</a>Ja hän sanoi minulle: "Ihmislapsi, nämä ovat ne miehet, jotka  miettivät turmiota ja pitävät pahaa neuvoa tätä kaupunkia vastaan,</span> <span class="verse"><a name="3">3</a>jotka sanovat: 'Ei ole nyt kohta rakennettava taloja: se on pata, me  olemme liha'.</span> <span class="verse"><a name="4">4</a>Sentähden ennusta heitä vastaan, ennusta, ihmislapsi."</span> <span class="verse"><a name="5">5</a>Niin Herran Henki laskeutui minun päälleni ja sanoi minulle: "Sano:  Näin sanoo Herra: Näin te, Israelin heimo, sanotte, ja minä tunnen, mitä  teidän hengestänne nousee.</span> <span class="verse"><a name="6">6</a>Paljon on teidän surmaamianne tässä kaupungissa, ja sen kadut te  olette surmatuilla täyttäneet.</span> <span class="verse"><a name="7">7</a>Sentähden, näin sanoo Herra, Herra: Surmattunne, jotka te olette  heittäneet sen keskelle, ne ovat liha, ja tämä kaupunki on pata, mutta  teidät minä sen keskeltä vien pois.</span> <span class="verse"><a name="8">8</a>Miekkaa te pelkäätte, mutta miekan minä annan tulla teidän päällenne,  sanoo Herra, Herra.</span> <span class="verse"><a name="9">9</a>Pois minä vien teidät sen keskeltä ja annan teidät muukalaisten  käsiin ja teen teidän seassanne tuomiot.</span> <span class="verse"><a name="10">10</a>Te kaadutte miekkaan, Israelin rajalla minä teidät tuomitsen; ja te  tulette tietämään, että minä olen Herra.</span> <span class="verse"><a name="11">11</a>Ei tämä tule teille padaksi ettekä te siihen lihaksi: Israelin  rajalla minä teidät tuomitsen.</span> <span class="verse"><a name="12">12</a>Ja te tulette tietämään, että minä olen Herra - te, jotka ette ole  vaeltaneet minun käskyjeni mukaan ettekä ole tehneet minun oikeuksieni  mukaan, vaan olette tehneet niiden pakanain oikeuksien mukaan, jotka  ovat teidän ympärillänne."</span> <span class="verse"><a name="13">13</a>Kun minä ennustin, niin Pelatja, Benajan poika, kuoli. Niin minä  lankesin kasvoilleni, huusin kovalla äänellä ja sanoin: "Voi Herra,  Herra! Aivanko sinä teet lopun Israelin jäännöksestä?"</span> <span class="verse"><a name="14">14</a>Sitten tuli minulle tämä Herran sana:</span> <span class="verse"><a name="15">15</a>"Ihmislapsi, sinun veljesi, sinun veljesi, sukulaisesi ja koko  Israelin heimo, kaikki, joille Jerusalemin asukkaat sanovat: 'Olkaa te  vain kaukana Herrasta, meille on tämä maa annettu perinnöksi!'</span> <span class="verse"><a name="16">16</a>Sano sentähden: Näin sanoo Herra, Herra: Koska minä olen vienyt  heidät kauas pakanain sekaan ja hajottanut heidät muihin maihin, olen  minä ollut heille pyhäkkönä vähän aikaa niissä maissa, joihin he ovat  joutuneet.</span> <span class="verse"><a name="17">17</a>Sano sentähden: Näin sanoo Herra, Herra: Minä kokoan teidät kansojen  seasta ja kerään teidät maista, joihin teidät on hajotettu, ja annan  teille Israelin maan.</span> <span class="verse"><a name="18">18</a>Ja he tulevat sinne ja poistavat siitä kaikki sen iljetykset ja  kaikki sen kauhistukset.</span> <span class="verse"><a name="19">19</a>Ja minä annan heille yhden sydämen, ja uuden hengen minä annan  teidän sisimpäänne, ja minä poistan kivisydämen heidän ruumiistansa ja  annan heille lihasydämen,</span> <span class="verse"><a name="20">20</a>niin että he vaeltavat minun käskyjeni mukaan ja noudattavat minun  oikeuksiani ja pitävät ne; ja he ovat minun kansani, ja minä olen heidän  Jumalansa.</span> <span class="verse"><a name="21">21</a>Mutta joitten sydän vaeltaa heidän iljetystensä ja kauhistustensa  mieltä myöten, niitten vaelluksen minä annan tulla heidän oman päänsä  päälle, sanoo Herra, Herra."</span> <span class="verse"><a name="22">22</a>Sitten kerubit nostivat siipensä ja pyörät samalla kuin ne, ja  Israelin Jumalan kirkkaus oli heidän yläpuolellansa;</span> <span class="verse"><a name="23">23</a>ja Herran kirkkaus kohosi ylös, pois kaupungin keskeltä, ja asettui  vuorelle, joka on itään päin kaupungista.</span> <span class="verse"><a name="24">24</a>Mutta Henki nosti ja vei minut Kaldeaan pakkosiirtolaisten tykö,  näyssä, Jumalan Hengen voimalla; ja näky, jonka olin nähnyt, katosi  minulta.</span> <span class="verse"><a name="25">25</a>Ja minä puhuin pakkosiirtolaisille kaikki Herran sanat, jotka hän  oli minulle näyttänyt.</span> </p></div</div></div></body></html>