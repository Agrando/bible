<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/ruth/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/ruth">Ruth</a> &gt <strong>Chapter 2</strong></div><p><span class="verse"><a name="1">1</a>Noomilla oli miehensä puolelta sukulainen, hyvin varakas mies,  Elimelekin sukua, nimeltä Booas.</span> <span class="verse"><a name="2">2</a>Ja mooabilainen Ruut sanoi Noomille: "Anna minun mennä pellolle  poimimaan tähkiä jonkun jäljessä, jonka silmien edessä saan armon".  Noomi vastasi hänelle: "Mene, tyttäreni!"</span> <span class="verse"><a name="3">3</a>Niin hän lähti ja meni poimimaan eräälle pellolle leikkuuväen  jäljessä; ja hänelle sattui niin, että se peltopalsta oli Booaan, joka  oli Elimelekin sukua.</span> <span class="verse"><a name="4">4</a>Ja katso, Booas tuli Beetlehemistä, ja hän sanoi leikkuuväelle:  "Herra olkoon teidän kanssanne!" He vastasivat hänelle: "Herra  siunatkoon sinua!"</span> <span class="verse"><a name="5">5</a>Sitten Booas sanoi palvelijallensa, joka oli leikkuuväen  päällysmiehenä: "Kenen tuo nuori nainen on?"</span> <span class="verse"><a name="6">6</a>Palvelija, joka oli leikkuuväen päällysmiehenä, vastasi ja sanoi: "Se  on se nuori mooabitar, joka tuli Noomin mukana Mooabin maasta.</span> <span class="verse"><a name="7">7</a>Hän sanoi: 'Salli minun poimia ja koota tähkiä lyhteiden väliltä  leikkuuväen jäljessä'. Niin hän tuli ja on ahertanut aamusta varhain  tähän saakka; vasta äsken hän hiukan levähti tuolla majassa."</span> <span class="verse"><a name="8">8</a>Niin Booas sanoi Ruutille: "Kuules, tyttäreni! Älä mene muiden  pelloille poimimaan äläkä lähde pois täältä, vaan pysyttele täällä minun  palvelijattarieni mukana.</span> <span class="verse"><a name="9">9</a>Pidä silmällä, millä pellolla leikataan, ja kulje heidän jäljessään.  Minä olen kieltänyt palvelijoitani koskemasta sinuun. Jos sinun tulee  jano, niin mene astioille ja juo vettä, jota palvelijat ammentavat."</span> <span class="verse"><a name="10">10</a>Silloin Ruut heittäytyi kasvoilleen, kumartui maahan ja sanoi  hänelle: "Miten olen saanut armon sinun silmiesi edessä, niin että  huolehdit minusta, vaikka olen vieras?"</span> <span class="verse"><a name="11">11</a>Booas vastasi ja sanoi hänelle: "Minulle on kerrottu kaikki, mitä  sinä olet tehnyt anopillesi miehesi kuoltua, kuinka jätit isäsi ja  äitisi ja synnyinmaasi ja lähdit kansan luo, jota et ennen tuntenut.</span> <span class="verse"><a name="12">12</a>Herra palkitkoon sinulle tekosi; tulkoon sinulle täysi palkka  Herralta, Israelin Jumalalta, jonka siipien alta olet tullut turvaa  etsimään."</span> <span class="verse"><a name="13">13</a>Ruut sanoi: "Minä olen saanut armon sinun silmiesi edessä, herrani,  sillä sinä olet lohduttanut minua ja puhutellut palvelijatartasi  ystävällisesti, vaikka en ole yhdenkään sinun palvelijattaresi  vertainen".</span> <span class="verse"><a name="14">14</a>Ruoka-ajan tultua Booas sanoi hänelle: "Käy tänne ruualle ja kasta  palasesi hapanviiniin". Niin Ruut istui leikkuuväen viereen; ja Booas  pani hänen eteensä paahdettuja jyviä, niin että hän söi tarpeeksensa ja  jäi tähteeksikin.</span> <span class="verse"><a name="15">15</a>Kun hän sitten nousi poimimaan, käski Booas palvelijoitaan sanoen:  "Hän saa poimia myöskin lyhteiden väliltä; ja te ette saa loukata häntä.</span> <span class="verse"><a name="16">16</a>Voittepa vetää sitomistakin joitakin tähkiä ja jättää ne hänen  poimittavikseen; ja te ette saa nuhdella häntä."</span> <span class="verse"><a name="17">17</a>Niin Ruut poimi pellolla iltaan asti; sitten hän pui, mitä oli  saanut poimituksi, ja siitä tuli noin eefa-mitan verta ohria.</span> <span class="verse"><a name="18">18</a>Ja hän otti ne ja tuli kaupunkiin ja näytti anopillensa, mitä oli  poiminut. Sen jälkeen Ruut otti esille tähteet ruuasta, josta oli syönyt  tarpeekseen, ja antoi ne hänelle.</span> <span class="verse"><a name="19">19</a>Silloin hänen anoppinsa sanoi hänelle: "Missä olet tänään poiminut  ja missä olet tehnyt työtä? Siunattu olkoon se, joka on sinusta  huolehtinut." Sitten hän ilmoitti anopillensa, kenen luona hän oli ollut  työssä, sanoen: "Se mies, jonka luona olin tänä päivänä työssä, on  nimeltään Booas".</span> <span class="verse"><a name="20">20</a>Noomi sanoi miniällensä: "Siunatkoon häntä Herra, joka on osoittanut  laupeutta eläviä ja kuolleita kohtaan". Ja Noomi sanoi vielä: "Hän on  sukulaisemme ja meidän sukulunastajiamme".</span> <span class="verse"><a name="21">21</a>Silloin mooabilainen Ruut sanoi: "Vielä hän sanoi minulle:  'Pysyttele vain minun palvelijaini mukana siihen asti, että he saavat  kaiken minun leikkuuni lopetetuksi'".</span> <span class="verse"><a name="22">22</a>Niin Noomi sanoi miniällensä Ruutille: "Hyvä on, tyttäreni, lähde  hänen palvelijattariensa mukana, niin et joudu sysittäväksi muiden  pelloilla".</span> <span class="verse"><a name="23">23</a>Ja hän pysytteli Booaan palvelijattarien seurassa poimien tähkiä,  kunnes ohran- ja nisunleikkuu oli lopussa. Sitten hän jäi olemaan  anoppinsa luo.</span> </p></div</div></div></body></html>