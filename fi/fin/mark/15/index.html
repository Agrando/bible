<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/mark/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/mark">Mark</a> &gt <strong>Chapter 15</strong></div><p><span class="verse"><a name="1">1</a>Ja heti aamulla ylipapit ynnä vanhimmat ja kirjanoppineet ja koko neuvosto tekivät päätöksen, sitoivat Jeesuksen, veivät hänet pois ja antoivat Pilatuksen käsiin.</span> <span class="verse"><a name="2">2</a>Niin Pilatus kysyi häneltä: "Oletko sinä juutalaisten kuningas?" Hän vastasi ja sanoi hänelle: "Sinäpä sen sanot".</span> <span class="verse"><a name="3">3</a>Ja ylipapit tekivät monta syytöstä häntä vastaan.</span> <span class="verse"><a name="4">4</a>Niin Pilatus taas kysyi häneltä sanoen: "Etkö vastaa mitään? Katso, kuinka paljon syytöksiä he tekevät sinua vastaan."</span> <span class="verse"><a name="5">5</a>Mutta Jeesus ei enää vastannut mitään, niin että Pilatus ihmetteli.</span> <span class="verse"><a name="6">6</a>Mutta juhlan aikana hän tavallisesti päästi heille yhden vangin irti, sen, jota he anoivat.</span> <span class="verse"><a name="7">7</a>Niin siellä oli eräs mies, jota sanottiin Barabbaaksi, vangittu muiden kapinoitsijain kanssa, jotka kapinassa olivat tehneet murhan.</span> <span class="verse"><a name="8">8</a>Ja kansa meni sinne ylös ja rupesi pyytämään, että hän tekisi heille, niinkuin hänen tapansa oli.</span> <span class="verse"><a name="9">9</a>Pilatus vastasi heille sanoen: "Tahdotteko, että päästän teille juutalaisten kuninkaan?"</span> <span class="verse"><a name="10">10</a>Sillä hän tiesi, että ylipapit kateudesta olivat antaneet hänet hänen käsiinsä.</span> <span class="verse"><a name="11">11</a>Mutta ylipapit kiihoittivat kansaa anomaan, että hän ennemmin päästäisi heille Barabbaan.</span> <span class="verse"><a name="12">12</a>Ja Pilatus puhui taas heille ja sanoi: "Mitä minun sitten on tehtävä hänelle, jota te sanotte juutalaisten kuninkaaksi?"</span> <span class="verse"><a name="13">13</a>Niin he taas huusivat: "Ristiinnaulitse hänet!"</span> <span class="verse"><a name="14">14</a>Mutta Pilatus sanoi heille: "Mitä pahaa hän sitten on tehnyt?" Mutta he huusivat vielä kovemmin: "Ristiinnaulitse hänet!"</span> <span class="verse"><a name="15">15</a>Ja kun Pilatus tahtoi tehdä kansalle mieliksi, päästi hän heille Barabbaan, mutta Jeesuksen hän ruoskitti ja luovutti ristiinnaulittavaksi.</span> <span class="verse"><a name="16">16</a>Niin sotamiehet veivät hänet sisälle linnaan, se on palatsiin, ja kutsuivat siihen koko sotilasjoukon.</span> <span class="verse"><a name="17">17</a>Ja he pukivat hänen yllensä purppuravaipan, väänsivät orjantappuroista kruunun ja panivat sen hänen päähänsä</span> <span class="verse"><a name="18">18</a>ja rupesivat tervehtimään häntä: "Terve, juutalaisten kuningas!"</span> <span class="verse"><a name="19">19</a>Ja he löivät häntä päähän ruovolla, sylkivät häntä ja laskeutuen polvilleen kumarsivat häntä.</span> <span class="verse"><a name="20">20</a>Ja kun he olivat häntä pilkanneet, riisuivat he häneltä purppuravaipan ja pukivat hänet hänen omiin vaatteisiinsa. Ja he veivät hänet pois, ristiinnaulitakseen hänet.</span> <span class="verse"><a name="21">21</a>Ja he pakottivat erään ohikulkevan miehen, Simonin, kyreneläisen, joka tuli vainiolta, Aleksanterin ja Rufuksen isän, kantamaan hänen ristiänsä.</span> <span class="verse"><a name="22">22</a>Ja he veivät hänet paikalle, jonka nimi on Golgata, se on käännettynä: pääkallonpaikka.</span> <span class="verse"><a name="23">23</a>Ja he tarjosivat hänelle mirhalla sekoitettua viiniä, mutta hän ei sitä ottanut.</span> <span class="verse"><a name="24">24</a>Ja he ristiinnaulitsivat hänet ja jakoivat keskenään hänen vaatteensa heittäen niistä arpaa, mitä kukin oli saava.</span> <span class="verse"><a name="25">25</a>Oli kolmas hetki, kun he hänet ristiinnaulitsivat.</span> <span class="verse"><a name="26">26</a>Ja päällekirjoitukseksi oli merkitty hänen syynsä: "Juutalaisten kuningas".</span> <span class="verse"><a name="27">27</a>Ja he ristiinnaulitsivat hänen kanssaan kaksi ryöväriä, toisen hänen oikealle ja toisen hänen vasemmalle puolellensa.</span> <span class="verse"><a name="28">28</a>Ja ne, jotka kulkivat ohitse, herjasivat häntä ja nyökyttivät päätään ja sanoivat: "Voi sinua, joka hajotat maahan temppelin ja kolmessa päivässä sen rakennat!</span> <span class="verse"><a name="29">29</a>Auta itseäsi ja astu alas ristiltä."</span> <span class="verse"><a name="30">30</a>Samoin ylipapitkin ynnä kirjanoppineet keskenään pilkkasivat häntä ja sanoivat: "Muita hän on auttanut, itseään ei voi auttaa.</span> <span class="verse"><a name="31">31</a>Astukoon hän, Kristus, Israelin kuningas, nyt alas ristiltä, että me näkisimme ja uskoisimme." Myöskin ne, jotka olivat ristiinnaulitut hänen kanssaan, herjasivat häntä.</span> <span class="verse"><a name="32">32</a>Ja kuudennella hetkellä tuli pimeys yli kaiken maan, ja sitä kesti hamaan yhdeksänteen hetkeen.</span> <span class="verse"><a name="33">33</a>Ja yhdeksännellä hetkellä Jeesus huusi suurella äänellä: "Eeli, Eeli, lama sabaktani?" Se on käännettynä: Jumalani, Jumalani, miksi minut hylkäsit?</span> <span class="verse"><a name="34">34</a>Sen kuullessaan sanoivat muutamat niistä, jotka siinä seisoivat: "Katso, hän huutaa Eliasta".</span> <span class="verse"><a name="35">35</a>Ja muuan juoksi ja täytti sienen hapanviinillä, pani sen ruovon päähän ja antoi hänelle juoda sanoen: "Annas, katsokaamme, tuleeko Elias ottamaan hänet alas".</span> <span class="verse"><a name="36">36</a>Mutta Jeesus huusi suurella äänellä ja antoi henkensä.</span> <span class="verse"><a name="37">37</a>Ja temppelin esirippu repesi kahtia ylhäältä alas asti.</span> <span class="verse"><a name="38">38</a>Mutta kun sadanpäämies, joka seisoi häntä vastapäätä, näki hänen näin antavan henkensä, sanoi hän: "Totisesti tämä ihminen oli Jumalan Poika".</span> <span class="verse"><a name="39">39</a>Ja siellä oli myös naisia taampaa katselemassa. Näiden joukossa olivat Maria Magdaleena ja Maria, Jaakob nuoremman ja Jooseen äiti, ja Salome,</span> <span class="verse"><a name="40">40</a>jotka hänen ollessaan Galileassa olivat seuranneet ja palvelleet häntä, sekä useita muita, jotka olivat tulleet hänen kanssaan ylös Jerusalemiin.</span> <span class="verse"><a name="41">41</a>Ja kun jo oli tullut ilta, ja koska oli valmistuspäivä, se on sapatin aattopäivä,</span> <span class="verse"><a name="42">42</a>tuli Joosef, arimatialainen, arvossapidetty neuvoston jäsen, joka hänkin odotti Jumalan valtakuntaa, rohkaisi mielensä ja meni sisälle Pilatuksen luo ja pyysi Jeesuksen ruumista.</span> <span class="verse"><a name="43">43</a>Niin Pilatus ihmetteli, oliko hän jo kuollut, ja kutsuttuaan luoksensa sadanpäämiehen kysyi tältä, oliko hän jo kauan sitten kuollut.</span> <span class="verse"><a name="44">44</a>Ja saatuaan sadanpäämieheltä siitä tiedon hän lahjoitti ruumiin Joosefille.</span> <span class="verse"><a name="45">45</a>Tämä osti liinavaatteen ja otti hänet alas, kääri hänet liinavaatteeseen ja pani hautaan, joka oli hakattu kallioon, ja vieritti kiven hautakammion ovelle.</span> <span class="verse"><a name="46">46</a>Ja Maria Magdaleena ja Maria, Jooseen äiti, katselivat, mihin hänet pantiin.</span> </p></div</div></div></body></html>