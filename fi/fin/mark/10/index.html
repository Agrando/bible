<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/mark/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/mark">Mark</a> &gt <strong>Chapter 10</strong></div><p><span class="verse"><a name="1">1</a>Ja hän nousi sieltä ja tuli Juudean alueelle, kulkien Jordanin toista puolta. Ja taas kokoontui paljon kansaa hänen luoksensa, ja tapansa mukaan hän taas opetti heitä.</span> <span class="verse"><a name="2">2</a>Ja fariseuksia tuli hänen luoksensa, ja kiusaten häntä he kysyivät häneltä, oliko miehen lupa hyljätä vaimonsa.</span> <span class="verse"><a name="3">3</a>Hän vastasi ja sanoi heille: "Mitä Mooses on teille säätänyt?"</span> <span class="verse"><a name="4">4</a>He sanoivat: "Mooses salli kirjoittaa erokirjan ja hyljätä vaimon".</span> <span class="verse"><a name="5">5</a>Niin Jeesus sanoi heille: "Teidän sydämenne kovuuden tähden hän kirjoitti teille tämän säädöksen.</span> <span class="verse"><a name="6">6</a>Mutta luomakunnan alusta Jumala 'on luonut heidät mieheksi ja naiseksi.</span> <span class="verse"><a name="7">7</a>Sentähden mies luopukoon isästänsä ja äidistänsä ja liittyköön vaimoonsa.</span> <span class="verse"><a name="8">8</a>Ja ne kaksi tulevat yhdeksi lihaksi.' Niin eivät he enää ole kaksi, vaan yksi liha.</span> <span class="verse"><a name="9">9</a>Minkä siis Jumala on yhdistänyt, sitä älköön ihminen erottako."</span> <span class="verse"><a name="10">10</a>Ja heidän mentyään huoneeseen opetuslapset taas kysyivät häneltä tätä asiaa.</span> <span class="verse"><a name="11">11</a>Ja hän sanoi heille: "Joka hylkää vaimonsa ja nai toisen, se tekee huorin häntä vastaan.</span> <span class="verse"><a name="12">12</a>Ja jos vaimo hylkää miehensä ja menee naimisiin toisen kanssa, niin hän tekee huorin."</span> <span class="verse"><a name="13">13</a>Ja he toivat hänen tykönsä lapsia, että hän koskisi heihin; mutta opetuslapset nuhtelivat tuojia.</span> <span class="verse"><a name="14">14</a>Mutta kun Jeesus sen näki, närkästyi hän ja sanoi heille: "Sallikaa lasten tulla minun tyköni, älkääkä estäkö heitä, sillä senkaltaisten on Jumalan valtakunta.</span> <span class="verse"><a name="15">15</a>Totisesti minä sanon teille: joka ei ota vastaan Jumalan valtakuntaa niinkuin lapsi, se ei pääse sinne sisälle."</span> <span class="verse"><a name="16">16</a>Ja hän otti heitä syliinsä, pani kätensä heidän päällensä ja siunasi heitä.</span> <span class="verse"><a name="17">17</a>Ja hänen sieltä tielle mennessään juoksi muuan hänen luoksensa, polvistui hänen eteensä ja kysyi häneltä: "Hyvä opettaja, mitä minun pitää tekemän, että minä iankaikkisen elämän perisin?"</span> <span class="verse"><a name="18">18</a>Mutta Jeesus sanoi hänelle: "Miksi sanot minua hyväksi? Ei kukaan ole hyvä paitsi Jumala yksin.</span> <span class="verse"><a name="19">19</a>Käskyt sinä tiedät: 'Älä tapa', 'Älä tee huorin', 'Älä varasta', 'Älä sano väärää todistusta', 'Älä toiselta anasta', 'Kunnioita isääsi ja äitiäsi'."</span> <span class="verse"><a name="20">20</a>Mutta hän sanoi hänelle: "Opettaja, niitä kaikkia minä olen noudattanut nuoruudestani asti".</span> <span class="verse"><a name="21">21</a>Niin Jeesus katsoi häneen ja rakasti häntä ja sanoi hänelle: "Yksi sinulta puuttuu: mene, myy kaikki, mitä sinulla on, ja anna köyhille, niin sinulla on oleva aarre taivaassa; ja tule ja seuraa minua".</span> <span class="verse"><a name="22">22</a>Mutta hän synkistyi siitä puheesta ja meni pois murheellisena, sillä hänellä oli paljon omaisuutta.</span> <span class="verse"><a name="23">23</a>Silloin Jeesus katsoi ympärilleen ja sanoi opetuslapsillensa: "Kuinka vaikea onkaan niiden, joilla on tavaraa, päästä Jumalan valtakuntaan!"</span> <span class="verse"><a name="24">24</a>Niin opetuslapset hämmästyivät hänen sanoistaan. Mutta Jeesus rupesi taas puhumaan ja sanoi heille: "Lapset, kuinka vaikea onkaan niiden, jotka luottavat tavaraansa, päästä Jumalan valtakuntaan!</span> <span class="verse"><a name="25">25</a>Helpompi on kamelin käydä neulansilmän läpi kuin rikkaan päästä Jumalan valtakuntaan."</span> <span class="verse"><a name="26">26</a>Niin he hämmästyivät yhä enemmän ja sanoivat toisillensa: "Kuka sitten voi pelastua?"</span> <span class="verse"><a name="27">27</a>Jeesus katsoi heihin ja sanoi: "Ihmisille se on mahdotonta, mutta ei Jumalalle; sillä Jumalalle on kaikki mahdollista".</span> <span class="verse"><a name="28">28</a>Niin Pietari rupesi puhumaan sanoen hänelle: "Katso, me olemme luopuneet kaikesta ja seuranneet sinua".</span> <span class="verse"><a name="29">29</a>Jeesus sanoi: "Totisesti minä sanon teille: ei ole ketään, joka minun tähteni ja evankeliumin tähden on luopunut talosta tai veljistä tai sisarista tai äidistä tai isästä tai lapsista tai pelloista,</span> <span class="verse"><a name="30">30</a>ja joka ei saisi satakertaisesti: nyt tässä ajassa taloja ja veljiä ja sisaria ja äitejä ja lapsia ja peltoja, vainojen keskellä, ja tulevassa maailmassa iankaikkista elämää.</span> <span class="verse"><a name="31">31</a>Mutta monet ensimmäiset tulevat viimeisiksi ja viimeiset ensimmäisiksi."</span> <span class="verse"><a name="32">32</a>Ja he olivat matkalla, menossa ylös Jerusalemiin, ja Jeesus kulki heidän edellään; ja heidät valtasi hämmästys, ja ne, jotka seurasivat, olivat peloissaan. Ja hän otti taas tykönsä ne kaksitoista ja rupesi heille puhumaan, mitä hänelle oli tapahtuva:</span> <span class="verse"><a name="33">33</a>"Katso, me menemme ylös Jerusalemiin, ja Ihmisen Poika annetaan ylipappien ja kirjanoppineitten käsiin, ja he tuomitsevat hänet kuolemaan ja antavat hänet pakanain käsiin;</span> <span class="verse"><a name="34">34</a>ja ne pilkkaavat häntä ja sylkevät häntä ja ruoskivat häntä ja tappavat hänet; ja kolmen päivän perästä hän on nouseva ylös".</span> <span class="verse"><a name="35">35</a>Ja Jaakob ja Johannes, Sebedeuksen pojat, menivät hänen luoksensa ja sanoivat hänelle: "Opettaja, me tahtoisimme, että tekisit meille, mitä sinulta anomme".</span> <span class="verse"><a name="36">36</a>Hän sanoi heille: "Mitä tahdotte, että minä teille tekisin?"</span> <span class="verse"><a name="37">37</a>Niin he sanoivat hänelle: "Anna meidän istua, toisen oikealla ja toisen vasemmalla puolellasi, sinun kirkkaudessasi".</span> <span class="verse"><a name="38">38</a>Mutta Jeesus sanoi heille: "Te ette tiedä, mitä anotte. Voitteko juoda sen maljan, jonka minä juon, tahi tulla kastetuiksi sillä kasteella, jolla minut kastetaan?"</span> <span class="verse"><a name="39">39</a>He sanoivat hänelle: "Voimme". Niin Jeesus sanoi heille: "Sen maljan, jonka minä juon, te tosin juotte, ja sillä kasteella, jolla minut kastetaan, kastetaan teidätkin;</span> <span class="verse"><a name="40">40</a>mutta minun oikealla tai vasemmalla puolellani istuminen ei ole minun annettavissani, vaan se annetaan niille, joille se on valmistettu".</span> <span class="verse"><a name="41">41</a>Kun ne kymmenen sen kuulivat, alkoivat he närkästyä Jaakobiin ja Johannekseen.</span> <span class="verse"><a name="42">42</a>Mutta Jeesus kutsui heidät tykönsä ja sanoi heille: "Te tiedätte, että ne, joita kansojen ruhtinaiksi katsotaan, herroina niitä hallitsevat, ja että kansojen mahtavat käyttävät valtaansa niitä kohtaan.</span> <span class="verse"><a name="43">43</a>Mutta näin ei ole teidän kesken, vaan joka teidän keskuudessanne tahtoo suureksi tulla, se olkoon teidän palvelijanne;</span> <span class="verse"><a name="44">44</a>ja joka teidän keskuudessanne tahtoo olla ensimmäinen, se olkoon kaikkien orja.</span> <span class="verse"><a name="45">45</a>Sillä ei Ihmisen Poikakaan tullut palveltavaksi, vaan palvelemaan ja antamaan henkensä lunnaiksi monen edestä."</span> <span class="verse"><a name="46">46</a>Ja he tulivat Jerikoon. Ja kun hän vaelsi Jerikosta opetuslastensa ja suuren väkijoukon seuraamana, istui sokea kerjäläinen, Bartimeus, Timeuksen poika, tien vieressä.</span> <span class="verse"><a name="47">47</a>Ja kun hän kuuli, että se oli Jeesus Nasaretilainen, rupesi hän huutamaan ja sanomaan: "Jeesus, Daavidin poika, armahda minua".</span> <span class="verse"><a name="48">48</a>Ja monet nuhtelivat häntä saadakseen hänet vaikenemaan. Mutta hän huusi vielä enemmän: "Daavidin poika, armahda minua".</span> <span class="verse"><a name="49">49</a>Silloin Jeesus seisahtui ja sanoi: "Kutsukaa hänet tänne". Ja he kutsuivat sokean, sanoen hänelle: "Ole turvallisella mielellä, nouse; hän kutsuu sinua".</span> <span class="verse"><a name="50">50</a>Niin hän heitti vaippansa päältään, kavahti seisomaan ja tuli Jeesuksen tykö.</span> <span class="verse"><a name="51">51</a>Ja Jeesus puhutteli häntä sanoen: "Mitä tahdot, että minä sinulle tekisin?" Niin sokea sanoi hänelle: "Rabbuuni, että saisin näköni jälleen".</span> <span class="verse"><a name="52">52</a>Niin Jeesus sanoi hänelle: "Mene, sinun uskosi on sinut pelastanut". Ja kohta hän sai näkönsä ja seurasi häntä tiellä.</span> </p></div</div></div></body></html>