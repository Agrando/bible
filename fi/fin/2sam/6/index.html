<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/2sam/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/2sam">2 Samuel</a> &gt <strong>Chapter 6</strong></div><p><span class="verse"><a name="1">1</a>Daavid kokosi jälleen kaikki valiomiehet Israelista, kolmekymmentä  tuhatta miestä.</span> <span class="verse"><a name="2">2</a>Ja Daavid ja kaikki väki, joka oli hänen kanssaan, nousi ja lähti  Juudan Baalasta, tuomaan sieltä Jumalan arkkia, jonka Herra Sebaot oli  ottanut nimiinsä, hän, jonka istuinta kerubit kannattavat.</span> <span class="verse"><a name="3">3</a>Ja he panivat Jumalan arkin uusiin vaunuihin ja veivät sen pois  Abinadabin talosta, joka oli mäellä; ja Ussa ja Ahjo, Abinadabin pojat,  ohjasivat niitä uusia vaunuja.</span> <span class="verse"><a name="4">4</a>Niin he veivät Jumalan arkin pois Abinadabin talosta, joka oli  mäellä, kulkien Jumalan arkin mukana, ja Ahjo kulki arkin edellä.</span> <span class="verse"><a name="5">5</a>Ja Daavid ynnä koko Israelin heimo karkeloi kaikin voimin Herran  edessä soittaen kaikenkaltaisilla kypressipuisilla soittimilla,  kanteleilla, harpuilla, vaskirummuilla, helistimillä ja kymbaaleilla.</span> <span class="verse"><a name="6">6</a>Mutta kun he tulivat Naakonin puimatantereen luo, ojensi Ussa kätensä  Jumalan arkkiin ja tarttui siihen, sillä härät kompastuivat.</span> <span class="verse"><a name="7">7</a>Silloin Herran viha syttyi Ussaa kohtaan, ja Jumala löi hänet siinä  hänen hairahduksensa tähden, niin että hän kuoli siihen, Jumalan arkin  ääreen.</span> <span class="verse"><a name="8">8</a>Mutta Daavid pahastui siitä, että Herra niin oli murtanut Ussan.  Siitä se paikka sai nimekseen Peres-Ussa, aina tähän päivään saakka.</span> <span class="verse"><a name="9">9</a>Ja Daavid pelkäsi sinä päivänä Herraa, niin että hän sanoi: "Kuinka  Herran arkki voi tulla minun tyköni?"</span> <span class="verse"><a name="10">10</a>Eikä Daavid tahtonut siirtää Herran arkkia tykönsä Daavidin  kaupunkiin, vaan Daavid toimitti sen syrjään, gatilaisen Oobed-Edomin  taloon.</span> <span class="verse"><a name="11">11</a>Ja Herran arkki jäi kolmeksi kuukaudeksi gatilaisen Oobed-Edomin  taloon. Ja Herra siunasi Oobed-Edomia ja koko hänen taloansa.</span> <span class="verse"><a name="12">12</a>Kun kuningas Daavidille kerrottiin, että Herra oli Jumalan arkin  tähden siunannut Oobed-Edomin taloa ja kaikkea, mitä hänellä oli, niin  Daavid meni ja toi riemuiten Jumalan arkin Oobed-Edomin talosta Daavidin  kaupunkiin.</span> <span class="verse"><a name="13">13</a>Kun Herran arkin kantajat olivat astuneet kuusi askelta, uhrasi hän  härän ja juottovasikan.</span> <span class="verse"><a name="14">14</a>Ja Daavid hyppi kaikin voimin Herran edessä, ja Daavid oli puettu  pellavakasukkaan.</span> <span class="verse"><a name="15">15</a>Niin Daavid ja koko Israelin heimo toivat Herran arkin riemun  raikuessa ja pasunain pauhatessa.</span> <span class="verse"><a name="16">16</a>Kun Herran arkki tuli Daavidin kaupunkiin, katseli Miikal, Saulin  tytär, ikkunasta; ja nähdessään kuningas Daavidin karkeloivan ja  hyppivän Herran edessä halveksi hän häntä sydämessänsä.</span> <span class="verse"><a name="17">17</a>Ja kun he olivat tuoneet Herran arkin ja asettaneet sen paikalleen  majaan, jonka Daavid oli sille pystyttänyt, uhrasi Daavid polttouhreja  ja yhteysuhreja Herran edessä.</span> <span class="verse"><a name="18">18</a>Ja kun Daavid oli uhrannut polttouhrin ja yhteysuhrit, siunasi hän  kansan Herran Sebaotin nimeen.</span> <span class="verse"><a name="19">19</a>Ja hän jakoi koko kansalle, kaikelle Israelin joukolle, sekä  miehille että naisille, kullekin kakun, kappaleen lihaa ja rypälekakun.  Sitten kaikki kansa lähti, kukin kotiinsa.</span> <span class="verse"><a name="20">20</a>Mutta kun Daavid palasi takaisin tervehtimään perhettänsä, meni  Miikal, Saulin tytär, ulos Daavidia vastaan ja sanoi: "Kuinka arvokkaana  onkaan Israelin kuningas nyt esiintynyt, kun on tänä päivänä paljastanut  itsensä palvelijainsa palvelijattarien silmien edessä, niinkuin  kevytmielinen ihminen paljastautuu!"</span> <span class="verse"><a name="21">21</a>Niin Daavid sanoi Miikalille: "Herran edessä, joka on valinnut  minut, sivu sinun isäsi ja koko hänen sukunsa, ja asettanut minut Herran  kansan, Israelin, ruhtinaaksi - Herran edessä minä karkeloin;</span> <span class="verse"><a name="22">22</a>ja tähänkin minä pidän itseni liian vähäisenä ja olen omissa  silmissäni halpa; mutta ne palvelijattaret, joista sinä puhuit, tulevat  minua kunnioittamaan".</span> <span class="verse"><a name="23">23</a>Ja Miikal, Saulin tytär, ei saanut lasta kuolinpäiväänsä asti.</span> </p></div</div></div></body></html>