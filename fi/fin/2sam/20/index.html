<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/2sam/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/2sam">2 Samuel</a> &gt <strong>Chapter 20</strong></div><p><span class="verse"><a name="1">1</a>Ja siellä oli sattumalta kelvoton mies, nimeltä Seba, Bikrin poika,  benjaminilainen. Hän puhalsi pasunaan ja sanoi: "Meillä ei ole mitään  osaa Daavidiin eikä perintöosaa Iisain poikaan.  Kukin majallensa,  Israel!"</span> <span class="verse"><a name="2">2</a>Silloin kaikki Israelin miehet luopuivat Daavidista ja seurasivat  Sebaa, Bikrin poikaa; mutta Juudan miehet riippuivat kiinni  kuninkaassansa ja seurasivat häntä Jordanilta aina Jerusalemiin.</span> <span class="verse"><a name="3">3</a>Niin Daavid tuli linnaansa Jerusalemiin. Ja kuningas otti ne kymmenen  sivuvaimoa, jotka hän oli jättänyt palatsia vartioimaan, ja panetti  heidät vartioituun taloon; ja hän elätti heitä, mutta ei mennyt heidän  luoksensa. Siellä he olivat eristettyinä kuolinpäiväänsä asti, elävän  miehen leskinä.</span> <span class="verse"><a name="4">4</a>Ja kuningas sanoi Amasalle: "Kutsu koolle Juudan miehet kolmen päivän  kuluessa ja ole silloin itse paikallasi täällä".</span> <span class="verse"><a name="5">5</a>Niin Amasa meni kutsumaan koolle Juudaa; mutta hän viipyi ohi sen  ajan, jonka hän oli määrännyt.</span> <span class="verse"><a name="6">6</a>Silloin sanoi Daavid Abisaille: "Nyt Seba, Bikrin poika, tekee meille  enemmän pahaa kuin Absalom. Ota sinä herrasi palvelijat ja aja häntä  takaa, ettei hän saisi haltuunsa varustettuja kaupunkeja ja repisi  meiltä silmiä."</span> <span class="verse"><a name="7">7</a>Niin Jooabin miehet sekä kreetit ja pleetit ja kaikki urhot lähtivät  liikkeelle hänen jäljessään; he lähtivät Jerusalemista ajamaan takaa  Sebaa, Bikrin poikaa.</span> <span class="verse"><a name="8">8</a>Mutta kun he olivat suuren kiven luona, joka on Gibeonissa, tuli  Amasa heitä vastaan. Ja Jooab oli puettu takkiinsa, ja sen päällä oli  miekanvyö, kiinnitettynä vyötäisille; miekka oli tupessaan, mutta kun  hän lähti liikkeelle, niin se putosi.</span> <span class="verse"><a name="9">9</a>Ja Jooab sanoi Amasalle: "Voitko hyvin, veljeni?" Ja Jooab tarttui  oikealla kädellään Amasaa partaan, muka suudellakseen häntä.</span> <span class="verse"><a name="10">10</a>Ja kun Amasa ei varonut miekkaa, joka Jooabilla oli kädessään, pisti  tämä häntä sillä vatsaan, niin että hänen sisälmyksensä valuivat maahan;  toista pistoa ei tarvittu: hän kuoli. Sitten Jooab ja hänen veljensä  Abisai ajoivat takaa Sebaa, Bikrin poikaa.</span> <span class="verse"><a name="11">11</a>Mutta eräs Jooabin palvelijoista jäi seisomaan Amasan ääreen ja  huusi: "Jokainen, joka on Jooabille myötämielinen ja joka on Daavidin  puolella, seuratkoon Jooabia!"</span> <span class="verse"><a name="12">12</a>Ja Amasa virui verissään keskellä tietä; mutta kun se mies näki,  että kaikki väki pysähtyi siihen, vei hän Amasan tieltä syrjään pellolle  ja heitti vaatteen hänen päällensä, nähdessään, että kaikki ohikulkijat  pysähtyivät.</span> <span class="verse"><a name="13">13</a>Ja kun hänet oli toimitettu pois tieltä, kulkivat kaikki ohi ja  seurasivat Jooabia ajaakseen takaa Sebaa, Bikrin poikaa.</span> <span class="verse"><a name="14">14</a>Tämä kulki kaikkien Israelin sukukuntien kautta Aabeliin ja  Beet-Maakaan, ja kaikki beeriläiset kokoontuivat ja seurasivat häntä  sinne saakka.</span> <span class="verse"><a name="15">15</a>Mutta he tulivat ja piirittivät häntä Aabel-Beet-Maakassa ja loivat  kaupunkia vastaan vallin, joka ulottui ulkomuuriin. Ja kaikki Jooabin  väki teki hävitystyötä kukistaakseen muurin.</span> <span class="verse"><a name="16">16</a>Silloin huusi viisas vaimo kaupungista: "Kuulkaa! Kuulkaa!  Sanokaa  Jooabille, että hän tulee tänne lähelle puhutellakseni häntä".</span> <span class="verse"><a name="17">17</a>Ja kun tämä tuli häntä lähelle, sanoi vaimo: "Oletko Jooab?"  Hän  vastasi: "Olen". Vaimo sanoi hänelle: "Kuule palvelijattaresi sanoja".  Hän vastasi: "Minä kuulen".</span> <span class="verse"><a name="18">18</a>Silloin vaimo sanoi: "Muinoin oli tapana sanoa: 'On kysyttävä neuvoa  Aabelista', ja niin tuli valmista.</span> <span class="verse"><a name="19">19</a>Minä olen rauhallisimpia ja uskollisimpia Israelissa, ja sinä koetat  ottaa hengen kaupungilta, joka on äiti Israelissa.  Miksi sinä tahdot  hävittää Herran perintöosan?"</span> <span class="verse"><a name="20">20</a>Jooab vastasi ja sanoi: "Pois se, pois se! En minä tahdo hävittää  enkä tuhota.</span> <span class="verse"><a name="21">21</a>Niin ei ole asia, vaan eräs mies Efraimin vuoristosta, nimeltä Seba,  Bikrin poika, on nostanut kätensä kuningas Daavidia vastaan; luovuttakaa  hänet yksin, niin minä lähden pois kaupungin edustalta." Vaimo vastasi  Jooabille: "Katso, hänen päänsä heitetään sinulle muurin yli".</span> <span class="verse"><a name="22">22</a>Sitten vaimo viisaudessaan meni kaiken kansan luo; niin he löivät  Sebalta, Bikrin pojalta, pään poikki ja heittivät sen Jooabille. Silloin  tämä puhalsi pasunaan, ja he hajaantuivat kaupungin edustalta, kukin  majallensa. Mutta Jooab palasi kuninkaan luo Jerusalemiin.</span> <span class="verse"><a name="23">23</a>Jooab oli Israelin koko sotajoukon ylipäällikkönä, ja Benaja,  Joojadan poika, oli kreettien ja pleettien päällikkönä.</span> <span class="verse"><a name="24">24</a>Adoram oli verotöiden valvojana, ja Joosafat, Ahiludin poika, oli  kanslerina.</span> <span class="verse"><a name="25">25</a>Seja oli kirjurina, ja Saadok ja Ebjatar olivat pappeina.</span> <span class="verse"><a name="26">26</a>Myöskin jaairilainen Iira oli Daavidilla pappina.</span> </p></div</div></div></body></html>