<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/2sam/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/2sam">2 Samuel</a> &gt <strong>Chapter 24</strong></div><p><span class="verse"><a name="1">1</a>Mutta Herran viha syttyi taas Israelia kohtaan, niin että hän yllytti  Daavidin heitä vastaan, sanoen: "Mene ja laske Israel ja Juuda".</span> <span class="verse"><a name="2">2</a>Niin kuningas sanoi Jooabille, sotajoukon päällikölle, joka oli hänen  luonaan: "Kiertele kaikki Israelin sukukunnat Daanista Beersebaan asti,  ja pitäkää kansan katselmus, että minä saisin tietää kansan lukumäärän".</span> <span class="verse"><a name="3">3</a>Jooab vastasi kuninkaalle: "Herra, sinun Jumalasi, lisätköön kansan,  olkoon se kuinka suuri tahansa, satakertaiseksi, ja saakoon herrani,  kuningas, nähdä sen omin silmin. Mutta miksi herrani, kuningas, haluaa  sellaista?"</span> <span class="verse"><a name="4">4</a>Kuitenkin kuninkaan sana velvoitti Jooabia ja sotapäällikköjä; niin  Jooab ja sotapäälliköt lähtivät kuninkaan luota pitämään Israelin kansan  katselmusta.</span> <span class="verse"><a name="5">5</a>Ja he menivät Jordanin yli ja leiriytyivät Aroeriin, oikealle  puolelle jokilaakson keskikohdalla olevaa kaupunkia, Gaadiin ja  Jaeseriin päin.</span> <span class="verse"><a name="6">6</a>Sitten he tulivat Gileadiin ja Tahtim-Hodsin maahan; sitten he  tulivat Daan-Jaaniin ja sieltä ympäri Siidoniin.</span> <span class="verse"><a name="7">7</a>Sitten he tulivat Tyyron linnoitukseen ja kaikkiin hivviläisten ja  kanaanilaisten kaupunkeihin ja menivät sieltä Juudan Etelämaahan  Beersebaan asti.</span> <span class="verse"><a name="8">8</a>Ja kun he olivat kierrelleet koko maan, tulivat he yhdeksän kuukauden  ja kahdenkymmenen päivän kuluttua takaisin Jerusalemiin.</span> <span class="verse"><a name="9">9</a>Ja Jooab ilmoitti kuninkaalle kansan lasketun lukumäärän: Israelissa  oli kahdeksansataa tuhatta sotakuntoista miekkamiestä, ja Juudassa oli  viisisataa tuhatta miestä.</span> <span class="verse"><a name="10">10</a>Mutta Daavidin omatunto soimasi häntä, sittenkuin hän oli laskenut  kansan, ja Daavid sanoi Herralle: "Minä olen tehnyt suuren synnin  tehdessäni tämän; mutta anna nyt, Herra, anteeksi palvelijasi rikos,  sillä minä olen menetellyt ylen tyhmästi".</span> <span class="verse"><a name="11">11</a>Ja kun Daavid aamulla nousi, oli profeetta Gaadille, Daavidin  näkijälle, tullut tämä Herran sana:</span> <span class="verse"><a name="12">12</a>"Mene ja puhu Daavidille: Näin sanoo Herra: Kolme ehtoa minä asetan  sinun eteesi; valitse yksi niistä, niin minä teen sen sinulle".</span> <span class="verse"><a name="13">13</a>Niin Gaad meni Daavidin tykö, ilmoitti ja sanoi hänelle: "Tuleeko  nälkä seitsemäksi vuodeksi sinun maahasi, vai pakenetko sinä kolme  kuukautta vihollisiasi, jotka ajavat sinua takaa, vai tuleeko rutto  sinun maahasi kolmeksi päiväksi? Mieti nyt ja katso, mitä minä vastaan  hänelle, joka minut lähetti."</span> <span class="verse"><a name="14">14</a>Daavid vastasi Gaadille: "Minä olen suuressa hädässä. Me tahdomme  langeta Herran käsiin, sillä hänen laupeutensa on suuri; ihmisten käsiin  minä en tahdo langeta."</span> <span class="verse"><a name="15">15</a>Niin Herra antoi ruton tulla Israeliin, aamusta alkaen määrättyyn  aikaan asti; ja kansaa kuoli Daanista Beersebaan asti seitsemänkymmentä  tuhatta miestä.</span> <span class="verse"><a name="16">16</a>Mutta kun enkeli ojensi kätensä Jerusalemia kohti tuhotaksensa sen,  katui Herra sitä pahaa ja sanoi enkelille, joka kansaa tuhosi: "Jo  riittää; laske kätesi alas". Ja Herran enkeli oli silloin jebusilaisen  Araunan puimatantereen luona.</span> <span class="verse"><a name="17">17</a>Mutta nähdessään enkelin surmaavan kansaa sanoi Daavid Herralle:  "Katso, minä olen tehnyt syntiä, minä olen tehnyt väärin; mutta nämä  minun lampaani, mitä he ovat tehneet?  Sattukoon sinun kätesi minuun ja  minun isäni perheeseen."</span> <span class="verse"><a name="18">18</a>Ja Gaad tuli Daavidin tykö samana päivänä ja sanoi hänelle: "Mene ja  pystytä Herralle alttari jebusilaisen Araunan puimatantereelle".</span> <span class="verse"><a name="19">19</a>Niin Daavid meni, Gaadin sanan ja Herran käskyn mukaan.</span> <span class="verse"><a name="20">20</a>Mutta kun Arauna katsahti ulos ja näki kuninkaan palvelijoineen  tulevan luoksensa, meni hän ulos ja kumartui kasvoillensa maahan  kuninkaan eteen.</span> <span class="verse"><a name="21">21</a>Ja Arauna sanoi: "Miksi herrani, kuningas, tulee palvelijansa luo?"  Daavid vastasi: "Ostamaan sinulta puimatantereen, rakentaakseni Herralle  alttarin, että vitsaus taukoaisi kansasta".</span> <span class="verse"><a name="22">22</a>Arauna sanoi Daavidille: "Herrani, kuningas, ottakoon ja uhratkoon,  mitä hyväksi näkee. Katso, tässä on härät polttouhriksi ja puimaäkeet  sekä härkien valjaat haloiksi.</span> <span class="verse"><a name="23">23</a>Tämän kaiken, kuningas, Arauna antaa kuninkaalle." Ja Arauna sanoi  kuninkaalle: "Olkoon Herra, sinun Jumalasi, sinulle suosiollinen".</span> <span class="verse"><a name="24">24</a>Mutta kuningas sanoi Araunalle: "Ei niin, vaan minä ostan ne sinulta  täydestä hinnasta, sillä minä en uhraa Herralleni, Jumalalleni,  ilmaiseksi saatuja polttouhreja". Niin Daavid osti puimatantereen ja  härät viidelläkymmenellä hopeasekelillä.</span> </p></div</div></div></body></html>