<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/2sam/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/2sam">2 Samuel</a> &gt <strong>Chapter 7</strong></div><p><span class="verse"><a name="1">1</a>Kerran, kun kuningas istui linnassaan, sittenkuin Herra oli suonut  hänen päästä rauhaan kaikilta hänen ympärillään olevilta vihollisilta,</span> <span class="verse"><a name="2">2</a>sanoi kuningas profeetta Naatanille: "Katso, minä asun setripuisessa  linnassa, mutta Jumalan arkki asuu telttakankaan suojassa".</span> <span class="verse"><a name="3">3</a>Naatan sanoi kuninkaalle: "Tee vain kaikki, mitä mielessäsi on, sillä  Herra on sinun kanssasi".</span> <span class="verse"><a name="4">4</a>Mutta sinä yönä tapahtui, että Naatanille tuli tämä Herran sana:</span> <span class="verse"><a name="5">5</a>"Mene ja sano minun palvelijalleni Daavidille: Näin sanoo Herra:  Sinäkö rakentaisit minulle huoneen asuakseni?</span> <span class="verse"><a name="6">6</a>Enhän minä ole asunut huoneessa siitä päivästä asti, jona johdatin  israelilaiset Egyptistä, tähän päivään saakka, vaan minä olen vaeltanut  asuen teltta-asumuksessa.</span> <span class="verse"><a name="7">7</a>Olenko minä koskaan, missä olenkin vaeltanut kaikkien israelilaisten  keskuudessa, millekään Israelin sukukunnalle, jonka olen asettanut  kaitsemaan kansaani Israelia, sanonut näin: Miksi te ette ole  rakentaneet minulle setripuista huonetta?</span> <span class="verse"><a name="8">8</a>Sano siis minun palvelijalleni Daavidille: Näin sanoo Herra Sebaot:  Minä olen ottanut sinut laitumelta, lammasten jäljestä, kansani Israelin  ruhtinaaksi.</span> <span class="verse"><a name="9">9</a>Ja minä olen ollut sinun kanssasi kaikkialla, missä sinä vaelsit, ja  olen hävittänyt kaikki vihollisesi sinun tieltäsi.  Ja minä teen sinulle  suuren nimen, suurimpien nimien vertaisen maan päällä.</span> <span class="verse"><a name="10">10</a>Ja minä valmistan sijan kansalleni Israelille ja istutan sen niin,  että se asuu paikallansa eikä enää ole levoton, eivätkä vääryyden  tekijät sitä enää sorra niinkuin ennen,</span> <span class="verse"><a name="11">11</a>siitä ajasta saakka, jolloin minä asetin tuomareita kansalleni  Israelille; minä annan sinun päästä rauhaan kaikista vihollisistasi. Ja  Herra ilmoittaa sinulle, että Herra on tekevä sinulle huoneen.</span> <span class="verse"><a name="12">12</a>Kun sinun päiväsi ovat päättyneet ja sinä lepäät isiesi tykönä,  korotan minä sinun seuraajaksesi jälkeläisesi, joka lähtee sinun  ruumiistasi; ja minä vahvistan hänen kuninkuutensa.</span> <span class="verse"><a name="13">13</a>Hän on rakentava huoneen minun nimelleni, ja minä vahvistan hänen  valtaistuimensa ikuisiksi ajoiksi.</span> <span class="verse"><a name="14">14</a>Minä olen oleva hänen isänsä ja hän minun poikani, niin että, jos  hän tekee väärin, minä rankaisen häntä ihmisvitsalla ja niinkuin  ihmislapsia lyödään;</span> <span class="verse"><a name="15">15</a>mutta minun armoni ei poistu hänestä, niinkuin minä poistin sen  Saulista, jonka minä poistin sinun tieltäsi.</span> <span class="verse"><a name="16">16</a>Ja sinun sukusi ja kuninkuutesi pysyvät sinun edessäsi iäti, ja  sinun valtaistuimesi on oleva iäti vahva."</span> <span class="verse"><a name="17">17</a>Aivan näillä sanoilla ja tämän näyn mukaan Naatan puhui Daavidille.</span> <span class="verse"><a name="18">18</a>Niin kuningas Daavid meni ja asettui Herran eteen ja sanoi: "Mikä  olen minä, Herra, Herra, ja mikä on minun sukuni, että olet saattanut  minut tähän asti?</span> <span class="verse"><a name="19">19</a>Mutta tämäkin on ollut vähän sinun silmissäsi, Herra, Herra, ja niin  olet sinä puhunut palvelijasi suvulle myöskin kaukaisista asioista, näin  opettaen ihmisten tavalla, Herra, Herra.</span> <span class="verse"><a name="20">20</a>Mitä Daavid enää sinulle puhuisi? Sinähän tunnet palvelijasi, Herra,  Herra.</span> <span class="verse"><a name="21">21</a>Oman sanasi tähden ja mielesi mukaan sinä olet tehnyt sen, että  ilmoitit palvelijallesi kaikki nämä suuret asiat.</span> <span class="verse"><a name="22">22</a>Sentähden olet sinä, Herra Jumala, suuri; sillä kaiken sen mukaan,  mitä me olemme korvillamme kuulleet, ei ole sinun vertaistasi, eikä  muuta jumalaa ole kuin sinä.</span> <span class="verse"><a name="23">23</a>Ja missä on maan päällä toista kansaa sinun kansasi Israelin  vertaista, jota Jumala itse on käynyt lunastamaan kansaksensa,  tehdäkseen sen nimen kuuluisaksi ja tehdäkseen teille, sinun maallesi,  suuria ja peljättäviä tekoja kansasi edessä, jonka sinä lunastit  itsellesi Egyptistä, pakanain ja heidän jumaliensa vallasta?</span> <span class="verse"><a name="24">24</a>Ja sinä olet valmistanut itsellesi kansasi Israelin, omaksi  kansaksesi ikuisiksi ajoiksi; ja sinä, Herra, olet tullut heidän  Jumalaksensa.</span> <span class="verse"><a name="25">25</a>Niin täytä nyt, Herra Jumala, ikuisiksi ajoiksi se, mitä olet  puhunut palvelijastasi ja hänen suvustansa; tee, niinkuin olet puhunut.</span> <span class="verse"><a name="26">26</a>Niin sinun nimesi tulee suureksi iankaikkisesti, ja se on oleva:  Herra Sebaot, Israelin Jumala. Ja palvelijasi Daavidin suku on pysyvä  sinun edessäsi.</span> <span class="verse"><a name="27">27</a>Sillä sinä, Herra Sebaot, Israelin Jumala, olet ilmoittanut  palvelijallesi ja sanonut: 'Minä rakennan sinulle huoneen'.  Siitä sinun  palvelijasi on saanut rohkeuden rukoilla tämän rukouksen sinun  kuullaksesi.</span> <span class="verse"><a name="28">28</a>Ja nyt, Herra, Herra, sinä olet Jumala, ja sinun sanasi ovat todet;  ja kun olet luvannut palvelijallesi tämän hyvän,</span> <span class="verse"><a name="29">29</a>niin suvaitse nyt siunata palvelijasi sukua, että se pysyisi iäti  sinun edessäsi. Sillä sinä, Herra, Herra, olet sen luvannut, ja sinun  palvelijasi suku on oleva siunattu sinun siunauksellasi iankaikkisesti."</span> </p></div</div></div></body></html>