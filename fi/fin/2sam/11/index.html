<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/2sam/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/2sam">2 Samuel</a> &gt <strong>Chapter 11</strong></div><p><span class="verse"><a name="1">1</a>Vuoden vaihteessa, kuningasten sotaanlähtöaikana, lähetti Daavid  Jooabin ja hänen kanssaan palvelijansa ja koko Israelin sotaretkelle; ja  he hävittivät ammonilaisten maata ja piirittivät Rabbaa. Mutta Daavid  itse jäi Jerusalemiin.</span> <span class="verse"><a name="2">2</a>Niin tapahtui eräänä iltana, kun Daavid oli noussut vuoteeltansa ja  käveli kuninkaan linnan katolla, että hän katolta näki naisen  peseytymässä; ja nainen oli näöltään hyvin ihana.</span> <span class="verse"><a name="3">3</a>Daavid lähetti hankkimaan tietoja naisesta; ja sanottiin: "Se on  Batseba, Eliamin tytär, heettiläisen Uurian vaimo".</span> <span class="verse"><a name="4">4</a>Niin Daavid lähetti sanansaattajat häntä noutamaan, ja hän tuli hänen  luoksensa. Ja Daavid makasi naisen kanssa, joka juuri oli puhdistautunut  saastaisuudestaan. Sitten tämä palasi kotiinsa.</span> <span class="verse"><a name="5">5</a>Ja vaimo tuli raskaaksi; ja hän lähetti ilmoittamaan Daavidille:  "Minä olen raskaana".</span> <span class="verse"><a name="6">6</a>Silloin Daavid lähetti Jooabille sanan: "Lähetä minun luokseni  heettiläinen Uuria". Ja Jooab lähetti Uurian Daavidin luo.</span> <span class="verse"><a name="7">7</a>Ja kun Uuria tuli Daavidin luo, kysyi tämä, kuinka Jooab ja väki  voivat ja kuinka sota menestyi.</span> <span class="verse"><a name="8">8</a>Ja Daavid sanoi Uurialle: "Mene kotiisi ja pese jalkasi".  Uuria  lähti kuninkaan linnasta, ja kuninkaan lahja seurasi häntä.</span> <span class="verse"><a name="9">9</a>Mutta Uuria panikin maata kuninkaan linnan oven eteen kaikkien muiden  herransa palvelijain joukkoon eikä mennyt kotiinsa.</span> <span class="verse"><a name="10">10</a>Kun Daavidille ilmoitettiin: "Uuria ei ole mennytkään kotiinsa",  sanoi Daavid Uurialle: "Tulethan sinä matkalta, mikset mennyt kotiisi?"</span> <span class="verse"><a name="11">11</a>Mutta Uuria sanoi Daavidille: "Arkki ja Israel ja Juuda asuvat  lehtimajoissa, minun herrani Jooab ja herrani palvelijat ovat  leiriytyneinä kedolla; menisinkö minä kotiin syömään, juomaan ja  makaamaan vaimoni kanssa? Niin totta kuin sinä elät ja sinun sielusi  elää: sitä minä en tee."</span> <span class="verse"><a name="12">12</a>Niin Daavid sanoi Uurialle: "Jää tänne vielä täksi päiväksi, niin  minä huomenna päästän sinut menemään". Niin Uuria jäi Jerusalemiin vielä  siksi päiväksi. Seuraavana päivänä</span> <span class="verse"><a name="13">13</a>Daavid kutsui hänet luoksensa syömään ja juomaan ja juotti hänet  juovuksiin. Mutta illalla hän meni maata vuoteelleen herransa  palvelijain joukkoon eikä mennyt kotiinsa.</span> <span class="verse"><a name="14">14</a>Seuraavana aamuna Daavid kirjoitti kirjeen Jooabille ja lähetti sen  Uurian mukana.</span> <span class="verse"><a name="15">15</a>Ja kirjeessä hän kirjoitti näin: "Pankaa Uuria eturintaan,  kiivaimpaan taisteluun, ja vetäytykää takaisin hänen luotaan, että hänet  lyötäisiin kuoliaaksi".</span> <span class="verse"><a name="16">16</a>Piirittäessään kaupunkia Jooab asetti Uurian siihen paikkaan, missä  tiesi urhoollisimpien miesten olevan.</span> <span class="verse"><a name="17">17</a>Kun sitten kaupungin miehet ryntäsivät ulos ja ryhtyivät taisteluun  Jooabin kanssa, niin väkeä, Daavidin palvelijoita, kaatui, ja myöskin  heettiläinen Uuria kuoli.</span> <span class="verse"><a name="18">18</a>Sitten Jooab lähetti ilmoittamaan Daavidille kaikki, mitä  taistelussa oli tapahtunut.</span> <span class="verse"><a name="19">19</a>Ja hän käski sanansaattajaa sanoen: "Kun olet kertonut kuninkaalle  kaikki, mitä sodassa on tapahtunut,</span> <span class="verse"><a name="20">20</a>niin kuningas ehkä kiivastuu ja sanoo sinulle: 'Miksi menitte niin  lähelle kaupunkia taistelemaan? Ettekö tienneet, että ne ampuvat  muurilta?</span> <span class="verse"><a name="21">21</a>Kuka surmasi Abimelekin, Jerubbesetin pojan? Eikö nainen heittänyt  muurilta jauhinkiviä hänen päällensä, niin että hän kuoli Teebeksessä?  Miksi menitte niin lähelle muuria?' Sano silloin: 'Myöskin sinun  palvelijasi heettiläinen Uuria on kuollut'."</span> <span class="verse"><a name="22">22</a>Sanansaattaja lähti, ja tultuaan hän ilmoitti Daavidille kaiken,  mitä Jooab oli lähettänyt hänet ilmoittamaan.</span> <span class="verse"><a name="23">23</a>Ja sanansaattaja sanoi Daavidille: "Ne miehet olivat meille  ylivoimaiset ja ryntäsivät meitä vastaan ulos kedolle, mutta me  työnsimme heidät takaisin portin ovelle saakka.</span> <span class="verse"><a name="24">24</a>Silloin ampujat ampuivat muurilta sinun palvelijoitasi, ja kuninkaan  palvelijoita kuoli; myöskin palvelijasi heettiläinen Uuria kuoli."</span> <span class="verse"><a name="25">25</a>Silloin Daavid sanoi sanansaattajalle: "Sano näin Jooabille: 'Älä  pane sitä pahaksesi, sillä miekka syö milloin yhden, milloin toisen;  taistele urheasti kaupunkia vastaan ja hävitä se'. Rohkaise häntä näin."</span> <span class="verse"><a name="26">26</a>Kun Uurian vaimo kuuli, että hänen miehensä Uuria oli kuollut, piti  hän puolisolleen valittajaiset.</span> <span class="verse"><a name="27">27</a>Mutta kun suruaika oli ohitse, lähetti Daavid ottamaan hänet  linnaansa, ja hän tuli hänen vaimoksensa. Sitten hän synnytti hänelle  pojan. Mutta se, minkä Daavid oli tehnyt, oli paha Herran silmissä.</span> </p></div</div></div></body></html>