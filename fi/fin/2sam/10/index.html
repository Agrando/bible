<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/2sam/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/2sam">2 Samuel</a> &gt <strong>Chapter 10</strong></div><p><span class="verse"><a name="1">1</a>Senjälkeen ammonilaisten kuningas kuoli, ja hänen poikansa Haanun  tuli kuninkaaksi hänen sijaansa.</span> <span class="verse"><a name="2">2</a>Niin Daavid sanoi: "Minä osoitan laupeutta Haanunille, Naahaan  pojalle, niinkuin hänen isänsä osoitti laupeutta minulle". Ja Daavid  lähetti palvelijoitaan lohduttamaan häntä hänen isänsä kuoleman  johdosta. Kun Daavidin palvelijat tulivat ammonilaisten maahan,</span> <span class="verse"><a name="3">3</a>sanoivat ammonilaisten päämiehet herrallensa Haanunille: "Luuletko  sinä, että Daavid tahtoo kunnioittaa sinun isääsi, kun hän lähettää  lohduttajia sinun luoksesi? Varmasti on Daavid lähettänyt palvelijansa  sinun luoksesi tutkimaan kaupunkia ja vakoilemaan ja hävittämään sitä."</span> <span class="verse"><a name="4">4</a>Niin Haanun otatti kiinni Daavidin palvelijat, ajatti toisen puolen  heidän partaansa ja leikkautti toisen puolen heidän vaatteistaan,  peräpuolia myöten, ja päästi heidät sitten menemään.</span> <span class="verse"><a name="5">5</a>Ja kun se ilmoitettiin Daavidille, lähetti hän sanan heitä vastaan,  sillä miehiä oli pahasti häväisty. Ja kuningas käski sanoa: "Jääkää  Jerikoon, kunnes partanne on kasvanut, ja tulkaa sitten takaisin".</span> <span class="verse"><a name="6">6</a>Kun ammonilaiset näkivät joutuneensa Daavidin vihoihin, lähettivät  ammonilaiset lähettiläitä ja palkkasivat Beet-Rehobin ja Sooban  aramilaisia, kaksikymmentä tuhatta jalkamiestä, ja Maakan kuninkaalta  tuhat miestä ja Toobin miehiä kaksitoista tuhatta.</span> <span class="verse"><a name="7">7</a>Kun Daavid sen kuuli, lähetti hän Jooabin ja koko sotajoukon, kaikki  urhot.</span> <span class="verse"><a name="8">8</a>Niin ammonilaiset lähtivät ja asettuivat sotarintaan portin oven  edustalle, mutta Sooban ja Rehobin aramilaiset ja Toobin ja Maakan  miehet olivat eri joukkona kedolla.</span> <span class="verse"><a name="9">9</a>Kun Jooab näki, että häntä uhkasi hyökkäys edestä ja takaa, valitsi  hän miehiä kaikista Israelin valiomiehistä ja asettui sotarintaan  aramilaisia vastaan.</span> <span class="verse"><a name="10">10</a>Mutta muun väen hän antoi veljensä Abisain johtoon, ja tämä asettui  sotarintaan ammonilaisia vastaan.</span> <span class="verse"><a name="11">11</a>Ja hän sanoi: "Jos aramilaiset tulevat minulle ylivoimaisiksi, niin  tule sinä minun avukseni; jos taas ammonilaiset tulevat sinulle  ylivoimaisiksi, niin minä tulen sinua auttamaan.</span> <span class="verse"><a name="12">12</a>Ole luja, ja pysykäämme lujina kansamme puolesta ja meidän Jumalamme  kaupunkien puolesta. Tehköön sitten Herra, minkä hyväksi näkee."</span> <span class="verse"><a name="13">13</a>Sitten Jooab ja väki, joka oli hänen kanssaan, ryhtyi taisteluun  aramilaisia vastaan, ja nämä pakenivat häntä.</span> <span class="verse"><a name="14">14</a>Ja kun ammonilaiset näkivät aramilaisten pakenevan, pakenivat hekin  Abisaita ja menivät kaupunkiin. Sitten Jooab palasi ahdistamasta  ammonilaisia ja tuli Jerusalemiin.</span> <span class="verse"><a name="15">15</a>Kun aramilaiset näkivät, että Israel oli voittanut heidät,  kokoontuivat he kaikki,</span> <span class="verse"><a name="16">16</a>ja Hadareser lähetti nostattamaan niitä aramilaisia, jotka asuivat  tuolla puolella Eufrat-virran; ja he tulivat Heelamiin, ja Soobak,  Hadareserin sotapäällikkö, johti heitä.</span> <span class="verse"><a name="17">17</a>Kun se ilmoitettiin Daavidille, kokosi hän kaiken Israelin ja meni  Jordanin yli ja tuli Heelamiin; ja aramilaiset asettuivat sotarintaan  Daavidia vastaan ja taistelivat hänen kanssaan.</span> <span class="verse"><a name="18">18</a>Mutta aramilaiset pakenivat Israelia, ja Daavid tappoi aramilaisilta  seitsemän sataa vaunuhevosta ja neljäkymmentä tuhatta ratsumiestä, ja  heidän sotapäällikkönsä Soobakin hän siellä löi kuoliaaksi.</span> <span class="verse"><a name="19">19</a>Kun kaikki Hadareserin alaiset kuninkaat näkivät, että Israel oli  voittanut heidät, tekivät he Israelin kanssa rauhan ja palvelivat heitä.  Sitten aramilaiset eivät enää uskaltaneet auttaa ammonilaisia.</span> </p></div</div></div></body></html>