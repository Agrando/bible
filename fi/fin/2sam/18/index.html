<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/2sam/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/2sam">2 Samuel</a> &gt <strong>Chapter 18</strong></div><p><span class="verse"><a name="1">1</a>Ja Daavid piti mukanaan olevan väen katselmuksen, ja asetti sille  tuhannen- ja sadanpäämiehet.</span> <span class="verse"><a name="2">2</a>Sitten Daavid lähetti väen liikkeelle: yhden kolmanneksen Jooabin  johdolla, toisen kolmanneksen Abisain, Serujan pojan, Jooabin veljen,  johdolla ja kolmannen kolmanneksen gatilaisen Ittain johdolla. Ja  kuningas sanoi kansalle: "Minä lähden myös itse teidän kanssanne".</span> <span class="verse"><a name="3">3</a>Mutta kansa vastasi: "Älä lähde; sillä jos me pakenemme, ei meistä  välitetä, ja jos puolet meistä saa surmansa, ei meistä silloinkaan  välitetä, mutta sinä olet niinkuin kymmenen tuhatta meistä. Sentähden on  nyt parempi, että sinä olet valmiina tulemaan meille avuksi  kaupungista."</span> <span class="verse"><a name="4">4</a>Niin kuningas sanoi heille: "Minä teen, minkä te hyväksi näette". Ja  kuningas asettui portin pieleen, ja kaikki väki lähti liikkeelle sadan  ja tuhannen joukkoina.</span> <span class="verse"><a name="5">5</a>Mutta kuningas käski Jooabia, Abisaita ja Ittaita ja sanoi: "Pidelkää  minulle mieliksi hellävaroen nuorukaista Absalomia".  Ja kaikki kansa  kuuli, kuinka kuningas antoi kaikille päälliköille käskyn Absalomista.</span> <span class="verse"><a name="6">6</a>Niin väki lähti kentälle Israelia vastaan, ja taistelu tapahtui  Efraimin metsässä.</span> <span class="verse"><a name="7">7</a>Siellä Daavidin palvelijat voittivat Israelin väen, ja siellä oli  sinä päivänä suuri mieshukka: kaksikymmentä tuhatta miestä.</span> <span class="verse"><a name="8">8</a>Ja taistelu levisi koko siihen seutuun; ja metsä söi sinä päivänä  enemmän väkeä kuin miekka.</span> <span class="verse"><a name="9">9</a>Ja Absalom sattui yhteen Daavidin palvelijain kanssa. Absalom  ratsasti muulilla; ja kun muuli tuli suuren, tiheäoksaisen tammen alle,  tarttui hän päästään tammeen, niin että hän jäi riippumaan taivaan ja  maan välille, kun muuli juoksi pois hänen altansa.</span> <span class="verse"><a name="10">10</a>Sen näki eräs mies ja ilmoitti sen Jooabille ja sanoi: "Katso, minä  näin Absalomin riippuvan tammessa".</span> <span class="verse"><a name="11">11</a>Niin Jooab sanoi miehelle, joka ilmoitti hänelle tämän: "Jos näit  sen, miksi et lyönyt häntä siinä maahan? Minun olisi ollut annettava  sinulle kymmenen hopeasekeliä ja vyö."</span> <span class="verse"><a name="12">12</a>Mutta mies vastasi Jooabille: "Vaikka käsiini punnittaisiin tuhat  hopeasekeliä, en sittenkään kävisi käsiksi kuninkaan poikaan, sillä  kuningas käski meidän kuultemme sinua, Abisaita ja Ittaita sanoen:  'Pitäkää vaari nuorukaisesta Absalomista'.</span> <span class="verse"><a name="13">13</a>Vai kavaltaisinko minä oman henkeni? Sillä eihän mikään pysy salassa  kuninkaalta, ja sinä pysyisit kyllä syrjässä."</span> <span class="verse"><a name="14">14</a>Niin Jooab sanoi: "Minä en enää kuluta aikaa sinun kanssasi". Sitten  hän otti kolme keihästä käteensä ja pisti ne Absalomin rintaan, kun hän  vielä eli tammessa.</span> <span class="verse"><a name="15">15</a>Ja kymmenen nuorta miestä, Jooabin aseenkantajaa, astui Absalomin  luo, ja he löivät hänet kuoliaaksi.</span> <span class="verse"><a name="16">16</a>Sitten Jooab puhalsi pasunaan; ja väki palasi ajamasta takaa  Israelia, kun Jooab pysähdytti väen.</span> <span class="verse"><a name="17">17</a>Ja he ottivat Absalomin ja heittivät hänet metsässä suureen kuoppaan  ja pystyttivät sangen suuren kiviroukkion hänen päällensä. Mutta koko  Israel pakeni, kukin majallensa.</span> <span class="verse"><a name="18">18</a>Mutta Absalom oli eläessään hankkinut ja pystyttänyt itsellensä  patsaan, joka on Kuninkaanlaaksossa; sillä hän sanoi: "Minulla ei ole  poikaa, joka säilyttäisi minun nimeni muiston".  Patsaan hän oli  kutsunut nimensä mukaan, ja sen nimi on vielä tänäkin päivänä Absalomin  muistomerkki.</span> <span class="verse"><a name="19">19</a>Ja Ahimaas, Saadokin poika, sanoi: "Minä juoksen saattamaan  kuninkaalle sen ilosanoman, että Herra on auttanut hänet hänen  vihollistensa käsistä oikeuteensa".</span> <span class="verse"><a name="20">20</a>Mutta Jooab sanoi hänelle: "Tänä päivänä et ole ilosanoman saattaja;  jonakin muuna päivänä saattanet ilosanoman, mutta tänä päivänä et saata  ilosanomaa, sillä onhan kuninkaan poika kuollut".</span> <span class="verse"><a name="21">21</a>Sitten Jooab sanoi eräälle etiopialaiselle: "Mene ja ilmoita  kuninkaalle, mitä olet nähnyt". Niin etiopialainen kumarsi Jooabille ja  lähti juoksemaan.</span> <span class="verse"><a name="22">22</a>Mutta Ahimaas, Saadokin poika, sanoi taas Jooabille: "Tulkoon mitä  tahansa, mutta minä juoksen etiopialaisen jälkeen". Jooab sanoi: "Miksi  sinä juoksisit, poikani, eihän sinulle siitä ilosanomansaattajan palkkaa  tule?"</span> <span class="verse"><a name="23">23</a>"Tulkoon mitä tahansa, mutta minä juoksen." Silloin hän sanoi  hänelle: "Juokse sitten". Niin Ahimaas lähti juoksemaan Lakeuden tietä  ja sivuutti etiopialaisen.</span> <span class="verse"><a name="24">24</a>Daavid istui molempien porttien välissä. Ja tähystäjä meni portin  katolle muurin päälle; kun hän nosti silmänsä ja katseli, niin katso:  mies tuli juosten yksinänsä.</span> <span class="verse"><a name="25">25</a>Tähystäjä huusi ja ilmoitti sen kuninkaalle. Niin kuningas sanoi:  "Jos hän on yksin, niin hänellä on ilosanoma". Ja hän tuli yhä  lähemmäksi.</span> <span class="verse"><a name="26">26</a>Sitten tähystäjä näki toisen miehen tulevan juosten; ja hän huusi  porttiin sanoen: "Minä näen vielä toisen miehen tulevan juosten  yksinänsä". Kuningas sanoi: "Sekin saattaa ilosanomaa".</span> <span class="verse"><a name="27">27</a>Ja tähystäjä sanoi: "Sen ensimmäisen juoksu näyttää minusta  Ahimaasin, Saadokin pojan, juoksulta". Niin kuningas sanoi: "Se on hyvä  mies; hän tulee hyviä sanomia tuoden".</span> <span class="verse"><a name="28">28</a>Ja Ahimaas huusi ja sanoi kuninkaalle: "Rauha!" Sitten hän kumartui  kasvoillensa maahan kuninkaan eteen ja sanoi: "Kiitetty olkoon Herra,  sinun Jumalasi, joka on antanut sinun käsiisi ne miehet, jotka nostivat  kätensä herraani, kuningasta, vastaan".</span> <span class="verse"><a name="29">29</a>Niin kuningas kysyi: "Voiko nuorukainen Absalom hyvin?"  Ahimaas  vastasi: "Minä näin suuren väkijoukon, kun kuninkaan palvelija Jooab  lähetti minut, palvelijasi; mutta en tiedä, mitä se oli".</span> <span class="verse"><a name="30">30</a>Kuningas sanoi: "Astu syrjään ja asetu sinne". Niin hän astui  syrjään ja jäi seisomaan sinne.</span> <span class="verse"><a name="31">31</a>Ja katso, etiopialainen tuli perille, ja etiopialainen sanoi:  "Ilosanoma herralleni, kuninkaalle: Herra on tänä päivänä auttanut sinut  oikeuteesi kaikkien niiden käsistä, jotka ovat nousseet sinua vastaan".</span> <span class="verse"><a name="32">32</a>Kuningas kysyi etiopialaiselta: "Voiko nuorukainen Absalom hyvin?"  Etiopialainen vastasi: "Käyköön herrani kuninkaan vihollisille ja  kaikille, jotka nousevat sinua vastaan tehdäksensä sinulle pahaa,  niinkuin on käynyt sille nuorukaiselle".</span> <span class="verse"><a name="33">33</a>(19:1) Kuningas tuli kovin järkytetyksi, nousi portin päällä olevaan  yläsaliin ja itki. Ja mennessänsä hän huusi näin: "Poikani Absalom,  minun poikani, oma poikani Absalom! Jospa minä olisin kuollut sinun  sijastasi! Absalom, poikani, oma poikani!"</span> </p></div</div></div></body></html>