<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/1kgs/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/1kgs">1 Kings</a> &gt <strong>Chapter 1</strong></div><p><span class="verse"><a name="1">1</a>Kun kuningas Daavid oli käynyt vanhaksi ja iäkkääksi, ei hän enää  voinut pysyä lämpimänä, vaikka häntä peitettiin peitteillä.</span> <span class="verse"><a name="2">2</a>Silloin hänen palvelijansa sanoivat hänelle: "Etsittäköön herralleni,  kuninkaalle, tyttö, neitsyt, palvelemaan kuningasta ja olemaan hänen  hoitajattarenaan. Jos hän makaa sinun sylissäsi, niin herrani, kuningas,  pysyy lämpimänä."</span> <span class="verse"><a name="3">3</a>Ja he etsivät koko Israelin alueelta kaunista tyttöä ja löysivät  suunemilaisen Abisagin ja veivät hänet kuninkaan tykö.</span> <span class="verse"><a name="4">4</a>Hän oli hyvin kaunis tyttö ja tuli kuninkaan hoitajattareksi ja  palveli häntä. Mutta kuningas ei yhtynyt häneen.</span> <span class="verse"><a name="5">5</a>Mutta Adonia, Haggitin poika, korotti itsensä ja sanoi: "Minä tahdon  tulla kuninkaaksi". Ja hän hankki itselleen sotavaunuja ja ratsumiehiä  ja viisikymmentä miestä, jotka juoksivat hänen edellään.</span> <span class="verse"><a name="6">6</a>Hänen isänsä ei koskaan elämässään ollut pahoittanut hänen mieltään  sanomalla: "Kuinka sinä noin teet?" Hän oli myöskin hyvin kaunis mies;  ja äiti oli synnyttänyt hänet Absalomin jälkeen.</span> <span class="verse"><a name="7">7</a>Hän neuvotteli Jooabin, Serujan pojan, ja pappi Ebjatarin kanssa; ja  he kannattivat Adonian puoluetta.</span> <span class="verse"><a name="8">8</a>Mutta pappi Saadok ja Benaja, Joojadan poika, sekä profeetta Naatan,  Siimei, Rei ja Daavidin urhot eivät olleet Adonian puolella.</span> <span class="verse"><a name="9">9</a>Ja Adonia teurasti lampaita, raavaita ja juottovasikoita  Soohelet-kiven luona, joka on Roogelin lähteen ääressä. Ja hän kutsui  kaikki veljensä, kuninkaan pojat, ja kaikki Juudan miehet, kuninkaan  palvelijat;</span> <span class="verse"><a name="10">10</a>mutta profeetta Naatanin, Benajan, urhot ja veljensä Salomon hän  jätti kutsumatta.</span> <span class="verse"><a name="11">11</a>Silloin Naatan sanoi Batseballe, Salomon äidille, näin: "Etkö ole  kuullut, että Adonia, Haggitin poika, on tullut kuninkaaksi, herramme  Daavidin siitä mitään tietämättä?</span> <span class="verse"><a name="12">12</a>Niin tule nyt, minä annan sinulle neuvon, että pelastat oman henkesi  ja poikasi Salomon hengen.</span> <span class="verse"><a name="13">13</a>Mene kuningas Daavidin tykö ja sano hänelle: Herrani, kuningas, etkö  sinä itse ole vannonut palvelijattarellesi ja sanonut: Sinun poikasi  Salomo on tuleva kuninkaaksi minun jälkeeni; hän on istuva minun  valtaistuimellani? Miksi siis Adonia on tullut kuninkaaksi?</span> <span class="verse"><a name="14">14</a>Ja katso, sinun vielä puhutellessasi kuningasta siellä, tulen minä  sinun jälkeesi sisään ja vahvistan sinun sanasi."</span> <span class="verse"><a name="15">15</a>Niin Batseba meni kuninkaan tykö makuuhuoneeseen. Kuningas oli hyvin  vanha; ja suunemilainen Abisag palveli kuningasta.</span> <span class="verse"><a name="16">16</a>Ja Batseba kumarsi ja osoitti kuninkaalle kunnioitusta.  Kuningas  sanoi: "Mikä sinun on?"</span> <span class="verse"><a name="17">17</a>Hän vastasi hänelle: "Herrani, sinä olet itse vannonut  palvelijattarellesi Herran, Jumalasi, kautta: 'Sinun poikasi Salomo on  tuleva kuninkaaksi minun jälkeeni; hän on istuva minun  valtaistuimellani'.</span> <span class="verse"><a name="18">18</a>Mutta katso, nyt on Adonia tullut kuninkaaksi, ja sinä, herrani,  kuningas, et tiedä siitä mitään.</span> <span class="verse"><a name="19">19</a>Hän on teurastanut paljon härkiä, juottovasikoita ja lampaita ja  kutsunut kaikki kuninkaan pojat, pappi Ebjatarin ja sotapäällikkö  Jooabin; mutta palvelijasi Salomon hän on jättänyt kutsumatta.</span> <span class="verse"><a name="20">20</a>Sinua kohti, herrani, kuningas, ovat nyt koko Israelin silmät  tähdätyt, että ilmoittaisit heille, kuka on istuva herrani, kuninkaan,  valtaistuimella hänen jälkeensä.</span> <span class="verse"><a name="21">21</a>Muuten käy niin, että kun herrani, kuningas, on mennyt lepoon  isiensä tykö, minua ja minun poikaani Salomoa pidetään rikollisina."</span> <span class="verse"><a name="22">22</a>Ja katso, hänen vielä puhutellessaan kuningasta tuli profeetta  Naatan.</span> <span class="verse"><a name="23">23</a>Ja kuninkaalle ilmoitettiin: "Katso, profeetta Naatan on täällä". Ja  tämä tuli kuninkaan eteen ja kumartui kasvoillensa maahan kuninkaan  eteen.</span> <span class="verse"><a name="24">24</a>Ja Naatan sanoi: "Herrani, kuningas, sinäkö olet sanonut: 'Adonia on  tuleva kuninkaaksi minun jälkeeni; hän on istuva minun  valtaistuimellani'?</span> <span class="verse"><a name="25">25</a>Sillä hän on tänä päivänä mennyt ja teurastanut paljon härkiä,  juottovasikoita ja lampaita ja kutsunut kaikki kuninkaan pojat,  sotapäälliköt ja pappi Ebjatarin; ja katso, he syövät ja juovat hänen  edessään, ja he huutavat: 'Eläköön kuningas Adonia!'</span> <span class="verse"><a name="26">26</a>Mutta minut, sinun palvelijasi, pappi Saadokin, Benajan, Joojadan  pojan, ja sinun palvelijasi Salomon hän on jättänyt kutsumatta.</span> <span class="verse"><a name="27">27</a>Onko tämä lähtenyt herrastani, kuninkaasta, sinun antamatta  palvelijasi tietää, kuka on istuva herrani, kuninkaan, valtaistuimella  hänen jälkeensä?"</span> <span class="verse"><a name="28">28</a>Kuningas Daavid vastasi ja sanoi: "Kutsukaa minun luokseni Batseba".  Kun hän tuli kuninkaan eteen ja seisoi kuninkaan edessä,</span> <span class="verse"><a name="29">29</a>vannoi kuningas ja sanoi: "Niin totta kuin Herra elää, joka on  pelastanut minut kaikesta hädästä:</span> <span class="verse"><a name="30">30</a>niinkuin minä vannoin sinulle Herran, Israelin Jumalan, kautta ja  sanoin: 'Sinun poikasi Salomo on tuleva kuninkaaksi minun jälkeeni, hän  on istuva minun valtaistuimellani minun sijassani', niin minä tänä  päivänä teen".</span> <span class="verse"><a name="31">31</a>Silloin Batseba kumartui kasvoillensa maahan ja  osoitti kuninkaalle kunnioitusta ja sanoi: "Herrani, kuningas Daavid,  eläköön iankaikkisesti!"</span> <span class="verse"><a name="32">32</a>Ja kuningas Daavid sanoi: "Kutsukaa minun luokseni pappi Saadok,  profeetta Naatan ja Benaja, Joojadan poika". Niin he tulivat kuninkaan  eteen.</span> <span class="verse"><a name="33">33</a>Ja kuningas sanoi heille: "Ottakaa mukaanne herranne palvelijat ja  pankaa poikani Salomo minun oman muulini selkään ja viekää hänet alas  Giihonille.</span> <span class="verse"><a name="34">34</a>Siellä pappi Saadok ja profeetta Naatan voidelkoot hänet Israelin  kuninkaaksi. Ja puhaltakaa pasunaan ja huutakaa: 'Eläköön kuningas  Salomo!'</span> <span class="verse"><a name="35">35</a>Seuratkaa sitten häntä tänne, että hän tulisi ja istuisi minun  valtaistuimelleni ja olisi kuninkaana minun sijassani.  Sillä hänet minä  olen määrännyt Israelin ja Juudan ruhtinaaksi."</span> <span class="verse"><a name="36">36</a>Silloin Benaja, Joojadan poika, vastasi kuninkaalle ja sanoi: "Amen!  Niin sanokoon Herra, minun herrani, kuninkaan, Jumala.</span> <span class="verse"><a name="37">37</a>Niinkuin Herra on ollut minun herrani, kuninkaan, kanssa, niin  olkoon hän Salomon kanssa ja tehköön hänen valtaistuimensa vielä  suuremmaksi kuin on herrani, kuningas Daavidin, valtaistuin."</span> <span class="verse"><a name="38">38</a>Niin pappi Saadok, profeetta Naatan ja Benaja, Joojadan poika, sekä  kreetit ja pleetit menivät sinne. He panivat Salomon kuningas Daavidin  muulin selkään ja saattoivat hänet Giihonille.</span> <span class="verse"><a name="39">39</a>Ja pappi Saadok otti öljysarven majasta ja voiteli Salomon.  Ja he  puhalsivat pasunaan, ja kaikki kansa huusi: "Eläköön kuningas Salomo!"</span> <span class="verse"><a name="40">40</a>Ja kaikki kansa seurasi häntä, ja kansa soitti huiluilla ja ratkesi  niin suureen riemuun, että maa oli haljeta heidän huudostansa.</span> <span class="verse"><a name="41">41</a>Mutta Adonia ja kaikki kutsuvieraat, jotka olivat hänen kanssaan,  kuulivat sen, juuri kun olivat lopettaneet syöntinsä.  Ja kun Jooab  kuuli pasunan äänen, sanoi hän: "Mitä tuo huuto ja pauhu kaupungissa  tietää?"</span> <span class="verse"><a name="42">42</a>Hänen vielä puhuessaan tuli Joonatan, pappi Ebjatarin poika; ja  Adonia sanoi: "Tule tänne, sillä sinä olet kunnon mies ja tuot hyviä  sanomia".</span> <span class="verse"><a name="43">43</a>Joonatan vastasi ja sanoi Adonialle: "Päinvastoin! Herramme,  kuningas Daavid, on tehnyt Salomon kuninkaaksi.</span> <span class="verse"><a name="44">44</a>Kuningas lähetti hänen kanssaan pappi Saadokin, profeetta Naatanin  ja Benajan, Joojadan pojan, sekä kreetit ja pleetit, ja he panivat hänet  kuninkaan muulin selkään.</span> <span class="verse"><a name="45">45</a>Ja pappi Saadok ja profeetta Naatan voitelivat hänet Giihonilla  kuninkaaksi, ja he tulivat sieltä riemuiten, ja koko kaupunki joutui  liikkeelle. Sitä oli se huuto, jonka te kuulitte.</span> <span class="verse"><a name="46">46</a>Onpa Salomo jo istunut kuninkaan valtaistuimellekin,</span> <span class="verse"><a name="47">47</a>ja kuninkaan palvelijat ovat tulleet onnittelemaan meidän herraamme,  kuningas Daavidia, ja sanoneet: 'Antakoon sinun Jumalasi Salomon nimen  tulla vielä mainehikkaammaksi kuin sinun nimesi ja tehköön hänen  valtaistuimensa vielä suuremmaksi kuin on sinun valtaistuimesi'. Ja  kuningas on rukoillut vuoteessansa.</span> <span class="verse"><a name="48">48</a>Ja vielä on kuningas puhunut näin: 'Kiitetty olkoon Herra, Israelin  Jumala, joka tänä päivänä on asettanut jälkeläisen istumaan minun  valtaistuimellani, niin että minä olen sen omin silmin nähnyt'."</span> <span class="verse"><a name="49">49</a>Silloin kaikki Adonian kutsuvieraat joutuivat kauhun valtaan ja  nousivat ja menivät kukin tiehensä.</span> <span class="verse"><a name="50">50</a>Mutta Adonia pelkäsi Salomoa, nousi, meni ja tarttui alttarin  sarviin.</span> <span class="verse"><a name="51">51</a>Ja Salomolle ilmoitettiin: "Katso, Adonia on peläten kuningas  Salomoa tarttunut alttarin sarviin ja sanonut: 'Kuningas Salomo  vannokoon minulle tänä päivänä, ettei hän miekalla surmaa  palvelijaansa'".</span> <span class="verse"><a name="52">52</a>Silloin Salomo sanoi: "Jos hän osoittautuu kunnon mieheksi, ei  hiuskarvakaan hänen päästään ole putoava maahan; mutta jos hänessä  huomataan jotakin pahaa, on hänen kuoltava".</span> <span class="verse"><a name="53">53</a>Ja kuningas Salomo lähetti tuomaan hänet pois alttarilta; niin hän  tuli ja kumarsi kuningas Salomoa. Ja Salomo sanoi hänelle: "Mene  kotiisi".</span> </p></div</div></div></body></html>