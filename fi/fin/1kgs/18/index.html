<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/1kgs/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/1kgs">1 Kings</a> &gt <strong>Chapter 18</strong></div><p><span class="verse"><a name="1">1</a>Pitkän ajan kuluttua, kolmantena vuotena, tuli Elialle tämä Herran  sana: "Mene ja näyttäydy Ahabille, niin minä annan sateen maan päälle".</span> <span class="verse"><a name="2">2</a>Niin Elia meni näyttäytymään Ahabille. Mutta Samariassa oli kova  nälänhätä.</span> <span class="verse"><a name="3">3</a>Ja Ahab kutsui Obadjan, joka oli palatsin päällikkönä. Mutta Obadja  oli hyvin Herraa pelkääväinen mies;</span> <span class="verse"><a name="4">4</a>niinpä Obadja oli silloin, kun Iisebel hävitti Herran profeetat,  ottanut sata profeettaa ja piilottanut heidät luolaan, viisikymmentä  kerrallaan, ja elättänyt heitä leivällä ja vedellä.</span> <span class="verse"><a name="5">5</a>Ahab sanoi Obadjalle: "Kulje maa, kaikki vesilähteet ja kaikki purot.  Kenties me löydämme ruohoa pitääksemme hevoset ja muulit hengissä, niin  ettei meidän tarvitse hävittää elukoita."</span> <span class="verse"><a name="6">6</a>Ja he jakoivat keskenään kuljettavansa maan. Ahab kulki toista tietä  yksinänsä, ja Obadja kulki toista tietä yksinänsä.</span> <span class="verse"><a name="7">7</a>Kun nyt Obadja oli matkalla, niin katso, Elia tuli häntä vastaan.  Tuntiessaan tämän hän heittäytyi kasvoillensa ja sanoi: "Sinäkö se olet,  herrani Elia?"</span> <span class="verse"><a name="8">8</a>Tämä vastasi hänelle: "Minä. Mene ja sano herrallesi: 'Katso, Elia on  täällä'."</span> <span class="verse"><a name="9">9</a>Niin hän sanoi: "Mitä minä olen rikkonut, koska annat palvelijasi  Ahabin käsiin, hänen surmattavakseen?</span> <span class="verse"><a name="10">10</a>Niin totta kuin Herra, sinun Jumalasi, elää, ei ole sitä kansaa eikä  sitä valtakuntaa, josta minun herrani ei olisi lähettänyt etsimään  sinua, mutta kun on vastattu: 'Ei hän ole täällä', on hän vannottanut  sillä valtakunnalla ja sillä kansalla valan, ettei sinua ole löydetty.</span> <span class="verse"><a name="11">11</a>Ja nyt sinä sanot: 'Mene ja sano herrallesi: Katso, Elia on täällä'.</span> <span class="verse"><a name="12">12</a>Kun minä lähden pois luotasi, niin Herran Henki kuljettaa sinut, en  tiedä minne, ja kun minä menen ilmoittamaan Ahabille eikä hän löydä  sinua, niin hän tappaa minut. Ja kuitenkin palvelijasi on peljännyt  Herraa nuoruudestaan asti.</span> <span class="verse"><a name="13">13</a>Eikö herralleni ole kerrottu, mitä minä tein, kun Iisebel tappoi  Herran profeetat: kuinka minä piilotin luolaan sata Herran profeettaa,  viisikymmentä kerrallaan, ja elätin heitä leivällä ja vedellä?</span> <span class="verse"><a name="14">14</a>Ja nyt sinä sanot: 'Mene ja sano herrallesi: Katso, Elia on täällä',  ja niin hän tappaa minut."</span> <span class="verse"><a name="15">15</a>Mutta Elia sanoi: "Niin totta kuin Herra Sebaot elää, jonka edessä  minä seison, minä näyttäydyn tänä päivänä hänelle".</span> <span class="verse"><a name="16">16</a>Niin Obadja meni Ahabia vastaan ja ilmoitti hänelle tämän.  Ahab  meni silloin Eliaa vastaan.</span> <span class="verse"><a name="17">17</a>Ja nähdessään Elian Ahab sanoi hänelle: "Siinäkö sinä olet, sinä,  joka syökset Israelin onnettomuuteen?"</span> <span class="verse"><a name="18">18</a>Tämä vastasi: "En minä syökse Israelia onnettomuuteen, vaan sinä ja  sinun isäsi suku, koska te hylkäätte Herran käskyt ja koska sinä seuraat  baaleja.</span> <span class="verse"><a name="19">19</a>Mutta lähetä nyt kokoamaan kaikki Israel minun luokseni  Karmel-vuorelle, sekä neljäsataa viisikymmentä Baalin profeettaa ja  neljäsataa Aseran profeettaa, jotka syövät Iisebelin pöydästä."</span> <span class="verse"><a name="20">20</a>Niin Ahab lähetti sanan kaikille israelilaisille ja kokosi profeetat  Karmel-vuorelle.</span> <span class="verse"><a name="21">21</a>Ja Elia astui kaiken kansan eteen ja sanoi: "Kuinka kauan te onnutte  molemmille puolille? Jos Herra on Jumala, seuratkaa häntä; mutta jos  Baal on Jumala, seuratkaa häntä." Eikä kansa vastannut hänelle mitään.</span> <span class="verse"><a name="22">22</a>Niin Elia sanoi kansalle: "Minä olen ainoa jäljelle jäänyt Herran  profeetta, mutta Baalin profeettoja on neljäsataa viisikymmentä.</span> <span class="verse"><a name="23">23</a>Antakaa meille kaksi mullikkaa, ja valitkoot he itselleen toisen  mullikan, paloitelkoot sen ja pankoot kappaleet puiden päälle, mutta  älkööt panko tulta; ja minä valmistan toisen mullikan ja asetan sen  puiden päälle, mutta en pane tulta.</span> <span class="verse"><a name="24">24</a>Sitten huutakaa te jumalanne nimeä, ja minä huudan Herran nimeä. Se  jumala, joka vastaa tulella, on Jumala." Kaikki kansa vastasi ja sanoi:  "Niin on hyvä".</span> <span class="verse"><a name="25">25</a>Ja Elia sanoi Baalin profeetoille: "Valitkaa itsellenne toinen  mullikka ja valmistakaa se ensin, sillä teitä on enemmän.  Huutakaa  sitten jumalanne nimeä, mutta älkää panko tulta".</span> <span class="verse"><a name="26">26</a>Niin he ottivat sen mullikan, jonka hän antoi heille, ja valmistivat  sen. Sitten he huusivat Baalin nimeä aamusta puolipäivään asti, sanoen:  "Baal, vastaa meille!" Mutta ei ääntä, ei vastausta! Ja he hyppelivät  alttarin ääressä, joka oli tehty.</span> <span class="verse"><a name="27">27</a>Puolipäivän aikana Elia pilkkasi heitä ja sanoi: "Huutakaa kovemmin;  hän on tosin jumala, mutta hänellä voi olla jotakin toimittamista, tahi  hän on poistunut johonkin, tahi on matkalla; kenties hän nukkuu, mutta  kyllä hän herää".</span> <span class="verse"><a name="28">28</a>Niin he huusivat vielä kovemmin ja viileksivät itseään tapansa  mukaan miekoilla ja keihäillä, niin että heistä vuoti verta.</span> <span class="verse"><a name="29">29</a>Kun puolipäivä oli kulunut, joutuivat he hurmoksiin, aina siihen  hetkeen asti, jolloin ruokauhri uhrataan. Mutta ei ääntä, ei vastausta,  ei vaarinottoa!</span> <span class="verse"><a name="30">30</a>Niin Elia sanoi kaikelle kansalle: "Astukaa minun luokseni".  Ja  kaikki kansa astui hänen luoksensa. Niin hän korjasi Herran alttarin,  joka oli hajotettu.</span> <span class="verse"><a name="31">31</a>Ja Elia otti kaksitoista kiveä, yhtä monta kuin oli Jaakobin poikien  sukukuntia, hänen, jolle oli tullut tämä Herran sana: "Israel on oleva  sinun nimesi".</span> <span class="verse"><a name="32">32</a>Ja hän rakensi kivistä alttarin Herran nimeen ja teki alttarin  ympärille ojan, johon olisi mahtunut kaksi sea-mittaa jyviä.</span> <span class="verse"><a name="33">33</a>Sitten hän latoi puut, paloitteli mullikan ja pani kappaleet puiden  päälle.</span> <span class="verse"><a name="34">34</a>Ja hän sanoi: "Täyttäkää neljä ruukkua vedellä ja vuodattakaa se  polttouhrin ja puiden päälle". Ja hän sanoi: "Tehkää se toinen kerta".  Ja he tekivät niin toisen kerran.  Vielä hän sanoi: "Tehkää se kolmas  kerta". Ja he tekivät niin kolmannen kerran.</span> <span class="verse"><a name="35">35</a>Niin vesi juoksi ympäri alttarin; ojankin hän täytti vedellä.</span> <span class="verse"><a name="36">36</a>Ja kun oli tullut hetki, jolloin ruokauhri uhrataan, astui profeetta  Elia esille ja sanoi: "Herra, Aabrahamin, Iisakin ja Israelin Jumala,  tulkoon tänä päivänä tiettäväksi, että sinä olet Jumala Israelissa ja  että minä olen sinun palvelijasi ja että minä olen sinun käskystäsi  tehnyt kaiken tämän.</span> <span class="verse"><a name="37">37</a>Vastaa minulle, Herra, vastaa minulle, että tämä kansa tulisi  näkemään, että sinä, Herra, olet Jumala ja että sinä käännät heidän  sydämensä takaisin."</span> <span class="verse"><a name="38">38</a>Silloin Herran tuli iski alas ja kulutti polttouhrin, puut, kivet ja  mullan sekä nuoli veden, joka oli ojassa.</span> <span class="verse"><a name="39">39</a>Kun kaikki kansa näki tämän, lankesivat he kasvoillensa ja sanoivat:  "Herra on Jumala! Herra on Jumala!"</span> <span class="verse"><a name="40">40</a>Mutta Elia sanoi heille: "Ottakaa Baalin profeetat kiinni; älköön  yksikään heistä pääskö pakoon". Ja he ottivat heidät kiinni. Ja Elia vei  heidät Kiisonin purolle ja tappoi heidät siellä.</span> <span class="verse"><a name="41">41</a>Ja Elia sanoi Ahabille: "Nouse, syö ja juo, sillä sateen kohina  kuuluu".</span> <span class="verse"><a name="42">42</a>Niin Ahab nousi syömään ja juomaan. Mutta Elia nousi Karmelin  huipulle, kumartui maahan ja painoi kasvonsa polviensa väliin.</span> <span class="verse"><a name="43">43</a>Ja hän sanoi palvelijallensa: "Nouse ja katso merelle päin".  Tämä  nousi ja katsoi, mutta sanoi: "Ei näy mitään". Hän sanoi: "Mene  takaisin". Näin seitsemän kertaa.</span> <span class="verse"><a name="44">44</a>Seitsemännellä kerralla palvelija sanoi: "Katso, pieni pilvi, miehen  kämmenen kokoinen, nousee merestä". Niin Elia sanoi: "Nouse ja sano  Ahabille: 'Valjasta ja lähde alas, ettei sade sinua pidättäisi'".</span> <span class="verse"><a name="45">45</a>Ja tuossa tuokiossa taivas kävi mustaksi pilvistä ja myrskytuulesta,  ja tuli ankara sade. Mutta Ahab nousi vaunuihinsa ja lähti Jisreeliin.</span> <span class="verse"><a name="46">46</a>Ja Herran käsi tuli Elian päälle, ja niin hän vyötti kupeensa ja  juoksi Ahabin edellä Jisreeliin saakka.</span> </p></div</div></div></body></html>