<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/1kgs/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/1kgs">1 Kings</a> &gt <strong>Chapter 13</strong></div><p><span class="verse"><a name="1">1</a>Ja katso, Juudasta Beeteliin tuli Herran käskystä Jumalan mies, juuri  kun Jerobeam seisoi alttarin ääressä polttamassa uhreja.</span> <span class="verse"><a name="2">2</a>Ja hän huusi alttaria kohti Herran käskystä ja sanoi: "Alttari,  alttari, näin sanoo Herra: Katso, Daavidin suvusta on syntyvä poika,  nimeltä Joosia. Hän on teurastava sinun päälläsi uhrikukkulapapit, jotka  polttavat uhreja sinun päälläsi, ja sinun päälläsi tullaan polttamaan  ihmisten luita."</span> <span class="verse"><a name="3">3</a>Ja hän antoi sinä päivänä ennusmerkin, sanoen: "Ennusmerkki siitä,  että Herra on puhunut, on tämä: alttari halkeaa, ja tuhka, joka on sen  päällä, hajoaa".</span> <span class="verse"><a name="4">4</a>Kun kuningas Jerobeam kuuli Jumalan miehen sanan, jonka hän huusi  alttaria kohti Beetelissä, ojensi hän kätensä alttarilta ja sanoi:  "Ottakaa hänet kiinni". Silloin hänen kätensä, jonka hän oli ojentanut  häntä vastaan, kuivettui, eikä hän enää voinut vetää sitä takaisin.</span> <span class="verse"><a name="5">5</a>Ja alttari halkesi ja tuhka hajosi alttarilta, niinkuin Jumalan mies  Herran käskystä oli ennusmerkin antanut.</span> <span class="verse"><a name="6">6</a>Silloin kuningas puhkesi puhumaan ja sanoi Jumalan miehelle: "Lepytä  Herraa, Jumalaasi, ja rukoile minun puolestani, että minä voisin vetää  käteni takaisin". Ja Jumalan mies lepytti Herraa; niin kuningas voi  vetää kätensä takaisin, ja se tuli entiselleen.</span> <span class="verse"><a name="7">7</a>Ja kuningas puhui Jumalan miehelle: "Tule minun kanssani kotiini  virkistämään itseäsi; minä annan sinulle lahjan".</span> <span class="verse"><a name="8">8</a>Mutta Jumalan mies sanoi kuninkaalle: "Vaikka antaisit minulle puolet  linnastasi, en minä tulisi sinun kanssasi. Tässä paikassa en minä syö  leipää enkä juo vettä.</span> <span class="verse"><a name="9">9</a>Sillä niin käski minua Herra sanallansa, sanoen: Älä syö leipää, älä  juo vettä äläkä palaa samaa tietä, jota olet tullut."</span> <span class="verse"><a name="10">10</a>Ja hän meni toista tietä eikä palannut samaa tietä, jota oli tullut  Beeteliin.</span> <span class="verse"><a name="11">11</a>Mutta Beetelissä asui vanha profeetta; ja hänen poikansa tuli ja  kertoi hänelle kaiken, mitä Jumalan mies sinä päivänä oli tehnyt  Beetelissä ja mitä hän oli puhunut kuninkaalle. Kun he olivat kertoneet  sen isällensä,</span> <span class="verse"><a name="12">12</a>kysyi heidän isänsä heiltä, mitä tietä hän oli mennyt. Ja hänen  poikansa olivat nähneet, mitä tietä Juudasta tullut Jumalan mies oli  lähtenyt.</span> <span class="verse"><a name="13">13</a>Silloin hän sanoi pojilleen: "Satuloikaa minulle aasi". Ja kun he  olivat satuloineet hänelle aasin, istui hän sen selkään</span> <span class="verse"><a name="14">14</a>ja lähti Jumalan miehen jälkeen ja tapasi hänet istumassa tammen  alla. Ja hän kysyi häneltä: "Sinäkö olet se Juudasta tullut Jumalan  mies?" Hän vastasi: "Minä".</span> <span class="verse"><a name="15">15</a>Hän sanoi hänelle: "Tule kanssani minun kotiini syömään".</span> <span class="verse"><a name="16">16</a>Hän vastasi: "En voi palata enkä tulla sinun kanssasi, en voi syödä  leipää enkä juoda vettä sinun kanssasi tässä paikassa,</span> <span class="verse"><a name="17">17</a>sillä minulle on tullut sana, Herran sana: 'Älä syö leipää äläkä juo  vettä siellä, älä myöskään tule takaisin samaa tietä, jota olet  mennyt'".</span> <span class="verse"><a name="18">18</a>Hän sanoi hänelle: "Minäkin olen profeetta niinkuin sinä, ja enkeli  on puhunut minulle Herran käskystä, sanoen: 'Vie hänet kanssasi takaisin  kotiisi syömään leipää ja juomaan vettä'".  Mutta sen hän valhetteli  hänelle.</span> <span class="verse"><a name="19">19</a>Niin tämä palasi hänen kanssansa ja söi leipää ja joi vettä hänen  kodissaan.</span> <span class="verse"><a name="20">20</a>Mutta heidän istuessaan pöydässä tuli Herran sana profeetalle, joka  oli tuonut hänet takaisin.</span> <span class="verse"><a name="21">21</a>Ja hän huusi Juudasta tulleelle Jumalan miehelle, sanoen: "Näin  sanoo Herra: Koska sinä olet niskoitellut Herran käskyä vastaan etkä ole  noudattanut sitä määräystä, jonka Herra, sinun Jumalasi, sinulle antoi,</span> <span class="verse"><a name="22">22</a>vaan olet palannut syömään leipää ja juomaan vettä siinä paikassa,  josta sinulle oli sanottu: 'Älä siellä syö leipää äläkä juo vettä', niin  älköön sinun ruumiisi tulko isiesi hautaan".</span> <span class="verse"><a name="23">23</a>Ja kun hän oli syönyt leipää ja juonut, satuloi hän aasin  profeetalle, jonka hän oli tuonut takaisin.</span> <span class="verse"><a name="24">24</a>Kun tämä oli lähtenyt, kohtasi hänet leijona tiellä ja tappoi hänet.  Ja hänen ruumiinsa oli pitkänään tiellä, ja aasi seisoi hänen  vieressään, ja leijona seisoi ruumiin ääressä.</span> <span class="verse"><a name="25">25</a>Ja katso, siitä kulki ohitse miehiä, ja he näkivät ruumiin pitkänään  tiellä ja leijonan seisomassa ruumiin ääressä. He menivät ja puhuivat  siitä kaupungissa, jossa vanha profeetta asui.</span> <span class="verse"><a name="26">26</a>Kun profeetta, joka oli palauttanut hänet tieltä, kuuli sen, sanoi  hän: "Se on se Jumalan mies, joka niskoitteli Herran käskyä vastaan.  Sentähden Herra on antanut hänet leijonalle, ja se on ruhjonut ja  tappanut hänet sen Herran sanan mukaan, jonka hän oli hänelle puhunut."</span> <span class="verse"><a name="27">27</a>Ja hän puhui pojilleen, sanoen: "Satuloikaa minulle aasi".  Ja he  satuloivat.</span> <span class="verse"><a name="28">28</a>Ja hän lähti ja löysi hänen ruumiinsa, joka oli pitkänään tiellä, ja  aasin ja leijonan seisomasta ruumiin ääressä; leijona ei ollut syönyt  ruumista eikä myöskään ruhjonut aasia.</span> <span class="verse"><a name="29">29</a>Niin profeetta otti Jumalan miehen ruumiin, pani sen aasin selkään  ja vei sen takaisin; ja vanha profeetta tuli kaupunkiin pitämään  valittajaisia ja hautaamaan häntä.</span> <span class="verse"><a name="30">30</a>Ja hän pani ruumiin omaan hautaansa; ja he pitivät valittajaiset  hänelle ja huusivat: "Voi, minun veljeni!"</span> <span class="verse"><a name="31">31</a>Ja kun hän oli haudannut hänet, sanoi hän pojilleen näin: "Kun minä  kuolen, niin haudatkaa minut siihen hautaan, johon Jumalan mies on  haudattu, ja pankaa minun luuni hänen luittensa viereen.</span> <span class="verse"><a name="32">32</a>Sillä toteutuva on sana, jonka hän Herran käskystä huusi Beetelissä  olevaa alttaria vastaan ja kaikkia Samarian kaupungeissa olevia  uhrikukkulatemppeleitä vastaan."</span> <span class="verse"><a name="33">33</a>Ei tämänkään jälkeen Jerobeam kääntynyt pahalta tieltään, vaan teki  taas uhrikukkulapapeiksi kaikenkaltaisia miehiä kansan keskuudesta. Kuka  vain halusi, sen hän vihki papin virkaan, ja niin siitä tuli  uhrikukkulapappi.</span> <span class="verse"><a name="34">34</a>Ja tällä tavalla tämä tuli synniksi Jerobeamin suvulle ja syyksi  siihen, että se hävitettiin ja hukutettiin maan päältä.</span> </p></div</div></div></body></html>