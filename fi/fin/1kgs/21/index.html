<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 21</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/1kgs/21"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/1kgs">1 Kings</a> &gt <strong>Chapter 21</strong></div><p><span class="verse"><a name="1">1</a>Näiden tapausten jälkeen tapahtui tämä. Jisreeliläisellä Naabotilla  oli viinitarha, joka oli Jisreelissä Samarian kuninkaan Ahabin palatsin  vieressä.</span> <span class="verse"><a name="2">2</a>Ja Ahab puhui Naabotille sanoen: "Anna minulle viinitarhasi  vihannestarhaksi, koska se on niin likellä minun linnaani; minä annan  sinulle sen sijaan paremman viinitarhan, tahi, jos niin tahdot, minä  annan sinulle sen hinnan rahana".</span> <span class="verse"><a name="3">3</a>Mutta Naabot vastasi Ahabille: "Pois se, Herra varjelkoon minua  antamasta sinulle isieni perintöosaa".</span> <span class="verse"><a name="4">4</a>Niin Ahab tuli kotiinsa pahastuneena ja alakuloisena vastauksesta,  jonka jisreeliläinen Naabot oli hänelle antanut, kun tämä oli sanonut:  "En minä anna sinulle isieni perintöosaa".  Ja hän pani maata  vuoteellensa, käänsi kasvonsa pois eikä syönyt mitään.</span> <span class="verse"><a name="5">5</a>Niin hänen vaimonsa Iisebel tuli hänen luokseen ja puhui hänelle:  "Miksi olet niin pahoilla mielin ja miksi et syö mitään?"</span> <span class="verse"><a name="6">6</a>Ahab vastasi hänelle: "Siksi, että puhuttelin jisreeliläistä Naabotia  ja sanoin hänelle: 'Anna minulle viinitarhasi rahasta, tahi jos haluat,  annan minä sinulle toisen viinitarhan sen sijaan', mutta hän vastasi:  'En minä anna sinulle viinitarhaani'".</span> <span class="verse"><a name="7">7</a>Niin hänen vaimonsa Iisebel sanoi hänelle: "Sinäkö olet käyttävinäsi  kuninkaanvaltaa Israelissa? Nouse ja syö, ja olkoon sydämesi iloinen;  minä kyllä toimitan sinulle jisreeliläisen Naabotin viinitarhan."</span> <span class="verse"><a name="8">8</a>Ja hän kirjoitti kirjeen Ahabin nimessä, sinetöi sen hänen  sinetillään ja lähetti kirjeen vanhimmille ja ylimyksille, jotka olivat  Naabotin kaupungissa ja asuivat siellä hänen kanssaan.</span> <span class="verse"><a name="9">9</a>Ja kirjeessä hän kirjoitti näin: "Kuuluttakaa paasto ja asettakaa  Naabot istumaan etumaiseksi kansan joukkoon.</span> <span class="verse"><a name="10">10</a>Ja asettakaa kaksi kelvotonta miestä istumaan häntä vastapäätä, että  he todistaisivat hänestä näin: 'Sinä olet kironnut Jumalaa ja  kuningasta'. Viekää hänet sitten ulos ja kivittäkää hänet kuoliaaksi."</span> <span class="verse"><a name="11">11</a>Ja kaupungin miehet, vanhimmat ja ylimykset, jotka asuivat hänen  kaupungissansa, tekivät, niinkuin Iisebel oli käskenyt heitä ja niinkuin  oli kirjoitettu kirjeessä, jonka hän oli heille lähettänyt.</span> <span class="verse"><a name="12">12</a>He kuuluttivat paaston ja asettivat Naabotin istumaan etumaiseksi  kansan joukkoon.</span> <span class="verse"><a name="13">13</a>Ja kaksi kelvotonta miestä tuli ja istui häntä vastapäätä.  Ja ne  kelvottomat miehet todistivat Naabotista kansan edessä sanoen: "Naabot  on kironnut Jumalaa ja kuningasta". Silloin he veivät hänet kaupungin  ulkopuolelle ja kivittivät hänet kuoliaaksi.</span> <span class="verse"><a name="14">14</a>Sitten he lähettivät Iisebelille tämän sanan: "Naabot on kivitetty  kuoliaaksi".</span> <span class="verse"><a name="15">15</a>Kun Iisebel kuuli, että Naabot oli kivitetty kuoliaaksi, sanoi  Iisebel Ahabille: "Nouse ja ota haltuusi jisreeliläisen Naabotin  viinitarha, jota hän ei tahtonut antaa sinulle rahasta; sillä Naabot ei  ole enää elossa, vaan on kuollut".</span> <span class="verse"><a name="16">16</a>Kun Ahab kuuli, että Naabot oli kuollut, nousi hän ja lähti  jisreeliläisen Naabotin viinitarhalle ottaakseen sen haltuunsa.</span> <span class="verse"><a name="17">17</a>Mutta tisbeläiselle Elialle tuli tämä Herran sana:</span> <span class="verse"><a name="18">18</a>"Nouse ja mene tapaamaan Ahabia, Israelin kuningasta, joka asuu  Samariassa. Katso, hän on Naabotin viinitarhassa, jota hän on mennyt  ottamaan haltuunsa.</span> <span class="verse"><a name="19">19</a>Ja puhu hänelle ja sano: 'Näin sanoo Herra: Oletko sinä sekä  tappanut että anastanut perinnön?' Ja puhu sitten hänelle ja sano: 'Näin  sanoo Herra: Siinä paikassa, missä koirat nuoleskelivat Naabotin veren,  tulevat koirat nuoleskelemaan sinunkin veresi'."</span> <span class="verse"><a name="20">20</a>Ahab sanoi Elialle: "Joko löysit minut, sinä vihamieheni?"  Hän  vastasi: "Jo löysin. Koska sinä olet myynyt itsesi tekemään sitä, mikä  on pahaa Herran silmissä,</span> <span class="verse"><a name="21">21</a>niin katso, minä annan onnettomuuden kohdata sinua ja lakaisen sinut  pois ja hävitän Israelista Ahabin miespuoliset jälkeläiset, kaikki  tyynni.</span> <span class="verse"><a name="22">22</a>Ja minä teen sinun suvullesi niinkuin Jerobeamin, Nebatin pojan,  suvulle ja niinkuin Baesan, Ahian pojan, suvulle, koska sinä olet  vihoittanut minut ja saattanut Israelin tekemään syntiä.</span> <span class="verse"><a name="23">23</a>Myöskin Iisebelistä on Herra puhunut sanoen: Koirat syövät Iisebelin  Jisreelin muurin luona.</span> <span class="verse"><a name="24">24</a>Joka Ahabin jälkeläisistä kuolee kaupungissa, sen koirat syövät, ja  joka kuolee kedolle, sen syövät taivaan linnut."</span> <span class="verse"><a name="25">25</a>Totisesti ei ole ollut ketään, joka olisi niin myynyt itsensä  tekemään sitä, mikä on pahaa Herran silmissä, kuin Ahab, kun hänen  vaimonsa Iisebel vietteli häntä.</span> <span class="verse"><a name="26">26</a>Hän teki ylen kauhistavasti, kun lähti seuraamaan kivijumalia, aivan  niinkuin amorilaiset tekivät, jotka Herra karkoitti israelilaisten  tieltä.</span> <span class="verse"><a name="27">27</a>Mutta kun Ahab kuuli nämä sanat, repäisi hän vaatteensa, pani  paljaalle iholleen säkin ja paastosi. Ja hän makasi säkki yllänsä ja  liikkui hiljaa.</span> <span class="verse"><a name="28">28</a>Niin tisbeläiselle Elialle tuli tämä Herran sana:</span> <span class="verse"><a name="29">29</a>"Oletko nähnyt, kuinka Ahab on nöyrtynyt minun edessäni?  Koska hän  on nöyrtynyt minun edessäni, en minä anna onnettomuuden tulla hänen  aikanansa: hänen poikansa aikana minä annan onnettomuuden kohdata hänen  sukuansa."</span> </p></div</div></div></body></html>