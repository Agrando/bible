<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/1kgs/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/1kgs">1 Kings</a> &gt <strong>Chapter 16</strong></div><p><span class="verse"><a name="1">1</a>Ja Jeehulle, Hananin pojalle, tuli tämä Herran sana Baesaa vastaan:</span> <span class="verse"><a name="2">2</a>"Sentähden, että sinä, vaikka minä olen korottanut sinut tomusta ja  pannut sinut kansani Israelin ruhtinaaksi, olet vaeltanut Jerobeamin  teitä ja saattanut minun kansani Israelin tekemään syntiä, niin että he  ovat vihoittaneet minut synneillänsä,</span> <span class="verse"><a name="3">3</a>katso, minä lakaisen pois Baesan ja hänen sukunsa. Minä teen sinun  suvullesi, niinkuin minä tein Jerobeamin, Nebatin pojan, suvulle.</span> <span class="verse"><a name="4">4</a>Joka Baesan jälkeläisistä kuolee kaupungissa, sen koirat syövät, ja  joka kuolee kedolle, sen syövät taivaan linnut."</span> <span class="verse"><a name="5">5</a>Mitä muuta on kerrottavaa Baesasta, siitä, mitä hän teki, ja hänen  urotöistänsä, se on kirjoitettuna Israelin kuningasten aikakirjassa.</span> <span class="verse"><a name="6">6</a>Ja Baesa meni lepoon isiensä tykö, ja hänet haudattiin Tirsaan. Ja  hänen poikansa Eela tuli kuninkaaksi hänen sijaansa.</span> <span class="verse"><a name="7">7</a>Mutta profeetta Jeehun, Hananin pojan, kautta oli tullut Herran sana  Baesaa ja hänen sukuansa vastaan kaiken sen tähden, mitä hän oli tehnyt  ja mikä oli pahaa Herran silmissä, hänen kättensä tekojen tähden, joilla  hän oli vihoittanut Herran, niin että hänen kävi niinkuin Jerobeamin  suvun, kuin myöskin sen tähden, että hän oli surmannut tämän suvun.</span> <span class="verse"><a name="8">8</a>Aasan, Juudan kuninkaan, kahdentenakymmenentenä kuudentena  hallitusvuotena tuli Eela, Baesan poika, Israelin kuninkaaksi Tirsassa,  ja hän hallitsi kaksi vuotta.</span> <span class="verse"><a name="9">9</a>Mutta hänen palvelijansa Simri, jolla oli johdossaan puolet  sotavaunuista, teki salaliiton häntä vastaan. Ja kun hän Tirsassa kerran  oli juonut itsensä juovuksiin Tirsassa olevan linnan päällikön Arsan  talossa,</span> <span class="verse"><a name="10">10</a>tuli Simri sinne ja löi hänet kuoliaaksi Juudan kuninkaan Aasan  kahdentenakymmenentenä seitsemäntenä hallitusvuotena; ja hän tuli  kuninkaaksi hänen sijaansa.</span> <span class="verse"><a name="11">11</a>Ja kun hän oli tullut kuninkaaksi ja istunut valtaistuimelleen,  surmasi hän koko Baesan suvun eikä jättänyt hänen jälkeläisistään eloon  ainoatakaan miehenpuolta, ei sukulunastajaa eikä ystävää.</span> <span class="verse"><a name="12">12</a>Ja niin tuhosi Simri koko Baesan suvun, Herran sanan mukaan, jonka  hän oli puhunut Baesaa vastaan profeetta Jeehun kautta,</span> <span class="verse"><a name="13">13</a>kaikkien Baesan ja hänen poikansa Eelan syntien tähden, jotka nämä  olivat tehneet ja joilla he olivat saattaneet Israelin tekemään syntiä;  he olivat vihoittaneet Herran, Israelin Jumalan, turhilla jumalilla,  joita he palvelivat.</span> <span class="verse"><a name="14">14</a>Mitä muuta on kerrottavaa Eelasta ja kaikesta, mitä hän teki, se on  kirjoitettuna Israelin kuningasten aikakirjassa.</span> <span class="verse"><a name="15">15</a>Juudan kuninkaan Aasan kahdentenakymmenentenä seitsemäntenä  hallitusvuotena tuli Simri kuninkaaksi, ja hän hallitsi Tirsassa  seitsemän päivää. Väki oli silloin asettuneena leiriin Gibbetonin  edustalle, joka oli filistealaisilla.</span> <span class="verse"><a name="16">16</a>Kun leiriin asettunut väki kuuli sanottavan: "Simri on tehnyt  salaliiton ja on myös surmannut kuninkaan", niin koko Israel teki sinä  päivänä leirissä Omrin, Israelin sotapäällikön, kuninkaaksi.</span> <span class="verse"><a name="17">17</a>Ja Omri ja koko Israel hänen kanssaan lähti Gibbetonista, ja he  saarsivat Tirsan.</span> <span class="verse"><a name="18">18</a>Ja kun Simri näki, että kaupunki oli valloitettu, meni hän kuninkaan  linnan palatsiin ja poltti kuninkaan linnan päänsä päältä tulella, ja  niin hän kuoli,</span> <span class="verse"><a name="19">19</a>syntiensä tähden, jotka hän oli tehnyt, kun oli tehnyt sitä, mikä on  pahaa Herran silmissä, vaeltamalla Jerobeamin teitä ja hänen synnissään,  jota tämä oli tehnyt ja jolla hän oli saattanut Israelin tekemään  syntiä.</span> <span class="verse"><a name="20">20</a>Mitä muuta on kerrottavaa Simristä ja salaliitosta, jonka hän teki,  se on kirjoitettuna Israelin kuningasten aikakirjassa.</span> <span class="verse"><a name="21">21</a>Silloin Israelin kansa jakaantui kahtia. Toinen puoli kansaa seurasi  Tibniä, Giinatin poikaa, tehdäkseen hänet kuninkaaksi, toinen puoli  seurasi Omria.</span> <span class="verse"><a name="22">22</a>Mutta se osa kansaa, joka seurasi Omria, sai voiton siitä osasta  kansaa, joka seurasi Tibniä, Giinatin poikaa. Ja Tibni kuoli, ja Omri  tuli kuninkaaksi.</span> <span class="verse"><a name="23">23</a>Juudan kuninkaan Aasan kolmantenakymmenentenä ensimmäisenä  hallitusvuotena tuli Omri Israelin kuninkaaksi, ja hän hallitsi  kaksitoista vuotta; Tirsassa hän hallitsi kuusi vuotta.</span> <span class="verse"><a name="24">24</a>Hän osti Samarian vuoren Semeriltä kahdella talentilla hopeata ja  rakensi vuorelle kaupungin ja kutsui rakentamansa kaupungin Samariaksi  Semerin, vuoren omistajan, nimen mukaan.</span> <span class="verse"><a name="25">25</a>Ja Omri teki sitä, mikä on pahaa Herran silmissä, teki enemmän pahaa  kuin kaikki hänen edeltäjänsä.</span> <span class="verse"><a name="26">26</a>Ja hän vaelsi kaikessa Jerobeamin, Nebatin pojan, tietä ja hänen  synneissänsä, joilla hän oli saattanut Israelin tekemään syntiä, niin  että he vihoittivat Herran, Israelin Jumalan, turhilla jumalillaan.</span> <span class="verse"><a name="27">27</a>Mitä muuta on kerrottavaa Omrista, siitä, mitä hän teki, ja hänen  tekemistään urotöistä, se on kirjoitettuna Israelin kuningasten  aikakirjassa.</span> <span class="verse"><a name="28">28</a>Omri meni lepoon isiensä tykö, ja hänet haudattiin Samariaan. Ja  hänen poikansa Ahab tuli kuninkaaksi hänen sijaansa.</span> <span class="verse"><a name="29">29</a>Ahab, Omrin poika, tuli Israelin kuninkaaksi Aasan, Juudan  kuninkaan, kolmantenakymmenentenä kahdeksantena hallitusvuotena; sitten  Ahab, Omrin poika, hallitsi Israelia Samariassa kaksikymmentä kaksi  vuotta.</span> <span class="verse"><a name="30">30</a>Mutta Ahab, Omrin poika, teki sitä, mikä on pahaa Herran silmissä,  enemmän kuin kaikki hänen edeltäjänsä.</span> <span class="verse"><a name="31">31</a>Ei ollut siinä kylliksi, että hän vaelsi Jerobeamin, Nebatin pojan,  synneissä, vaan hän otti myös vaimokseen Iisebelin, siidonilaisten  kuninkaan Etbaalin tyttären, ja rupesi palvelemaan Baalia ja kumartamaan  sitä.</span> <span class="verse"><a name="32">32</a>Ja hän pystytti alttarin Baalille Baalin temppeliin, jonka hän oli  rakentanut Samariaan.</span> <span class="verse"><a name="33">33</a>Ahab teki myös aseran. Ja Ahab teki vielä paljon muuta ja vihoitti  Herraa, Israelin Jumalaa, enemmän kuin kukaan niistä Israelin  kuninkaista, jotka olivat olleet ennen häntä.</span> <span class="verse"><a name="34">34</a>Hänen aikanansa beeteliläinen Hiiel rakensi uudelleen Jerikon. Sen  perustuksen laskemisesta hän menetti esikoisensa Abiramin, ja sen ovien  pystyttämisestä hän menetti nuorimpansa Segubin, Herran sanan mukaan,  jonka hän oli puhunut Joosuan, Nuunin pojan, kautta.</span> </p></div</div></div></body></html>