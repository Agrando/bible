<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/1cor/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/1cor">1 Corinthians</a> &gt <strong>Chapter 12</strong></div><p><span class="verse"><a name="1">1</a>Mutta mitä hengellisiin lahjoihin tulee, niin en tahdo, veljet, pitää teitä niistä tietämättöminä.</span> <span class="verse"><a name="2">2</a>Te tiedätte, että kun olitte pakanoita, teitä vietiin mykkien epäjumalien luo, miten vain tahdottiin.</span> <span class="verse"><a name="3">3</a>Sentähden minä teen teille tiettäväksi, ettei kukaan, joka puhuu Jumalan Hengessä, sano: "Jeesus olkoon kirottu", ja ettei kukaan voi sanoa: "Jeesus olkoon Herra", paitsi Pyhässä Hengessä.</span> <span class="verse"><a name="4">4</a>Armolahjat ovat moninaiset, mutta Henki on sama;</span> <span class="verse"><a name="5">5</a>ja seurakuntavirat ovat moninaiset, mutta Herra on sama;</span> <span class="verse"><a name="6">6</a>ja voimavaikutukset ovat moninaiset, mutta Jumala, joka kaikki kaikissa vaikuttaa, on sama.</span> <span class="verse"><a name="7">7</a>Mutta kullekin annetaan Hengen ilmoitus yhteiseksi hyödyksi.</span> <span class="verse"><a name="8">8</a>Niinpä saa Hengen kautta toinen viisauden sanat, toinen tiedon sanat saman Hengen vaikutuksesta;</span> <span class="verse"><a name="9">9</a>toinen saa uskon samassa Hengessä, toinen taas terveeksitekemisen lahjat siinä yhdessä Hengessä;</span> <span class="verse"><a name="10">10</a>toinen lahjan tehdä voimallisia tekoja; toinen profetoimisen lahjan, toinen lahjan arvostella henkiä; toinen eri kielillä puhumisen lahjan, toinen taas lahjan selittää kieliä.</span> <span class="verse"><a name="11">11</a>Mutta kaiken tämän vaikuttaa yksi ja sama Henki, jakaen kullekin erikseen, niinkuin tahtoo.</span> <span class="verse"><a name="12">12</a>Sillä niinkuin ruumis on yksi ja siinä on monta jäsentä, mutta kaikki ruumiin jäsenet, vaikka niitä on monta, ovat yksi ruumis, niin on Kristuskin;</span> <span class="verse"><a name="13">13</a>sillä me olemme kaikki yhdessä Hengessä kastetut yhdeksi ruumiiksi, olimmepa juutalaisia tai kreikkalaisia, orjia tai vapaita, ja kaikki olemme saaneet juoda samaa Henkeä.</span> <span class="verse"><a name="14">14</a>Sillä eihän ruumiskaan ole yksi jäsen, vaan niitä on siinä monta.</span> <span class="verse"><a name="15">15</a>Jos jalka sanoisi: "Koska en ole käsi, en kuulu ruumiiseen", niin ei se silti olisi ruumiiseen kuulumaton.</span> <span class="verse"><a name="16">16</a>Ja jos korva sanoisi: "Koska en ole silmä, en kuulu ruumiiseen", niin ei se silti olisi ruumiiseen kuulumaton.</span> <span class="verse"><a name="17">17</a>Jos koko ruumis olisi silmänä, missä sitten olisi kuulo? Jos taas kokonaan kuulona, missä silloin haisti?</span> <span class="verse"><a name="18">18</a>Mutta nyt Jumala on asettanut jäsenet, itsekunkin niistä, ruumiiseen, niinkuin hän on tahtonut.</span> <span class="verse"><a name="19">19</a>Vaan jos ne kaikki olisivat yhtenä jäsenenä, missä sitten ruumis olisi?</span> <span class="verse"><a name="20">20</a>Mutta nytpä onkin monta jäsentä, ja ainoastaan yksi ruumis.</span> <span class="verse"><a name="21">21</a>Silmä ei saata sanoa kädelle: "En tarvitse sinua", eikä myöskään pää jaloille: "En tarvitse teitä".</span> <span class="verse"><a name="22">22</a>Päinvastoin ne ruumiin jäsenet, jotka näyttävät olevan heikompia, ovat välttämättömiä;</span> <span class="verse"><a name="23">23</a>ja ne ruumiin jäsenet, jotka meistä ovat vähemmän kunniakkaita, me verhoamme sitä kunniallisemmin, ja niitä, joita häpeämme, me sitä häveliäämmin peitämme;</span> <span class="verse"><a name="24">24</a>mutta ne, joita emme häpeä, eivät sitä tarvitse. Mutta Jumala on liittänyt ruumiin yhteen niin, että antoi halvempiarvoiselle suuremman kunnian,</span> <span class="verse"><a name="25">25</a>ettei ruumiissa olisi eripuraisuutta, vaan että jäsenet pitäisivät yhtäläistä huolta toinen toisestaan.</span> <span class="verse"><a name="26">26</a>Ja jos yksi jäsen kärsii, niin kaikki jäsenet kärsivät sen kanssa; tai jos jollekulle jäsenelle annetaan kunnia, niin kaikki jäsenet iloitsevat sen kanssa.</span> <span class="verse"><a name="27">27</a>Mutta te olette Kristuksen ruumis ja kukin osaltanne hänen jäseniänsä.</span> <span class="verse"><a name="28">28</a>Niinpä Jumala asetti seurakuntaan ensiksi muutamia apostoleiksi, toisia profeetoiksi, kolmansia opettajiksi, sitten hän antoi voimallisia tekoja, sitten armolahjoja parantaa tauteja, avustaa, hallita, puhua eri kielillä.</span> <span class="verse"><a name="29">29</a>Eivät suinkaan kaikki ole apostoleja? Eivät kaikki profeettoja? Eivät kaikki opettajia? Eiväthän kaikki tee voimallisia tekoja?</span> <span class="verse"><a name="30">30</a>Eihän kaikilla ole parantamisen armolahjoja? Eiväthän kaikki puhu kielillä? Eiväthän kaikki kykene niitä selittämään?</span> <span class="verse"><a name="31">31</a>Pyrkikää osallisiksi parhaimmista armolahjoista. Ja vielä minä osoitan teille tien, verrattoman tien.</span> </p></div</div></div></body></html>