<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/neh/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/neh">Nehemiah</a> &gt <strong>Chapter 8</strong></div><p><span class="verse"><a name="1">1</a>Silloin kokoontui kaikki kansa yhtenä miehenä Vesiportin edustalla  olevalle aukealle; ja he pyysivät Esraa, kirjanoppinutta, tuomaan  Mooseksen lain kirjan, jonka lain Herra oli antanut Israelille.</span> <span class="verse"><a name="2">2</a>Niin pappi Esra toi lain seurakunnan eteen, sekä miesten että  naisten, kaikkien, jotka voivat ymmärtää, mitä kuulivat. Tämä tapahtui  seitsemännen kuun ensimmäisenä päivänä.</span> <span class="verse"><a name="3">3</a>Ja hän luki sitä Vesiportin edustalla olevalla aukealla päivän  koitosta puolipäivään saakka miehille ja naisille, niille, jotka voivat  sitä ymmärtää, kaiken kansan kuunnellessa lain kirjan lukemista.</span> <span class="verse"><a name="4">4</a>Ja Esra, kirjanoppinut, seisoi korkealla puulavalla, joka oli tätä  varten tehty. Ja hänen vieressään seisoivat: hänen oikealla puolellaan  Mattitja, Sema, Anaja, Uuria, Hilkia ja Maaseja; ja hänen vasemmalla  puolellaan Pedaja, Miisael, Malkia, Haasum, Hasbaddana, Sakarja ja  Mesullam.</span> <span class="verse"><a name="5">5</a>Ja Esra avasi kirjan kaiken kansan nähden, sillä hän seisoi ylempänä  kaikkea kansaa; ja kun hän avasi sen, nousi kaikki kansa seisomaan.</span> <span class="verse"><a name="6">6</a>Ja Esra kiitti Herraa, suurta Jumalaa, ja kaikki kansa vastasi,  kohottaen kätensä ylös: "Amen, amen"; ja he kumarsivat ja rukoilivat  Herraa, heittäytyneinä kasvoilleen maahan.</span> <span class="verse"><a name="7">7</a>Sitten Jeesua, Baani, Seerebja, Jaamin, Akkub, Sabbetai, Hoodia,  Maaseja, Kelita, Asarja, Joosabad, Haanan, Pelaja ja muut leeviläiset  opettivat kansalle lakia, kansan seisoessa alallansa.</span> <span class="verse"><a name="8">8</a>Ja he lukivat Jumalan lain kirjaa kappale kappaleelta ja selittivät  sen sisällyksen, niin että luettu ymmärrettiin.</span> <span class="verse"><a name="9">9</a>Ja Nehemia, maaherra, ja pappi Esra, kirjanoppinut, ja leeviläiset,  jotka opettivat kansaa, sanoivat kaikelle kansalle: "Tämä päivä on  pyhitetty Herralle, teidän Jumalallenne, älkää murehtiko älkääkä  itkekö". Sillä kaikki kansa itki, kun he kuulivat lain sanat.</span> <span class="verse"><a name="10">10</a>Ja hän sanoi vielä heille: "Menkää ja syökää rasvaisia ruokia ja  juokaa makeita juomia ja lähettäkää maistiaisia niille, joilla ei ole  mitään valmistettuna, sillä tämä päivä on pyhitetty meidän Herrallemme.  Ja älkää olko murheelliset, sillä ilo Herrassa on teidän väkevyytenne."</span> <span class="verse"><a name="11">11</a>Myöskin leeviläiset rauhoittivat kaikkea kansaa ja sanoivat: "Olkaa  hiljaa, sillä tämä päivä on pyhä; älkää olko murheelliset".</span> <span class="verse"><a name="12">12</a>Ja kaikki kansa meni, söi ja joi, lähetti maistiaisia ja vietti  suurta ilojuhlaa; sillä he olivat ymmärtäneet, mitä heille oli  julistettu.</span> <span class="verse"><a name="13">13</a>Seuraavana päivänä kokoontuivat kaiken kansan perhekunta-päämiehet,  papit ja leeviläiset Esran, kirjanoppineen, tykö painamaan lain sanoja  mieleensä.</span> <span class="verse"><a name="14">14</a>Niin he huomasivat lakiin kirjoitetun, että Herra oli Mooseksen  kautta käskenyt israelilaisia asumaan lehtimajoissa juhlan aikana  seitsemännessä kuussa,</span> <span class="verse"><a name="15">15</a>ja että kaikissa heidän kaupungeissaan ja Jerusalemissa oli  julistettava ja kuulutettava näin: "Menkää vuorille ja tuokaa öljypuun  lehviä tai metsäöljypuun lehviä sekä myrtin, palmupuun ja muiden  tuuheiden puiden lehviä, ja tehkää lehtimajoja, niinkuin on säädetty".</span> <span class="verse"><a name="16">16</a>Ja kansa meni ja toi niitä ja teki itselleen lehtimajoja kukin  katollensa ja pihoihinsa ja Jumalan temppelin esipihoihin sekä  Vesiportin aukealle ja Efraimin portin aukealle.</span> <span class="verse"><a name="17">17</a>Ja koko seurakunta, kaikki vankeudesta palanneet, tekivät  lehtimajoja ja asuivat lehtimajoissa. Sillä aina Joosuan, Nuunin pojan,  ajoista siihen päivään saakka eivät israelilaiset olleet niin tehneet.  Ja vallitsi hyvin suuri ilo.</span> <span class="verse"><a name="18">18</a>Ja Jumalan lain kirjaa luettiin joka päivä, ensimmäisestä päivästä  viimeiseen saakka. Ja he viettivät juhlaa seitsemän päivää, ja  kahdeksantena päivänä pidettiin juhlakokous säädetyllä tavalla.</span> </p></div</div></div></body></html>