<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 49</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/ps/49"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/ps">Psalms</a> &gt <strong>Chapter 49</strong></div><p><span class="verse"><a name="1">1</a>Veisuunjohtajalle; koorahilaisten virsi.</span> <span class="verse"><a name="2">2</a>Kuulkaa tämä, kaikki kansat, ottakaa korviinne, maailman asukkaat  kaikki,</span> <span class="verse"><a name="3">3</a>sekä alhaiset että ylhäiset, niin rikkaat kuin köyhät.</span> <span class="verse"><a name="4">4</a>Minun suuni puhuu viisautta, minun sydämeni ajatus on ymmärrystä.</span> <span class="verse"><a name="5">5</a>Minä kallistan korvani kuulemaan mietelauseita, minä selitän  ongelmani kannelta soittaen.</span> <span class="verse"><a name="6">6</a>Miksi minä pelkäisin pahoina päivinä, kun minun vainoojani vääryys  piirittää minut?</span> <span class="verse"><a name="7">7</a>He luottavat tavaroihinsa ja kerskaavat suuresta rikkaudestaan.</span> <span class="verse"><a name="8">8</a>Kukaan ei voi veljeänsä lunastaa eikä hänestä Jumalalle sovitusta  maksaa.</span> <span class="verse"><a name="9">9</a>Sillä hänen sielunsa lunastus on ylen kallis ja jää iäti  suorittamatta,</span> <span class="verse"><a name="10">10</a>että hän saisi elää iankaikkisesti eikä kuolemaa näkisi.</span> <span class="verse"><a name="11">11</a>Vaan hänen täytyy nähdä, että viisaat kuolevat, että tyhmät ja  järjettömät myös hukkuvat ja jättävät toisille tavaransa.</span> <span class="verse"><a name="12">12</a>He luulevat, että heidän huoneensa pysyvät iäti ja heidän asuntonsa  polvesta polveen; he nimittävät maatiloja nimensä mukaan.</span> <span class="verse"><a name="13">13</a>Mutta ihminen, mahtavinkaan, ei ole pysyväinen: hän on verrattava  eläimiin, jotka hukkuvat.</span> <span class="verse"><a name="14">14</a>Näin käy niiden, jotka itseensä luottavat, ja heidän perässään  niiden, jotka mielistyvät heidän puheisiinsa.  Sela.</span> <span class="verse"><a name="15">15</a>Kuin lammaslauma heidät viedään tuonelaan, kuolema heitä kaitsee, jo  huomenna oikeamieliset astuvat heidän ylitsensä; tuonela kalvaa heidän  hahmoansa, eikä heillä ole asuntoa.</span> <span class="verse"><a name="16">16</a>Mutta minun sieluni Jumala lunastaa tuonelan vallasta, sillä hän  ottaa minut huomaansa. Sela.</span> <span class="verse"><a name="17">17</a>Älä pelkää, jos joku rikastuu, jos hänen talonsa komeus karttuu.</span> <span class="verse"><a name="18">18</a>Sillä kuollessaan ei hän ota mitään mukaansa, eikä hänen komeutensa  astu alas hänen jäljessänsä.</span> <span class="verse"><a name="19">19</a>Vaikka hän eläissänsä kiittää itseään siunatuksi, vaikka sinua  ylistetään, kun vietät hyviä päiviä,</span> <span class="verse"><a name="20">20</a>täytyy sinun mennä isiesi suvun tykö, jotka eivät ikinä enää valoa  näe.</span> <span class="verse"><a name="21">21</a>Ihminen, mahtavinkin, on ymmärrystä vailla, hän on verrattava  eläimiin, jotka hukkuvat.</span> </p></div</div></div></body></html>