<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 81</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/ps/81"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/ps">Psalms</a> &gt <strong>Chapter 81</strong></div><p><span class="verse"><a name="1">1</a>Veisuunjohtajalle; veisataan kuin viininkorjuulaulu; Aasafin virsi.</span> <span class="verse"><a name="2">2</a>Nostakaa ilohuuto Jumalalle, joka on meidän väkevyytemme; nostakaa  riemuhuuto Jaakobin Jumalalle.</span> <span class="verse"><a name="3">3</a>Virittäkää kiitosvirsi, lyökää vaskirumpuja, soittakaa suloisesti  kanteleita ynnä harppuja.</span> <span class="verse"><a name="4">4</a>Puhaltakaa pasunaa uudenkuun aikana, täyden kuun aikana, meidän  juhlapäivämme kunniaksi.</span> <span class="verse"><a name="5">5</a>Sillä tämä on käsky Israelille, Jaakobin Jumalan säädös.</span> <span class="verse"><a name="6">6</a>Hän asetti sen todistukseksi Joosefille käydessään Egyptin maata  vastaan. Minä kuulen puheen, joka on minulle outo:</span> <span class="verse"><a name="7">7</a>"Minä nostin taakan hänen hartioiltansa, hänen kätensä pääsivät  kantokorin kuormasta.</span> <span class="verse"><a name="8">8</a>Hädässäsi sinä huusit, ja minä vapautin sinut; ukkospilven peitosta  minä vastasin sinulle, minä koettelin sinua Meriban veden luona." Sela.</span> <span class="verse"><a name="9">9</a>"Kuule, kansani, minä varoitan sinua; Israel, jospa sinä minua  kuulisit!</span> <span class="verse"><a name="10">10</a>Älköön sinulla olko muukalaista jumalaa, äläkä kumarra vierasta  jumalaa.</span> <span class="verse"><a name="11">11</a>Minä olen Herra, sinun Jumalasi, joka toin sinut Egyptin maasta;  avaa suusi, niin minä sen täytän.</span> <span class="verse"><a name="12">12</a>Mutta minun kansani ei kuullut minun ääntäni, eikä Israel  noudattanut minun mieltäni.</span> <span class="verse"><a name="13">13</a>Niin minä annoin heidän mennä pois sydämensä paatumuksessa, he  saivat vaeltaa omien neuvojensa mukaan.</span> <span class="verse"><a name="14">14</a>Oi, jospa minun kansani minua kuulisi ja Israel vaeltaisi minun  teilläni,</span> <span class="verse"><a name="15">15</a>niin minä pian masentaisin heidän vihollisensa ja kääntäisin käteni  heidän vihamiehiänsä vastaan.</span> <span class="verse"><a name="16">16</a>Ne, jotka Herraa vihaavat, matelisivat hänen edessään, ja heidän  kohtalonsa kestäisi iankaikkisesti.</span> <span class="verse"><a name="17">17</a>Mutta kansaansa hän ruokkisi parhaalla nisulla; minä ravitsisin  sinua hunajalla kalliosta."</span> </p></div</div></div></body></html>