<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 86</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/ps/86"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/ps">Psalms</a> &gt <strong>Chapter 86</strong></div><p><span class="verse"><a name="1">1</a>Daavidin rukous. Kallista, Herra, korvasi minun puoleeni ja vastaa  minulle, sillä minä olen kurja ja köyhä.</span> <span class="verse"><a name="2">2</a>Varjele minun sieluni, sillä minä olen hurskas; sinä, minun Jumalani,  pelasta palvelijasi, joka sinuun turvaa.</span> <span class="verse"><a name="3">3</a>Ole minulle armollinen, Herra, sillä sinua minä huudan kaiken päivää.</span> <span class="verse"><a name="4">4</a>Ilahuta palvelijasi sielu, sillä sinun puoleesi, Herra, minä ylennän  sieluni.</span> <span class="verse"><a name="5">5</a>Sillä sinä, Herra, olet hyvä ja anteeksiantavainen, suuri armossa  kaikille, jotka sinua avuksensa huutavat.</span> <span class="verse"><a name="6">6</a>Ota, Herra, korviisi minun rukoukseni, tarkkaa minun anomiseni ääntä.</span> <span class="verse"><a name="7">7</a>Hätäni päivänä minä sinua avukseni huudan, sillä sinä vastaat  minulle.</span> <span class="verse"><a name="8">8</a>Ei ole sinun vertaistasi, Herra, jumalien joukossa, eikä ole vertaa  sinun töillesi.</span> <span class="verse"><a name="9">9</a>Kaikki kansat, jotka sinä tehnyt olet, tulevat ja kumartuvat sinun  edessäsi, Herra, ja kunnioittavat sinun nimeäsi.</span> <span class="verse"><a name="10">10</a>Sillä sinä olet suuri ja teet ihmeitä, sinä ainoa olet Jumala.</span> <span class="verse"><a name="11">11</a>Neuvo minulle tiesi, Herra, että minä vaeltaisin sinun totuudessasi.  Kiinnitä minun sydämeni siihen yhteen, että minä sinun nimeäsi  pelkäisin.</span> <span class="verse"><a name="12">12</a>Kaikesta sydämestäni minä kiitän sinua, Herra, minun Jumalani, ja  kunnioitan sinun nimeäsi iankaikkisesti;</span> <span class="verse"><a name="13">13</a>sillä sinun armosi on suuri minua kohtaan, sinä olet pelastanut  minun sieluni tuonelan syvyydestä.</span> <span class="verse"><a name="14">14</a>Jumala, julkeat ovat nousseet minua vastaan, väkivaltaisten joukko  etsii minun henkeäni; eivät he pidä sinua silmäinsä edessä.</span> <span class="verse"><a name="15">15</a>Mutta sinä, Herra, olet laupias ja armahtavainen Jumala,  pitkämielinen, suuri armossa ja totuudessa.</span> <span class="verse"><a name="16">16</a>Käänny minun puoleeni, ole minulle armollinen, anna voimasi  palvelijallesi, auta palvelijattaresi poikaa.</span> <span class="verse"><a name="17">17</a>Tee merkki minulle, minun hyväkseni. Häpeäksensä minun vihaajani  nähkööt, että sinä, Herra, minua autat ja lohdutat.</span> </p></div</div></div></body></html>