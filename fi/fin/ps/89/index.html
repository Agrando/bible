<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 89</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/ps/89"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/ps">Psalms</a> &gt <strong>Chapter 89</strong></div><p><span class="verse"><a name="1">1</a>Esrahilaisen Eetanin mietevirsi.</span> <span class="verse"><a name="2">2</a>Minä laulan Herran armoteoista lakkaamatta, julistan suullani sinun  uskollisuuttasi polvesta polveen.</span> <span class="verse"><a name="3">3</a>Minä sanon: ikiajoiksi on armo rakennettu, sinä olet perustanut  uskollisuutesi taivaisiin. -</span> <span class="verse"><a name="4">4</a>"Minä olen tehnyt liiton valittuni kanssa, olen palvelijalleni  Daavidille vannonut:</span> <span class="verse"><a name="5">5</a>'Minä vahvistan sinun jälkeläisesi ikiajoiksi ja rakennan sinulle  valtaistuimen polvesta polveen'". Sela.</span> <span class="verse"><a name="6">6</a>Ja taivaat ylistävät sinun ihmeitäsi, Herra, ja pyhäin seurakunta  sinun uskollisuuttasi.</span> <span class="verse"><a name="7">7</a>Sillä kuka pilvissä on Herran vertainen, kuka Jumalan poikain  joukossa on niinkuin Herra?</span> <span class="verse"><a name="8">8</a>Hän on Jumala, ylen hirmuinen pyhien kokouksessa, peljättävämpi  kaikkia, jotka hänen ympärillänsä ovat.</span> <span class="verse"><a name="9">9</a>Herra, Jumala Sebaot, kuka on voimassa sinun vertaisesi, Herra? Ja  sinun uskollisuutesi ympäröitsee sinua.</span> <span class="verse"><a name="10">10</a>Sinä hallitset meren raivon; kun sen aallot kohoavat, sinä ne  asetat.</span> <span class="verse"><a name="11">11</a>Sinä ruhjoit Rahabin kuin sodassa kaatuneen; väkevällä  käsivarrellasi sinä ajoit vihollisesi hajalle.</span> <span class="verse"><a name="12">12</a>Sinun ovat taivaat, sinun on myös maa; maanpiirin täysinensä sinä  olet perustanut.</span> <span class="verse"><a name="13">13</a>Sinä loit pohjoisen ja etelän; sinun nimestäsi riemuitsevat Taabor  ja Hermon.</span> <span class="verse"><a name="14">14</a>Sinulla on käsivarsi voimaa täynnä, väkevä on sinun kätesi,  korotettu sinun oikea kätesi.</span> <span class="verse"><a name="15">15</a>Vanhurskaus ja oikeus on sinun valtaistuimesi perustus, armo ja  totuus käy sinun kasvojesi edellä.</span> <span class="verse"><a name="16">16</a>Autuas se kansa, joka tuntee juhlariemun, ne, jotka vaeltavat sinun  kasvojesi valkeudessa, Herra!</span> <span class="verse"><a name="17">17</a>He riemuitsevat sinun nimestäsi kaikkina päivinänsä, ja sinun  vanhurskautesi voimasta heidät korotetaan.</span> <span class="verse"><a name="18">18</a>Sillä sinä olet heidän väkevyytensä, heidän kaunistuksensa, ja sinä  armossasi kohotat meidän sarvemme.</span> <span class="verse"><a name="19">19</a>Sillä meidän kilpemme on Herran huomassa, meidän kuninkaamme on  Israelin Pyhän huomassa.</span> <span class="verse"><a name="20">20</a>Silloin sinä näyssä puhuit hurskaillesi ja sanoit: "Minä olen pannut  avun sankarin käteen, olen kansan keskeltä korottanut valittuni:</span> <span class="verse"><a name="21">21</a>minä olen löytänyt Daavidin, palvelijani, olen voidellut hänet  pyhällä öljylläni.</span> <span class="verse"><a name="22">22</a>Minun käteni on lujasti tukeva häntä, minun käsivarteni on häntä  vahvistava.</span> <span class="verse"><a name="23">23</a>Ei vihollinen yllätä häntä, eikä vääryyden mies häntä sorra;</span> <span class="verse"><a name="24">24</a>vaan minä hävitän hänen ahdistajansa hänen edestänsä ja lyön hänen  vihamiehensä maahan.</span> <span class="verse"><a name="25">25</a>Minun uskollisuuteni ja armoni on hänen kanssansa, ja minun  nimessäni kohoaa hänen sarvensa.</span> <span class="verse"><a name="26">26</a>Minä asetan hänen kätensä vallitsemaan merta ja virtoja hänen oikean  kätensä.</span> <span class="verse"><a name="27">27</a>Hän kutsuu minua: 'Sinä olet minun isäni, sinä minun Jumalani ja  pelastukseni kallio'.</span> <span class="verse"><a name="28">28</a>Ja minä asetan hänet esikoiseksi, maan kuninkaista korkeimmaksi.</span> <span class="verse"><a name="29">29</a>Minä säilytän armoni hänelle iankaikkisesti, ja minun liittoni hänen  kanssaan on luja.</span> <span class="verse"><a name="30">30</a>Minä annan hänen jälkeläistensä säilyä iäti ja hänen valtaistuimensa  niin kauan, kuin taivaat pysyvät.</span> <span class="verse"><a name="31">31</a>Jos hänen poikansa hylkäävät minun lakini eivätkä vaella minun  oikeuksieni mukaan,</span> <span class="verse"><a name="32">32</a>jos he minun säädökseni rikkovat eivätkä noudata minun käskyjäni,</span> <span class="verse"><a name="33">33</a>niin minä rankaisen vitsalla heidän rikoksensa ja heidän pahat  tekonsa vitsauksilla;</span> <span class="verse"><a name="34">34</a>mutta armoani en minä ota häneltä pois enkä vilpistele  uskollisuudestani.</span> <span class="verse"><a name="35">35</a>En minä liittoani riko, enkä muuta sitä, mikä on minun huuliltani  lähtenyt.</span> <span class="verse"><a name="36">36</a>Minä olen kerran vannonut pyhyyteni kautta, ja totisesti, minä en  Daavidille valhettele:</span> <span class="verse"><a name="37">37</a>'Hänen jälkeläisensä pysyvät iankaikkisesti, ja hänen  valtaistuimensa on minun edessäni niinkuin aurinko,</span> <span class="verse"><a name="38">38</a>se pysyy lujana iankaikkisesti niinkuin kuu. Ja todistaja pilvissä  on uskollinen'." Sela.</span> <span class="verse"><a name="39">39</a>Ja kuitenkin sinä hylkäsit voideltusi ja pidit häntä halpana ja olet  vihastunut häneen.</span> <span class="verse"><a name="40">40</a>Sinä olet purkanut palvelijasi liiton, olet häväissyt hänen  kruununsa, olet heittänyt sen maahan.</span> <span class="verse"><a name="41">41</a>Sinä olet särkenyt kaikki hänen muurinsa, olet pannut raunioiksi  hänen linnoituksensa.</span> <span class="verse"><a name="42">42</a>Kaikki tien kulkijat ovat häntä ryöstäneet, hän on joutunut  naapuriensa häväistäväksi.</span> <span class="verse"><a name="43">43</a>Sinä olet korottanut hänen vihollistensa oikean käden, olet  tuottanut ilon kaikille hänen vihamiehillensä.</span> <span class="verse"><a name="44">44</a>Sinä olet kääntänyt takaisin hänen miekkansa terän etkä ole sodassa  pitänyt häntä pystyssä.</span> <span class="verse"><a name="45">45</a>Sinä olet tehnyt hänen loistostansa lopun ja olet syössyt maahan  hänen valtaistuimensa.</span> <span class="verse"><a name="46">46</a>Sinä olet lyhentänyt hänen nuoruutensa päivät, olet hänet häpeällä  peittänyt. Sela.</span> <span class="verse"><a name="47">47</a>Kuinka kauan sinä, Herra, itsesi yhäti kätket? Kuinka kauan sinun  vihasi tulena palaa?</span> <span class="verse"><a name="48">48</a>Muista, kuinka lyhyt minun elämäni on, kuinka katoavaisiksi sinä  olet luonut kaikki ihmislapset.</span> <span class="verse"><a name="49">49</a>Kuka on se mies, joka jää eloon eikä kuoloa näe, joka pelastaa  sielunsa tuonelan kädestä? Sela.</span> <span class="verse"><a name="50">50</a>Herra, missä ovat sinun entiset armotekosi, jotka sinä  uskollisuudessasi vannoit Daavidille?</span> <span class="verse"><a name="51">51</a>Ajattele, Herra, palvelijaisi häpäisyä ja mitä minun kaikilta noilta  monilta kansoilta täytyy povessani kestää,</span> <span class="verse"><a name="52">52</a>kun, Herra, sinun vihollisesi herjaavat, herjaavat sinun voideltusi  askeleita.</span> <span class="verse"><a name="53">53</a>Kiitetty olkoon Herra iankaikkisesti. Amen, amen.</span> </p></div</div></div></body></html>