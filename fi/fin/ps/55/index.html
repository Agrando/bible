<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 55</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/ps/55"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/ps">Psalms</a> &gt <strong>Chapter 55</strong></div><p><span class="verse"><a name="1">1</a>Veisuunjohtajalle; kielisoittimilla; Daavidin mietevirsi.</span> <span class="verse"><a name="2">2</a>Jumala, ota korviisi minun rukoukseni, älä kätkeydy, kun minä armoa  anon.</span> <span class="verse"><a name="3">3</a>Kuuntele minua ja vastaa minulle. Minä kuljen rauhatonna murheessani  ja huokaan,</span> <span class="verse"><a name="4">4</a>koska vihamies huutaa ja jumalaton ahdistaa; sillä he vyöryttävät  minun päälleni turmiota ja vihassa minua vainoavat.</span> <span class="verse"><a name="5">5</a>Sydämeni minun rinnassani vapisee, kuoleman kauhut lankeavat minun  päälleni.</span> <span class="verse"><a name="6">6</a>Pelko ja vavistus valtaa minut, pöyristys peittää minut.</span> <span class="verse"><a name="7">7</a>Ja minä sanon: Olisipa minulla siivet kuin kyyhkysellä, niin minä  lentäisin pois ja pääsisin lepoon!</span> <span class="verse"><a name="8">8</a>Katso, minä pakenisin kauas ja yöpyisin erämaassa. Sela.</span> <span class="verse"><a name="9">9</a>Minä rientäisin pakopaikkaani rajuilman ja myrskyn alta.</span> <span class="verse"><a name="10">10</a>Sekoita, Herra, tee eripuraiseksi heidän kielensä, sillä minä näen  väkivaltaa ja riitaa kaupungissa.</span> <span class="verse"><a name="11">11</a>Yötä päivää he sitä kiertävät, sen muureja pitkin, vääryys ja vaiva  on sen keskellä.</span> <span class="verse"><a name="12">12</a>Sen keskellä on turmio, sorto ja petos ei väisty sen torilta.</span> <span class="verse"><a name="13">13</a>Sillä ei minua herjaa vihollinen - sen minä kestäisin - eikä minua  vastaan ylvästele minun vihamieheni - hänen edestään minä voisin lymytä;</span> <span class="verse"><a name="14">14</a>vaan sinä, minun vertaiseni, sinä, minun ystäväni ja uskottuni,</span> <span class="verse"><a name="15">15</a>jonka kanssa me elimme suloisessa sovussa, yhdessä vaelsimme Jumalan  huoneeseen juhlakansan kohinassa!</span> <span class="verse"><a name="16">16</a>Karatkoon kuolema heidän kimppuunsa, menkööt he elävältä alas  tuonelaan, sillä heidän asunnoissansa ja sydämissänsä vallitsee sula  pahuus.</span> <span class="verse"><a name="17">17</a>Mutta minä huudan Jumalaa, ja Herra pelastaa minut.</span> <span class="verse"><a name="18">18</a>Illoin, aamuin ja keskipäivällä minä valitan ja huokaan, ja hän  kuulee minun ääneni.</span> <span class="verse"><a name="19">19</a>Hän päästää minun sieluni heistä rauhaan, etteivät he minua saavuta;  sillä paljon on niitä, jotka ovat minua vastaan.</span> <span class="verse"><a name="20">20</a>Jumala kuulee sen ja vastaa heille, hän, joka hallitsee hamasta  muinaisuudesta. Sela. Sillä he eivät muuta mieltänsä eivätkä pelkää  Jumalaa.</span> <span class="verse"><a name="21">21</a>Tuo mies käy käsiksi niihin, jotka hänen kanssaan rauhassa elävät,  hän rikkoo liittonsa.</span> <span class="verse"><a name="22">22</a>Hänen suunsa on voita sulavampi, mutta hänellä on sota mielessä;  hänen sanansa ovat öljyä lauhkeammat, mutta ovat kuin paljastetut  miekat.</span> <span class="verse"><a name="23">23</a>Heitä murheesi Herran huomaan, hän pitää sinusta huolen, ei hän  salli vanhurskaan ikinä horjua.</span> <span class="verse"><a name="24">24</a>Mutta heidät sinä, Jumala, syökset tuonelan syvyyteen; murhamiehet  ja petturit eivät pääse puoleen ikäänsä. Mutta minä turvaan sinuun.</span> </p></div</div></div></body></html>