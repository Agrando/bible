<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/lam/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/lam">Lamentations</a> &gt <strong>Chapter 3</strong></div><p><span class="verse"><a name="1">1</a>Minä olen se mies, joka olen kurjuutta nähnyt hänen vihastuksensa  vitsan alla.</span> <span class="verse"><a name="2">2</a>Minut hän on johdattanut ja kuljettanut pimeyteen eikä valkeuteen.</span> <span class="verse"><a name="3">3</a>Juuri minua vastaan hän kääntää kätensä, yhäti, kaiken päivää.</span> <span class="verse"><a name="4">4</a>Hän on kalvanut minun lihani ja nahkani, musertanut minun luuni.</span> <span class="verse"><a name="5">5</a>Hän on rakentanut varustukset minua vastaan ja piirittänyt minut  myrkyllä ja vaivalla.</span> <span class="verse"><a name="6">6</a>Hän on pannut minut asumaan pimeydessä niinkuin ikiaikojen kuolleet.</span> <span class="verse"><a name="7">7</a>Hän on tehnyt muurin minun ympärilleni, niin etten pääse ulos, on  pannut minut raskaisiin vaskikahleisiin.</span> <span class="verse"><a name="8">8</a>Vaikka minä huudan ja parun, hän vaientaa minun rukoukseni.</span> <span class="verse"><a name="9">9</a>Hakatuista kivistä hän on tehnyt minun teilleni muurin, on  mutkistanut minun polkuni.</span> <span class="verse"><a name="10">10</a>Vaaniva karhu on hän minulle, piilossa väijyvä leijona.</span> <span class="verse"><a name="11">11</a>Hän on vienyt harhaan minun tieni ja repinyt minut kappaleiksi, hän  on minut autioksi tehnyt.</span> <span class="verse"><a name="12">12</a>Hän on jännittänyt jousensa ja asettanut minut nuoltensa  maalitauluksi.</span> <span class="verse"><a name="13">13</a>Hän on ampunut munuaisiini nuolet, viinensä lapset.</span> <span class="verse"><a name="14">14</a>Minä olen joutunut koko kansani nauruksi, heidän jokapäiväiseksi  pilkkalauluksensa.</span> <span class="verse"><a name="15">15</a>Hän on ravinnut minua katkeruudella, juottanut minua koiruoholla.</span> <span class="verse"><a name="16">16</a>Hän on purettanut minulla hampaat rikki soraan, painanut minut alas  tomuun.</span> <span class="verse"><a name="17">17</a>Sinä olet syössyt minun sieluni ulos, rauhasta pois, minä olen  unhottanut onnen.</span> <span class="verse"><a name="18">18</a>Ja minä sanon: mennyt on minulta kunnia ja Herran odotus.</span> <span class="verse"><a name="19">19</a>Muista minun kurjuuttani ja kodittomuuttani, koiruohoa ja myrkkyä.</span> <span class="verse"><a name="20">20</a>Sinä kyllä muistat sen, että minun sieluni on alaspainettu.</span> <span class="verse"><a name="21">21</a>Tämän minä painan sydämeeni, sentähden minä toivon.</span> <span class="verse"><a name="22">22</a>Herran armoa on, ettemme ole aivan hävinneet, sillä hänen  laupeutensa ei ole loppunut:</span> <span class="verse"><a name="23">23</a>se on joka aamu uusi, ja suuri on hänen uskollisuutensa.</span> <span class="verse"><a name="24">24</a>Minun osani on Herra, sanoo minun sieluni; sentähden minä panen  toivoni häneen.</span> <span class="verse"><a name="25">25</a>Hyvä on Herra häntä odottaville, sille sielulle, joka häntä etsii.</span> <span class="verse"><a name="26">26</a>Hyvä on hiljaisuudessa toivoa Herran apua.</span> <span class="verse"><a name="27">27</a>Hyvä on miehelle, että hän kantaa iestä nuoruudessaan.</span> <span class="verse"><a name="28">28</a>Istukoon hän yksin ja hiljaa, kun Herra on sen hänen päällensä  pannut.</span> <span class="verse"><a name="29">29</a>Laskekoon suunsa tomuun - ehkä on vielä toivoa.</span> <span class="verse"><a name="30">30</a>Ojentakoon hän posken sille, joka häntä lyö, saakoon kyllälti  häväistystä.</span> <span class="verse"><a name="31">31</a>Sillä ei Herra hylkää iankaikkisesti;</span> <span class="verse"><a name="32">32</a>vaan jos hän on murheelliseksi saattanut, hän osoittaa laupeutta  suuressa armossansa.</span> <span class="verse"><a name="33">33</a>Sillä ei hän sydämensä halusta vaivaa eikä murehduta ihmislapsia.</span> <span class="verse"><a name="34">34</a>Kun jalkojen alle poljetaan kaikki vangit maassa,</span> <span class="verse"><a name="35">35</a>kun väännetään miehen oikeutta Korkeimman kasvojen edessä,</span> <span class="verse"><a name="36">36</a>kun ihmiselle tehdään vääryyttä hänen riita-asiassaan - eikö Herra  sitä näkisi?</span> <span class="verse"><a name="37">37</a>Onko kukaan sanonut, ja se on tapahtunut, jos ei Herra ole käskenyt?</span> <span class="verse"><a name="38">38</a>Eikö lähde Korkeimman suusta paha ja hyvä?</span> <span class="verse"><a name="39">39</a>Miksi tuskittelee ihminen eläessään, mies syntiensä palkkaa?</span> <span class="verse"><a name="40">40</a>Koetelkaamme teitämme, tutkikaamme niitä ja palatkaamme Herran tykö.</span> <span class="verse"><a name="41">41</a>Kohottakaamme sydämemme ynnä kätemme Jumalan puoleen, joka on  taivaassa.</span> <span class="verse"><a name="42">42</a>Me olemme luopuneet pois ja olleet kapinalliset; sinä et ole antanut  anteeksi,</span> <span class="verse"><a name="43">43</a>olet peittänyt itsesi vihassasi, ajanut meitä takaa, surmannut  säälimättä;</span> <span class="verse"><a name="44">44</a>olet peittänyt itsesi pilvellä, niin ettei rukous pääse lävitse.</span> <span class="verse"><a name="45">45</a>Tunkioksi ja hylyksi sinä olet meidät tehnyt kansojen seassa.</span> <span class="verse"><a name="46">46</a>Suut ammollaan meitä vastaan ovat kaikki meidän vihamiehemme.</span> <span class="verse"><a name="47">47</a>Osaksemme on tullut kauhu ja kuoppa, turmio ja sortuminen.</span> <span class="verse"><a name="48">48</a>Vesipurot juoksevat minun silmistäni tyttären, minun kansani,  sortumisen tähden.</span> <span class="verse"><a name="49">49</a>Minun silmäni vuotaa lakkaamatta, hellittämättä</span> <span class="verse"><a name="50">50</a>siihen asti, kunnes katsoo, kunnes näkee Herra taivaasta.</span> <span class="verse"><a name="51">51</a>Silmäni tuottaa tuskaa minun sielulleni kaikkien minun kaupunkini  tyttärien tähden.</span> <span class="verse"><a name="52">52</a>Kiihkeästi pyydystivät minua kuin lintua ne, jotka syyttä ovat  vihamiehiäni.</span> <span class="verse"><a name="53">53</a>He sulkivat kuoppaan minun elämäni ja heittivät päälleni kiviä.</span> <span class="verse"><a name="54">54</a>Vedet tulvivat minun pääni ylitse; minä sanoin: olen hukassa.</span> <span class="verse"><a name="55">55</a>Minä huusin sinun nimeäsi, Herra, kuopan syvyydestä.</span> <span class="verse"><a name="56">56</a>Sinä kuulit minun huutoni: "Älä peitä korvaasi minun avunhuudoltani,  että saisin hengähtää".</span> <span class="verse"><a name="57">57</a>Sinä olit läsnä silloin, kun minä sinua huusin; sinä sanoit: "Älä  pelkää".</span> <span class="verse"><a name="58">58</a>Sinä, Herra, ajoit minun riita-asiani, lunastit minun henkeni.</span> <span class="verse"><a name="59">59</a>Olethan nähnyt, Herra, minun kärsimäni sorron: hanki minulle oikeus.</span> <span class="verse"><a name="60">60</a>Olethan nähnyt kaiken heidän kostonhimonsa, kaikki heidän juonensa  minua vastaan.</span> <span class="verse"><a name="61">61</a>Sinä olet kuullut heidän häväistyksensä, Herra, kaikki heidän  juonensa minua vastaan.</span> <span class="verse"><a name="62">62</a>Minun vastustajaini huulet ja heidän aikeensa ovat minua vastaan  kaiken päivää.</span> <span class="verse"><a name="63">63</a>Istuivatpa he tai nousivat, katso: minä olen heillä pilkkalauluna.</span> <span class="verse"><a name="64">64</a>Kosta heille, Herra, heidän kättensä teot.</span> <span class="verse"><a name="65">65</a>Paaduta heidän sydämensä, kohdatkoon heitä sinun kirouksesi.</span> <span class="verse"><a name="66">66</a>Aja heitä takaa vihassasi ja hävitä heidät Herran taivaan alta.</span> </p></div</div></div></body></html>