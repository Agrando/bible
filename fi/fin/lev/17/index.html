<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/lev/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/lev">Leviticus</a> &gt <strong>Chapter 17</strong></div><p><span class="verse"><a name="1">1</a>Ja Herra puhui Moosekselle sanoen:</span> <span class="verse"><a name="2">2</a>"Puhu Aaronille ja hänen pojillensa ja kaikille israelilaisille ja  sano heille: Näin on Herra käskenyt sanoen:</span> <span class="verse"><a name="3">3</a>Kuka ikinä Israelin heimosta teurastaa härän tai karitsan tai vuohen  leirissä tai leirin ulkopuolella</span> <span class="verse"><a name="4">4</a>eikä tuo sitä ilmestysmajan ovelle antaaksensa sen uhrilahjana  Herralle Herran asumuksen edessä, hänet pidettäköön vereen vikapäänä;  hän on vuodattanut verta, ja se mies hävitettäköön kansastansa.</span> <span class="verse"><a name="5">5</a>Sentähden israelilaiset tuokoot uhriteuraansa, jotka he ovat  teurastaneet kedolla, Herran eteen ilmestysmajan ovelle, papille, ja  siellä uhratkoot ne yhteysuhriksi Herralle.</span> <span class="verse"><a name="6">6</a>Ja pappi vihmokoon veren Herran alttarille ilmestysmajan oven edessä  ja polttakoon rasvan suloiseksi tuoksuksi Herralle.</span> <span class="verse"><a name="7">7</a>Ja älkööt he enää uhratko uhrejansa metsänpeikoille, joiden jäljessä  he haureudessa kulkevat. Tämä olkoon heille ikuinen säädös sukupolvesta  sukupolveen.</span> <span class="verse"><a name="8">8</a>Ja sano heille: Kuka ikinä Israelin heimosta tai muukalaisista, jotka  asuvat teidän keskellänne, uhraa polttouhrin tai teurasuhrin</span> <span class="verse"><a name="9">9</a>eikä tuo sitä ilmestysmajan ovelle, Herralle uhrattavaksi, se mies  hävitettäköön kansastansa.</span> <span class="verse"><a name="10">10</a>Kuka ikinä Israelin heimosta tai muukalaisista, jotka asuvat teidän  keskellänne, syö verta, mitä tahansa, sitä ihmistä vastaan, joka verta  syö, minä käännän kasvoni ja hävitän hänet kansastansa.</span> <span class="verse"><a name="11">11</a>Sillä lihan sielu on veressä, ja minä olen sen teille antanut  alttarille, että se tuottaisi teille sovituksen; sillä veri tuottaa  sovituksen, koska sielu on siinä.</span> <span class="verse"><a name="12">12</a>Sentähden minä olen sanonut israelilaisille: Älköön kukaan teistä  syökö verta; älköön myöskään muukalainen, joka asuu teidän keskellänne,  syökö verta.</span> <span class="verse"><a name="13">13</a>Ja kuka ikinä Israelin heimosta tai muukalaisista, jotka asuvat  teidän keskellänne, saa pyydystetyksi syötävän metsäeläimen tai linnun,  hän vuodattakoon sen veren maahan ja peittäköön multaan.</span> <span class="verse"><a name="14">14</a>Sillä kaiken lihan sielu on sen veri, jossa sen sielu on; sentähden  minä sanon israelilaisille: Älkää syökö minkään lihan verta. Sillä  kaiken lihan sielu on sen veri; jokainen, joka sitä syö, hävitettäköön.</span> <span class="verse"><a name="15">15</a>Ja jokainen, olipa hän maassa syntynyt tai muukalainen, joka syö  itsestään kuollutta tai kuoliaaksi raadeltua eläintä, pesköön vaatteensa  ja peseytyköön vedessä ja olkoon saastainen iltaan asti; niin hän tulee  puhtaaksi.</span> <span class="verse"><a name="16">16</a>Mutta jos hän ei pese vaatteitansa eikä pese ruumistansa, joutuu hän  syynalaiseksi."</span> </p></div</div></div></body></html>