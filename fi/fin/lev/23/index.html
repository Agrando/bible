<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/lev/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/lev">Leviticus</a> &gt <strong>Chapter 23</strong></div><p><span class="verse"><a name="1">1</a>Ja Herra puhui Moosekselle sanoen:</span> <span class="verse"><a name="2">2</a>"Puhu israelilaisille ja sano heille: Herran juhla-ajat, joiksi  teidän on kuulutettava pyhät kokoukset, minun juhla-aikani, ovat nämä.</span> <span class="verse"><a name="3">3</a>Kuusi päivää tehtäköön työtä, mutta seitsemäntenä päivänä on sapatti,  levon päivä, pyhä kokous; silloin älkää yhtäkään askaretta toimittako,  se on Herran sapatti, missä asuttekin.</span> <span class="verse"><a name="4">4</a>Nämä ovat Herran juhla-ajat, pyhät kokoukset, jotka teidän on  kuulutettava määräajallansa:</span> <span class="verse"><a name="5">5</a>Ensimmäisessä kuussa, kuukauden neljäntenätoista päivänä,  iltahämärässä, on pääsiäinen Herran kunniaksi.</span> <span class="verse"><a name="6">6</a>Ja saman kuukauden viidentenätoista päivänä on happamattoman leivän  juhla Herran kunniaksi; syökää happamatonta leipää seitsemän päivää.</span> <span class="verse"><a name="7">7</a>Ensimmäisenä päivänä olkoon teillä pyhä kokous, silloin älkää  yhtäkään arkiaskaretta toimittako.</span> <span class="verse"><a name="8">8</a>Tuokaa Herralle uhri seitsemänä päivänä. Seitsemäntenä päivänä on  pyhä kokous; silloin älkää yhtäkään arkiaskaretta toimittako."</span> <span class="verse"><a name="9">9</a>Ja Herra puhui Moosekselle sanoen:</span> <span class="verse"><a name="10">10</a>"Puhu israelilaisille ja sano heille: Kun te tulette siihen maahan,  jonka minä teille annan, ja leikkaatte sen viljaa, niin viekää papille  viljastanne uutislyhde.</span> <span class="verse"><a name="11">11</a>Ja hän toimittakoon sen lyhteen heilutuksen Herran edessä, että  hänen mielisuosionsa tulisi teidän osaksenne; sapatin jälkeisenä päivänä  pappi toimittakoon sen heilutuksen.</span> <span class="verse"><a name="12">12</a>Ja sinä päivänä, jona teidän lyhteenne heilutus toimitetaan,  uhratkaa virheetön, vuoden vanha karitsa polttouhriksi Herralle,</span> <span class="verse"><a name="13">13</a>ja siihen kuuluvaksi ruokauhriksi kaksi kymmenennestä lestyjä  jauhoja, öljyyn sekoitettuna, uhriksi, suloiseksi tuoksuksi Herralle,  sekä siihen kuuluvaksi juomauhriksi neljännes hiin-mittaa viiniä.</span> <span class="verse"><a name="14">14</a>Älkääkä syökö uutisleipää, paahdettuja jyviä tai tuleentumatonta  viljaa ennen sitä päivää, jona tuotte Jumalallenne uhrilahjan. Se olkoon  teille ikuinen säädös sukupolvesta sukupolveen, missä asuttekin.</span> <span class="verse"><a name="15">15</a>Sitten laskekaa sapatin jälkeisestä päivästä, siitä päivästä, jona  toitte heilutuslyhteen, seitsemän täyttä viikkoa,</span> <span class="verse"><a name="16">16</a>laskekaa viisikymmentä päivää seitsemännen sapatin jälkeiseen  päivään asti; sitten tuokaa Herralle uusi ruokauhri.</span> <span class="verse"><a name="17">17</a>Sieltä, missä asutte, tuokaa heilutusleiväksi kaksi kakkua, jotka on  leivottava happamena kahdesta kymmenenneksestä lestyjä jauhoja, Herralle  uutislahjaksi.</span> <span class="verse"><a name="18">18</a>Ja tuokaa leipänne ohella seitsemän virheetöntä, vuoden vanhaa  karitsaa ja mullikka sekä kaksi oinasta; ruoka- ja juomauhreineen ne  olkoot polttouhri Herralle, suloisesti tuoksuva uhri Herralle.</span> <span class="verse"><a name="19">19</a>Ja uhratkaa kauris syntiuhriksi sekä kaksi vuoden vanhaa karitsaa  yhteysuhriksi.</span> <span class="verse"><a name="20">20</a>Ja pappi toimittakoon niiden ja uutisleivän ynnä kahden karitsan  heilutuksen Herran edessä. Ne olkoot Herralle pyhät ja papin omat.</span> <span class="verse"><a name="21">21</a>Ja kuuluttakaa pyhä kokous juuri siksi päiväksi; silloin älkää  yhtäkään arkiaskaretta toimittako. Se olkoon teille ikuinen säädös  sukupolvesta sukupolveen, missä asuttekin.</span> <span class="verse"><a name="22">22</a>Kun te korjaatte eloa maastanne, niin älä leikkaa viljaa pelloltasi  reunoja myöten äläkä poimi tähkäpäitä leikkuun jälkeen, vaan jätä ne  köyhälle ja muukalaiselle. Minä olen Herra, teidän Jumalanne."</span> <span class="verse"><a name="23">23</a>Ja Herra puhui Moosekselle sanoen:</span> <span class="verse"><a name="24">24</a>"Puhu israelilaisille ja sano: Seitsemännessä kuussa, kuukauden  ensimmäisenä päivänä, pitäkää sapatinlepo, muistojuhla pasunaa soittaen,  pyhä kokous.</span> <span class="verse"><a name="25">25</a>Älkää silloin yhtäkään arkiaskaretta toimittako, vaan tuokaa uhri  Herralle."</span> <span class="verse"><a name="26">26</a>Ja Herra puhui Moosekselle sanoen:</span> <span class="verse"><a name="27">27</a>"Tämän seitsemännen kuun kymmenentenä päivänä on sovituspäivä;  pitäkää silloin pyhä kokous, kurittakaa itseänne paastolla ja tuokaa  Herralle uhri.</span> <span class="verse"><a name="28">28</a>Älkää toimittako yhtäkään askaretta sinä päivänä, sillä se on  sovituspäivä, jolloin teille toimitetaan sovitus Herran, teidän  Jumalanne, edessä.</span> <span class="verse"><a name="29">29</a>Sillä jokainen, joka ei sinä päivänä kurita itseänsä paastolla,  hävitettäköön kansastansa.</span> <span class="verse"><a name="30">30</a>Ja jokaisen, joka sinä päivänä toimittaa jotakin askaretta, minä  hävitän hänen kansastansa.</span> <span class="verse"><a name="31">31</a>Älkää silloin yhtäkään askaretta toimittako. Se olkoon teille  ikuinen säädös sukupolvesta sukupolveen, missä asuttekin.</span> <span class="verse"><a name="32">32</a>Se on oleva teille levon päivä, kurittakaa itseänne paastolla.  Kuukauden yhdeksäntenä päivänä illalla, illasta iltaan, pitäkää tämä  sapatti."</span> <span class="verse"><a name="33">33</a>Ja Herra puhui Moosekselle sanoen:</span> <span class="verse"><a name="34">34</a>"Puhu israelilaisille ja sano: Tämän seitsemännen kuun  viidentenätoista päivänä on lehtimajanjuhla Herran kunniaksi; se kestää  seitsemän päivää.</span> <span class="verse"><a name="35">35</a>Ensimmäisenä päivänä pidettäköön pyhä kokous; älkää silloin yhtäkään  arkiaskaretta toimittako.</span> <span class="verse"><a name="36">36</a>Seitsemänä päivänä tuokaa uhri Herralle. Kahdeksantena päivänä  olkoon teillä pyhä kokous, ja tuokaa uhri Herralle; se on juhlakokous,  älkää silloin yhtäkään arkiaskaretta toimittako.</span> <span class="verse"><a name="37">37</a>Nämä ovat Herran juhla-ajat, joiksi teidän on kuulutettava pyhät  kokoukset, tuodaksenne Herralle uhreja: polttouhreja ja ruokauhreja,  teurasuhreja ja juomauhreja, kunakin päivänä sen päivän uhrit;</span> <span class="verse"><a name="38">38</a>ja sitäpaitsi Herran sapatit ja teidän muut lahjanne ja kaikki  lupausuhrinne ja kaikki vapaaehtoiset uhrinne, joita te Herralle  annatte.</span> <span class="verse"><a name="39">39</a>Mutta seitsemännen kuukauden viidentenätoista päivänä, kun te olette  korjanneet maan sadon, viettäkää Herran juhlaa seitsemän päivää;  ensimmäinen päivä on levon päivä, ja kahdeksas päivä on myös levon  päivä.</span> <span class="verse"><a name="40">40</a>Ensimmäisenä päivänä ottakaa ihania hedelmiä puista, palmunoksia ja  tuuheiden puiden lehviä sekä pajuja purojen varsilta, ja pitäkää iloa  seitsemän päivää Herran, Jumalanne edessä.</span> <span class="verse"><a name="41">41</a>Ja viettäkää sitä juhlana Herran kunniaksi seitsemän päivää  vuodessa. Se olkoon teille ikuinen säädös sukupolvesta sukupolveen;  viettäkää se seitsemännessä kuussa.</span> <span class="verse"><a name="42">42</a>Seitsemän päivää asukaa lehtimajoissa; kaikki Israelissa syntyneet  asukoot lehtimajoissa,</span> <span class="verse"><a name="43">43</a>että teidän jälkeläisenne tietäisivät, kuinka minä annoin  israelilaisten asua lehtimajoissa, kun vein heidät pois Egyptin maasta.  Minä olen Herra, teidän Jumalanne."</span> <span class="verse"><a name="44">44</a>Ja Mooses puhui näistä Herran juhla-ajoista israelilaisille.</span> </p></div</div></div></body></html>