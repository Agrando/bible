<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/lev/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/lev">Leviticus</a> &gt <strong>Chapter 14</strong></div><p><span class="verse"><a name="1">1</a>Ja Herra puhui Moosekselle sanoen:</span> <span class="verse"><a name="2">2</a>"Tämä olkoon laki pitalitautisen puhdistamispäivästä. Hänet tuotakoon  papin eteen,</span> <span class="verse"><a name="3">3</a>ja pappi menköön leirin ulkopuolelle; ja jos pappi tarkastaessaan  pitalista huomaa, että hän on parantunut pitalitaudista,</span> <span class="verse"><a name="4">4</a>käskeköön pappi puhdistettavaa varten ottaa kaksi elävää, puhdasta  lintua, setripuuta, helakanpunaista lankaa ja isoppikorren.</span> <span class="verse"><a name="5">5</a>Ja pappi käskeköön teurastaa toisen linnun saviastian päällä, jossa  on raikasta vettä.</span> <span class="verse"><a name="6">6</a>Sitten hän ottakoon sen elävän linnun ynnä setripuun, helakanpunaisen  langan ja isoppikorren ja kastakoon ne ynnä elävän linnun sen linnun  vereen, joka teurastettiin raikkaan veden päällä,</span> <span class="verse"><a name="7">7</a>ja pirskoittakoon sitä seitsemän kertaa siihen, joka on pitalista  puhdistettava; ja puhdistettuaan hänet hän päästäköön sen elävän linnun  lentämään kedolle.</span> <span class="verse"><a name="8">8</a>Ja puhdistettava pesköön vaatteensa, ajakoon kaikki hiuksensa ja  peseytyköön vedessä, niin hän on puhdas. Sen jälkeen hän saa mennä  leiriin; asukoon kuitenkin ulkona teltastansa seitsemän päivää.</span> <span class="verse"><a name="9">9</a>Seitsemäntenä päivänä hän ajakoon kaikki hiukset päästänsä, partansa  ja kulmakarvansa: kaikki karvat hän ajakoon; pesköön sitten vaatteensa  ja pesköön ruumiinsa vedessä, niin hän on puhdas.</span> <span class="verse"><a name="10">10</a>Ja kahdeksantena päivänä hän ottakoon kaksi virheetöntä karitsaa ja  virheettömän, vuoden vanhan uuhikaritsan sekä kolme kymmenennestä  lestyjä jauhoja, joihin on sekoitettu öljyä, ruokauhriksi, ja yhden  loog-mitan öljyä.</span> <span class="verse"><a name="11">11</a>Ja puhdistusta toimittava pappi asettakoon puhdistettavan henkilön  ja nämä esineet Herran eteen ilmestysmajan ovelle.</span> <span class="verse"><a name="12">12</a>Sitten pappi ottakoon toisen karitsan ja tuokoon sen vikauhriksi  ynnä loog-mitan öljyä, ja toimittakoon niiden heilutuksen Herran edessä.</span> <span class="verse"><a name="13">13</a>Ja niin hän teurastakoon karitsan siinä paikassa, jossa syntiuhri-  ja polttouhriteuraat teurastetaan, pyhässä paikassa; sillä vikauhri on,  niinkuin syntiuhrikin, papin oma, se on korkeasti-pyhä.</span> <span class="verse"><a name="14">14</a>Ja pappi ottakoon vikauhrin verta ja sivelköön sitä puhdistettavan  oikeaan korvanlehteen sekä oikean käden peukaloon ja oikean jalan  isoonvarpaaseen.</span> <span class="verse"><a name="15">15</a>Senjälkeen pappi ottakoon öljyä loog-mitasta ja kaatakoon sitä  vasempaan käteensä,</span> <span class="verse"><a name="16">16</a>ja pappi kastakoon oikean kätensä etusormen öljyyn, jota on hänen  vasemmassa kädessään, ja pirskoittakoon öljyä sormellansa seitsemän  kertaa Herran edessä.</span> <span class="verse"><a name="17">17</a>Ja käteensä jäänyttä öljyä pappi sivelköön puhdistettavan oikeaan  korvanlehteen sekä oikean käden peukaloon ja oikean jalan  isoonvarpaaseen vikauhrin veren päälle.</span> <span class="verse"><a name="18">18</a>Ja käteensä vielä jääneen öljyn pappi sivelköön puhdistettavan  päähän; näin pappi toimittakoon hänelle sovituksen Herran edessä.</span> <span class="verse"><a name="19">19</a>Sitten pappi uhratkoon syntiuhrin ja toimittakoon puhdistettavalle  sovituksen hänen saastaisuudestansa, ja senjälkeen hän teurastakoon  polttouhriteuraan.</span> <span class="verse"><a name="20">20</a>Ja pappi uhratkoon polttouhrin ja ruokauhrin alttarilla, ja kun  pappi näin on toimittanut hänelle sovituksen, on hän puhdas.</span> <span class="verse"><a name="21">21</a>Mutta jos hän on köyhä eikä saa hankituksi niin paljoa, ottakoon  vain yhden karitsan vikauhriksi, heilutettavaksi, toimittaakseen  itsellensä sovituksen, sekä vain yhden kymmenenneksen lestyjä jauhoja,  joihin on sekoitettu öljyä, ruokauhriksi, ja loog-mitan öljyä,</span> <span class="verse"><a name="22">22</a>sekä kaksi metsäkyyhkystä tai kaksi kyyhkysenpoikaa, mikäli hän on  saanut ne hankituksi; toinen olkoon syntiuhriksi ja toinen  polttouhriksi.</span> <span class="verse"><a name="23">23</a>Ja hän vieköön ne papille puhdistustaan varten kahdeksantena  päivänä, ilmestysmajan ovelle Herran eteen.</span> <span class="verse"><a name="24">24</a>Ja pappi ottakoon vikauhrikaritsan ja loog-mitan öljyä, ja pappi  toimittakoon niiden heilutuksen Herran edessä,</span> <span class="verse"><a name="25">25</a>ja vikauhrikaritsa teurastettakoon, ja pappi ottakoon vikauhrin  verta ja sivelköön sitä puhdistettavan oikeaan korvanlehteen sekä oikean  käden peukaloon ja oikean jalan isoonvarpaaseen.</span> <span class="verse"><a name="26">26</a>Sitten pappi kaatakoon öljyä vasempaan käteensä,</span> <span class="verse"><a name="27">27</a>ja pappi pirskoittakoon oikealla etusormellaan öljyä, jota on hänen  vasemmassa kädessään, seitsemän kertaa Herran edessä.</span> <span class="verse"><a name="28">28</a>Ja käteensä jäänyttä öljyä pappi sivelköön puhdistettavan oikeaan  korvanlehteen sekä oikean käden peukaloon ja oikean jalan  isoonvarpaaseen, siihen paikkaan, missä on vikauhrin verta.</span> <span class="verse"><a name="29">29</a>Ja käteensä vielä jääneen öljyn pappi sivelköön puhdistettavan  päähän toimittaakseen hänelle sovituksen Herran edessä.</span> <span class="verse"><a name="30">30</a>Ja hän uhratkoon toisen niistä metsäkyyhkysistä tai  kyyhkysenpojista, jotka hän on hankkinut,</span> <span class="verse"><a name="31">31</a>mikäli on saanut ne hankituiksi, toisen syntiuhriksi ja toisen  polttouhriksi ruokauhrin ohella. Näin pappi toimittakoon  puhdistettavalle sovituksen Herran edessä."</span> <span class="verse"><a name="32">32</a>Tämä on laki pitalitautia sairastavasta, joka ei saa hankituksi  puhdistukseensa sitä, mikä on säädetty.</span> <span class="verse"><a name="33">33</a>Ja Herra puhui Moosekselle ja Aaronille sanoen:</span> <span class="verse"><a name="34">34</a>"Kun te tulette Kanaanin maahan, jonka minä annan teille  perintömaaksi, ja minä sallin pitalin tarttua johonkin taloon siinä  maassa, jonka te saatte perintömaaksenne,</span> <span class="verse"><a name="35">35</a>niin talon omistaja menköön ja ilmoittakoon sen papille sanoen:  'Minun talooni näyttää ilmestyneen jotakin pitalitarttuman tapaista'.</span> <span class="verse"><a name="36">36</a>Ja pappi käskeköön tyhjentää talon, ennenkuin menee tarkastamaan  tarttumaa, ettei kaikki, mitä talossa on, tulisi saastaiseksi; sitten  pappi menköön tarkastamaan taloa.</span> <span class="verse"><a name="37">37</a>Ja jos hän tarkastaessaan tarttumaa näkee tartunnan paikassa talon  seinissä vihertäviä tai punertavia syvennyksiä, jotka näyttävät muuta  seinää matalammilta,</span> <span class="verse"><a name="38">38</a>menköön pappi talosta ulos talon ovelle ja sulkekoon talon  seitsemäksi päiväksi.</span> <span class="verse"><a name="39">39</a>Ja jos pappi palattuaan seitsemäntenä päivänä tarkastaessaan huomaa  tarttuman levinneen talon seinissä,</span> <span class="verse"><a name="40">40</a>käskeköön hän murtaa pois ne kivet, joissa tarttuma on, ja heittää  ne ulos kaupungista saastaiseen paikkaan.</span> <span class="verse"><a name="41">41</a>Ja talo kaavittakoon sisältä ympärinsä puhtaaksi, ja kaavittu savi  heitettäköön ulos kaupungista saastaiseen paikkaan.</span> <span class="verse"><a name="42">42</a>Ja otettakoon toisia kiviä ja pantakoon entisten kivien sijaan, ja  otettakoon toista savea ja savettakoon talo sillä.</span> <span class="verse"><a name="43">43</a>Jos tarttuma taas ilmestyy taloon, sen jälkeen kuin kivet ovat  murretut pois ja talo on puhtaaksi kaavittu ja uudestaan savettu,</span> <span class="verse"><a name="44">44</a>menköön pappi sisälle, ja jos hän tarkastaessaan huomaa tarttuman  levinneen talossa, niin on talossa pahanlaatuinen pitali; se on  saastainen.</span> <span class="verse"><a name="45">45</a>Sentähden se talo revittäköön, sekä sen kivet että puuaineet ja  kaikki sen savi, ja vietäköön ne ulos kaupungista saastaiseen paikkaan.</span> <span class="verse"><a name="46">46</a>Ja se, joka on käynyt talossa sinä aikana, jona sen oli oltava  suljettuna, olkoon saastainen iltaan asti.</span> <span class="verse"><a name="47">47</a>Ja se, joka siinä talossa on maannut, pesköön vaatteensa, ja se,  joka siinä talossa on syönyt, pesköön vaatteensa.</span> <span class="verse"><a name="48">48</a>Mutta jos pappi menee sisälle ja tarkastaessaan huomaa, ettei  tarttuma ole levinnyt talossa, sen jälkeen kuin talo on savettu, niin  julistakoon pappi talon puhtaaksi, sillä tarttuma on hävinnyt.</span> <span class="verse"><a name="49">49</a>Ja hän ottakoon talon puhdistamiseksi kaksi lintua, setripuuta,  helakanpunaista lankaa ja isoppikorren.</span> <span class="verse"><a name="50">50</a>Ja teurastakoon toisen linnun saviastian päällä, jossa on raikasta  vettä.</span> <span class="verse"><a name="51">51</a>Ja ottakoon setripuun, isoppikorren ja helakanpunaisen langan ja  elävän linnun, kastakoon ne teurastetun linnun vereen ja raikkaaseen  veteen ja pirskoittakoon sitä taloon seitsemän kertaa.</span> <span class="verse"><a name="52">52</a>Näin hän puhdistakoon talon linnun verellä ja raikkaalla vedellä,  elävällä linnulla, setripuulla, isoppikorrella ja helakanpunaisella  langalla.</span> <span class="verse"><a name="53">53</a>Ja sitten hän päästäköön elävän linnun lentämään ulkopuolelle  kaupunkia kedolle. Kun hän näin on toimittanut talolle sovituksen, on se  puhdas."</span> <span class="verse"><a name="54">54</a>Tämä on laki kaikkinaisesta pitalitaudista ja syyhelmästä,</span> <span class="verse"><a name="55">55</a>pitalista vaatteissa ja taloissa,</span> <span class="verse"><a name="56">56</a>nystyröistä, ihottumista ja vaaleista pilkuista,</span> <span class="verse"><a name="57">57</a>neuvoksi siitä, milloin mikin on saastainen, milloin puhdas.  Tämä  on laki pitalista.</span> </p></div</div></div></body></html>