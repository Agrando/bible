<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/rom/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/rom">Romans</a> &gt <strong>Chapter 11</strong></div><p><span class="verse"><a name="1">1</a>Minä sanon siis: ei kaiketi Jumala ole hyljännyt kansaansa? Pois se! Sillä olenhan minäkin israelilainen, Aabrahamin siementä, Benjaminin sukukuntaa.</span> <span class="verse"><a name="2">2</a>Ei Jumala ole hyljännyt kansaansa, jonka hän on edeltätuntenut. Vai ettekö tiedä, mitä Raamattu sanoo kertomuksessa Eliaasta, kuinka hän Jumalan edessä syyttää Israelia:</span> <span class="verse"><a name="3">3</a>"Herra, he ovat tappaneet sinun profeettasi ja hajottaneet sinun alttarisi, ja minä yksin olen jäänyt jäljelle, ja he väijyvät minun henkeäni"?</span> <span class="verse"><a name="4">4</a>Mutta mitä sanoo hänelle Jumalan vastaus? "Minä olen jättänyt itselleni seitsemäntuhatta miestä, jotka eivät ole notkistaneet polvea Baalille."</span> <span class="verse"><a name="5">5</a>Samoin on nyt tänäkin aikana olemassa jäännös armon valinnan mukaan.</span> <span class="verse"><a name="6">6</a>Mutta jos valinta on armosta, niin se ei ole enää teoista, sillä silloin armo ei enää olisikaan armo.</span> <span class="verse"><a name="7">7</a>Miten siis on? Mitä Israel tavoittelee, sitä se ei ole saavuttanut, mutta valitut ovat sen saavuttaneet; muut ovat paatuneet,</span> <span class="verse"><a name="8">8</a>niinkuin kirjoitettu on: "Jumala on antanut heille uneliaisuuden hengen, silmät, etteivät he näkisi, ja korvat, etteivät he kuulisi, tähän päivään asti".</span> <span class="verse"><a name="9">9</a>Ja Daavid sanoo: "Tulkoon heidän pöytänsä heille paulaksi ja ansaksi ja lankeemukseksi ja kostoksi,</span> <span class="verse"><a name="10">10</a>soetkoot heidän silmänsä, etteivät he näkisi; ja paina yhäti heidän selkänsä kumaraan".</span> <span class="verse"><a name="11">11</a>Minä siis sanon: eivät kaiketi he ole sitä varten kompastuneet, että lankeaisivat? Pois se! Vaan heidän lankeemuksensa kautta tuli pelastus pakanoille, että he itse syttyisivät kiivauteen.</span> <span class="verse"><a name="12">12</a>Mutta jos heidän lankeemuksensa on maailmalle rikkaudeksi ja heidän vajautensa pakanoille rikkaudeksi, kuinka paljoa enemmän heidän täyteytensä!</span> <span class="verse"><a name="13">13</a>Teille, pakanoille, minä sanon: Koska olen pakanain apostoli, pidän minä virkaani kunniassa,</span> <span class="verse"><a name="14">14</a>sytyttääkseni, jos mahdollista, kiivauteen niitä, jotka ovat minun heimolaisiani, ja pelastaakseni edes muutamia heistä.</span> <span class="verse"><a name="15">15</a>Sillä jos heidän hylkäämisensä on maailmalle sovitukseksi, mitä heidän armoihin-ottamisensa on muuta kuin elämä kuolleista?</span> <span class="verse"><a name="16">16</a>Mutta jos uutisleipä on pyhä, niin on myös koko taikina, ja jos juuri on pyhä, niin ovat myös oksat.</span> <span class="verse"><a name="17">17</a>Mutta jos muutamat oksista ovat taitetut pois ja sinä, joka olet metsäöljypuu, olet oksastettu oikeiden oksien joukkoon ja olet päässyt niiden kanssa osalliseksi öljypuun mehevästä juuresta,</span> <span class="verse"><a name="18">18</a>niin älä ylpeile oksien rinnalla; mutta jos ylpeilet, niin et sinä kuitenkaan kannata juurta, vaan juuri kannattaa sinua.</span> <span class="verse"><a name="19">19</a>Sinä kaiketi sanonet: "Ne oksat taitettiin pois, että minut oksastettaisiin".</span> <span class="verse"><a name="20">20</a>Oikein; epäuskonsa tähden ne taitettiin pois, mutta sinä pysyt uskosi kautta. Älä ole ylpeä, vaan pelkää.</span> <span class="verse"><a name="21">21</a>Sillä jos Jumala ei ole säästänyt luonnollisia oksia, ei hän ole säästävä sinuakaan.</span> <span class="verse"><a name="22">22</a>Katso siis Jumalan hyvyyttä ja ankaruutta: Jumalan ankaruutta langenneita kohtaan, mutta hänen hyvyyttänsä sinua kohtaan, jos hänen hyvyydessänsä pysyt; muutoin sinutkin hakataan pois.</span> <span class="verse"><a name="23">23</a>Mutta nuo toisetkin, jos eivät jää epäuskoonsa, tulevat oksastettaviksi, sillä Jumala on voimallinen oksastamaan ne jälleen.</span> <span class="verse"><a name="24">24</a>Sillä jos sinä olet leikattu luonnollisesta metsäöljypuusta ja vasten luontoa oksastettu jaloon öljypuuhun, kuinka paljoa ennemmin nämä luonnolliset oksat tulevat oksastettaviksi omaan öljypuuhunsa!</span> <span class="verse"><a name="25">25</a>Sillä minä en tahdo, veljet - ettette olisi oman viisautenne varassa - pitää teitä tietämättöminä tästä salaisuudesta, että Israelia on osaksi kohdannut paatumus - hamaan siihen asti, kunnes pakanain täysi luku on sisälle tullut,</span> <span class="verse"><a name="26">26</a>ja niin kaikki Israel on pelastuva, niinkuin kirjoitettu on: "Siionista on tuleva pelastaja, hän poistaa jumalattoman menon Jaakobista.</span> <span class="verse"><a name="27">27</a>Ja tämä on oleva minun liittoni heidän kanssaan, kun minä otan pois heidän syntinsä."</span> <span class="verse"><a name="28">28</a>Evankeliumin kannalta he kyllä ovat vihollisia teidän tähtenne, mutta valinnan kannalta he ovat rakastettuja isien tähden.</span> <span class="verse"><a name="29">29</a>Sillä ei Jumala armolahjojansa ja kutsumistansa kadu.</span> <span class="verse"><a name="30">30</a>Samoin kuin te ennen olitte Jumalalle tottelemattomia, mutta nyt olette saaneet laupeuden näiden tottelemattomuuden kautta,</span> <span class="verse"><a name="31">31</a>samoin nämäkin nyt ovat olleet tottelemattomia, että myös he teille tulleen armahtamisen kautta nyt saisivat laupeuden.</span> <span class="verse"><a name="32">32</a>Sillä Jumala on sulkenut kaikki tottelemattomuuteen, että hän kaikkia armahtaisi.</span> <span class="verse"><a name="33">33</a>Oi sitä Jumalan rikkauden ja viisauden ja tiedon syvyyttä! Kuinka tutkimattomat ovat hänen tuomionsa ja käsittämättömät hänen tiensä!</span> <span class="verse"><a name="34">34</a>Sillä kuka on tuntenut Herran mielen? Tai kuka on ollut hänen neuvonantajansa?</span> <span class="verse"><a name="35">35</a>Tai kuka on ensin antanut hänelle jotakin, joka olisi tälle korvattava?</span> <span class="verse"><a name="36">36</a>Sillä hänestä ja hänen kauttansa ja häneen on kaikki; hänelle kunnia iankaikkisesti! Amen.</span> </p></div</div></div></body></html>