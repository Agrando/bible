<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/mal/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/mal">Malachi</a> &gt <strong>Chapter 2</strong></div><p><span class="verse"><a name="1">1</a>Ja nyt teille tämä käsky, te papit!</span> <span class="verse"><a name="2">2</a>Jos ette kuule ja paina sydämeenne, niin että annatte kunnian minun  nimelleni, sanoo Herra Sebaot, lähetän minä teitä vastaan kirouksen ja  kiroan teille suodut siunaukset. Minä olenkin ne jo kironnut, sillä te  ette ole painaneet tätä sydämeenne.</span> <span class="verse"><a name="3">3</a>Minä kiellän teiltä jälkeläiset, ja minä viskelen rapaa teidän  kasvoihinne, teidän juhlauhrienne rapaa, ja siihen teidät itsenne  kannetaan.</span> <span class="verse"><a name="4">4</a>Ja te tulette tietämään, että minä olen lähettänyt teille tämän  käskyn, jotta minun liittoni Leevin kanssa pysyisi, sanoo Herra Sebaot.</span> <span class="verse"><a name="5">5</a>Minun liittoni hänen kanssansa oli elämä ja rauha, ja minä annoin sen  hänelle peloksi; ja hän pelkäsi minua, vapisi minun nimeni edessä.</span> <span class="verse"><a name="6">6</a>Oikea opetus oli hänen suussansa, eikä vääryyttä tavattu hänen  huuliltansa. Rauhassa ja vakaasti hän vaelsi minun kanssani, ja monet  hän käänsi pois pahoista töistä.</span> <span class="verse"><a name="7">7</a>Sillä papin huulten pitää tallettaman tieto, ja hänen suustansa  etsitään opetus; sillä hän on Herran Sebaotin sanansaattaja.</span> <span class="verse"><a name="8">8</a>Mutta te olette poikenneet tieltä, olette opetuksellanne saattaneet  monet kompastumaan, olette turmelleet Leevin liiton, sanoo Herra Sebaot.</span> <span class="verse"><a name="9">9</a>Niinpä minäkin teen teidät halpana pidetyiksi ja alhaisiksi kaiken  kansan edessä, koska te ette ole pitäneet minun teitäni, vaan olette  olleet puolueelliset opetuksessa.</span> <span class="verse"><a name="10">10</a>Eikö meillä kaikilla ole sama Isä? Eikö sama Jumala ole meitä  luonut? Miksi me olemme uskottomat toinen toisellemme ja rikomme isiemme  liiton?</span> <span class="verse"><a name="11">11</a>Juuda on ollut uskoton, Israelissa ja Jerusalemissa on tehty  kauhistus. Sillä Juuda on häväissyt Herran pyhäkön, jota Herra rakastaa,  ja on ottanut avioksi vieraan jumalan tyttäriä.</span> <span class="verse"><a name="12">12</a>Hävittäköön Herra siltä mieheltä, joka tämän tekee, Jaakobin  majoista valvojan ja vastaajan ja Herran Sebaotin uhrilahjan tuojan.</span> <span class="verse"><a name="13">13</a>Ja toiseksi te olette tehneet tämän: olette saattaneet Herran  alttarin peitetyksi kyynelillä ja itkulla ja huokauksilla, niin ettei  hän enää käänny uhrilahjojen puoleen eikä mielisty ottamaan mitään  teidän kädestänne.</span> <span class="verse"><a name="14">14</a>Mutta te sanotte: "Minkätähden niin?" Sentähden, että Herra on  todistaja sinun ja sinun nuoruutesi vaimon välillä, jolle sinä olet  ollut uskoton, vaikka hän on sinun puolisosi, sinun aviovaimosi.</span> <span class="verse"><a name="15">15</a>Niin ei tee yksikään, jolla on jäännöskään Hengestä. "Mutta kuinkas  se yksi - ?" Hän pyrki saamaan Jumalan lupaamia jälkeläisiä. - Ottakaa  siis vaari hengestänne älkääkä olko uskottomat nuoruutenne vaimolle.</span> <span class="verse"><a name="16">16</a>Sillä minä vihaan hylkäämistä, sanoo Herra, Israelin Jumala, ja  sitä, joka verhoaa vaatteensa vääryydellä, sanoo Herra Sebaot. Siis  ottakaa vaari hengestänne älkääkä olko uskottomat.</span> <span class="verse"><a name="17">17</a>Te väsytätte Herran puheillanne. Mutta te sanotte: "Miten  väsytämme?" Siten, että sanotte: "Jokainen, joka pahaa tekee, on hyvä  Herran silmissä, ja niihin hänellä on mielisuosio"; tahi: "Missä on  tuomion Jumala?"</span> </p></div</div></div></body></html>