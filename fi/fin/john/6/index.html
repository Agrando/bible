<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/john/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/john">John</a> &gt <strong>Chapter 6</strong></div><p><span class="verse"><a name="1">1</a>Sen jälkeen Jeesus meni Galileaan, se on Tiberiaan, järven tuolle puolelle.</span> <span class="verse"><a name="2">2</a>Ja häntä seurasi paljon kansaa, koska he näkivät ne tunnusteot, joita hän teki sairaille.</span> <span class="verse"><a name="3">3</a>Ja Jeesus nousi vuorelle ja istui sinne opetuslapsinensa.</span> <span class="verse"><a name="4">4</a>Ja pääsiäinen, juutalaisten juhla, oli lähellä.</span> <span class="verse"><a name="5">5</a>Kun Jeesus nosti silmänsä ja näki paljon kansaa tulevan tykönsä, sanoi hän Filippukselle: "Mistä ostamme leipää näiden syödä?"</span> <span class="verse"><a name="6">6</a>Mutta sen hän sanoi koetellakseen häntä, sillä itse hän tiesi, mitä aikoi tehdä.</span> <span class="verse"><a name="7">7</a>Filippus vastasi hänelle: "Eivät kahdensadan denarin leivät heille riittäisi, niin että kukin saisi edes vähän".</span> <span class="verse"><a name="8">8</a>Niin toinen hänen opetuslapsistansa, Andreas, Simon Pietarin veli, sanoi hänelle:</span> <span class="verse"><a name="9">9</a>"Täällä on poikanen, jolla on viisi ohraleipää ja kaksi kalaa, mutta mitä ne ovat näin monelle?"</span> <span class="verse"><a name="10">10</a>Jeesus sanoi: "Asettakaa kansa aterioimaan". Ja siinä paikassa oli paljon ruohoa. Niin miehet, luvultaan noin viisituhatta, laskeutuivat maahan.</span> <span class="verse"><a name="11">11</a>Ja Jeesus otti leivät ja kiitti ja jakeli istuville; samoin kaloistakin, niin paljon kuin he tahtoivat.</span> <span class="verse"><a name="12">12</a>Mutta kun he olivat ravitut, sanoi hän opetuslapsillensa: "Kootkaa tähteeksi jääneet palaset, ettei mitään joutuisi hukkaan".</span> <span class="verse"><a name="13">13</a>Niin he kokosivat ne ja täyttivät kaksitoista vakkaa palasilla, mitkä olivat viidestä ohraleivästä jääneet tähteeksi niiltä, jotka olivat aterioineet.</span> <span class="verse"><a name="14">14</a>Kun nyt ihmiset näkivät sen tunnusteon, jonka Jeesus oli tehnyt, sanoivat he: "Tämä on totisesti se profeetta, joka oli maailmaan tuleva".</span> <span class="verse"><a name="15">15</a>Kun nyt Jeesus huomasi, että he aikoivat tulla ja väkisin ottaa hänet, tehdäkseen hänet kuninkaaksi, väistyi hän taas pois vuorelle, hän yksinänsä.</span> <span class="verse"><a name="16">16</a>Mutta kun ilta tuli, menivät hänen opetuslapsensa alas järven rantaan,</span> <span class="verse"><a name="17">17</a>astuivat venheeseen ja lähtivät menemään järven toiselle puolelle, Kapernaumiin. Ja oli jo tullut pimeä, eikä Jeesus ollut vielä saapunut heidän luokseen;</span> <span class="verse"><a name="18">18</a>ja järvi aaltoili ankarasti kovan tuulen puhaltaessa.</span> <span class="verse"><a name="19">19</a>Kun he olivat soutaneet noin viisikolmatta tai kolmekymmentä vakomittaa, näkivät he Jeesuksen kävelevän järven päällä ja tulevan lähelle venhettä; ja he peljästyivät.</span> <span class="verse"><a name="20">20</a>Mutta hän sanoi heille: "Minä se olen; älkää peljätkö".</span> <span class="verse"><a name="21">21</a>Niin he tahtoivat ottaa hänet venheeseen, ja kohta venhe saapui sen maan rantaan, jonne he olivat matkalla.</span> <span class="verse"><a name="22">22</a>Seuraavana päivänä kansa yhä vielä oli järven toisella puolella, sillä he olivat nähneet, ettei siellä ollut muuta venhettä kuin se yksi ja ettei Jeesus mennyt opetuslastensa kanssa venheeseen, vaan että hänen opetuslapsensa lähtivät yksinään pois.</span> <span class="verse"><a name="23">23</a>Kuitenkin oli muita venheitä tullut Tiberiaasta lähelle sitä paikkaa, jossa he olivat syöneet leipää, sittenkuin Herra oli lausunut kiitoksen.</span> <span class="verse"><a name="24">24</a>Kun siis kansa näki, ettei Jeesus ollut siellä eivätkä hänen opetuslapsensa, astuivat hekin venheisiin ja menivät Kapernaumiin ja etsivät Jeesusta.</span> <span class="verse"><a name="25">25</a>Ja kun he löysivät hänet järven toiselta puolelta, sanoivat he hänelle: "Rabbi, milloin tulit tänne?"</span> <span class="verse"><a name="26">26</a>Jeesus vastasi heille ja sanoi: "Totisesti, totisesti minä sanon teille: ette te minua sentähden etsi, että olette nähneet tunnustekoja, vaan sentähden, että saitte syödä niitä leipiä ja tulitte ravituiksi.</span> <span class="verse"><a name="27">27</a>Älkää hankkiko sitä ruokaa, joka katoaa, vaan sitä ruokaa, joka pysyy hamaan iankaikkiseen elämään ja jonka Ihmisen Poika on teille antava; sillä häneen on Isä, Jumala itse, sinettinsä painanut."</span> <span class="verse"><a name="28">28</a>Niin he sanoivat hänelle: "Mitä meidän pitää tekemän, että me Jumalan tekoja tekisimme?"</span> <span class="verse"><a name="29">29</a>Jeesus vastasi ja sanoi heille: "Se on Jumalan teko, että te uskotte häneen, jonka Jumala on lähettänyt".</span> <span class="verse"><a name="30">30</a>He sanoivat hänelle: "Minkä tunnusteon sinä sitten teet, että me näkisimme sen ja uskoisimme sinua? Minkä teon sinä teet?</span> <span class="verse"><a name="31">31</a>Meidän isämme söivät mannaa erämaassa, niinkuin kirjoitettu on: 'Hän antoi leipää taivaasta heille syötäväksi'."</span> <span class="verse"><a name="32">32</a>Niin Jeesus sanoi heille: "Totisesti, totisesti minä sanon teille: ei Mooses antanut teille sitä leipää taivaasta, vaan minun Isäni antaa teille taivaasta totisen leivän.</span> <span class="verse"><a name="33">33</a>Sillä Jumalan leipä on se, joka tulee alas taivaasta ja antaa maailmalle elämän."</span> <span class="verse"><a name="34">34</a>Niin he sanoivat hänelle: "Herra, anna meille aina sitä leipää".</span> <span class="verse"><a name="35">35</a>Jeesus sanoi heille: "Minä olen elämän leipä; joka tulee minun tyköni, se ei koskaan isoa, ja joka uskoo minuun, se ei koskaan janoa.</span> <span class="verse"><a name="36">36</a>Mutta minä olen sanonut teille, että te olette nähneet minut, ettekä kuitenkaan usko.</span> <span class="verse"><a name="37">37</a>Kaikki, minkä Isä antaa minulle, tulee minun tyköni; ja sitä, joka minun tyköni tulee, minä en heitä ulos.</span> <span class="verse"><a name="38">38</a>Sillä minä olen tullut taivaasta, en tekemään omaa tahtoani, vaan hänen tahtonsa, joka on minut lähettänyt.</span> <span class="verse"><a name="39">39</a>Ja minun lähettäjäni tahto on se, että minä kaikista niistä, jotka hän on minulle antanut, en kadota yhtäkään, vaan herätän heidät viimeisenä päivänä.</span> <span class="verse"><a name="40">40</a>Sillä minun Isäni tahto on se, että jokaisella, joka näkee Pojan ja uskoo häneen, on iankaikkinen elämä; ja minä herätän hänet viimeisenä päivänä."</span> <span class="verse"><a name="41">41</a>Niin juutalaiset nurisivat häntä vastaan, koska hän sanoi: "Minä olen se leipä, joka on tullut alas taivaasta";</span> <span class="verse"><a name="42">42</a>ja he sanoivat: "Eikö tämä ole Jeesus, Joosefin poika, jonka isän ja äidin me tunnemme? Kuinka hän sitten sanoo: 'Minä olen tullut alas taivaasta'?"</span> <span class="verse"><a name="43">43</a>Jeesus vastasi ja sanoi heille: "Älkää nurisko keskenänne.</span> <span class="verse"><a name="44">44</a>Ei kukaan voi tulla minun tyköni, ellei Isä, joka on minut lähettänyt, häntä vedä; ja minä herätän hänet viimeisenä päivänä.</span> <span class="verse"><a name="45">45</a>Profeetoissa on kirjoitettuna: 'Ja he tulevat kaikki Jumalan opettamiksi'. Jokainen, joka on Isältä kuullut ja oppinut, tulee minun tyköni.</span> <span class="verse"><a name="46">46</a>Ei niin, että kukaan olisi Isää nähnyt; ainoastaan hän, joka on Jumalasta, on nähnyt Isän.</span> <span class="verse"><a name="47">47</a>Totisesti, totisesti minä sanon teille: joka uskoo, sillä on iankaikkinen elämä.</span> <span class="verse"><a name="48">48</a>Minä olen elämän leipä.</span> <span class="verse"><a name="49">49</a>Teidän isänne söivät mannaa erämaassa, ja he kuolivat.</span> <span class="verse"><a name="50">50</a>Mutta tämä on se leipä, joka tulee alas taivaasta, että se, joka sitä syö, ei kuolisi.</span> <span class="verse"><a name="51">51</a>Minä olen se elävä leipä, joka on tullut alas taivaasta. Jos joku syö tätä leipää, hän elää iankaikkisesti. Ja se leipä, jonka minä annan, on minun lihani, maailman elämän puolesta."</span> <span class="verse"><a name="52">52</a>Silloin juutalaiset riitelivät keskenään sanoen: "Kuinka tämä voi antaa lihansa meille syötäväksi?"</span> <span class="verse"><a name="53">53</a>Niin Jeesus sanoi heille: "Totisesti, totisesti minä sanon teille: ellette syö Ihmisen Pojan lihaa ja juo hänen vertansa, ei teillä ole elämää itsessänne.</span> <span class="verse"><a name="54">54</a>Joka syö minun lihani ja juo minun vereni, sillä on iankaikkinen elämä, ja minä herätän hänet viimeisenä päivänä.</span> <span class="verse"><a name="55">55</a>Sillä minun lihani on totinen ruoka, ja minun vereni on totinen juoma.</span> <span class="verse"><a name="56">56</a>Joka syö minun lihani ja juo minun vereni, se pysyy minussa, ja minä hänessä.</span> <span class="verse"><a name="57">57</a>Niinkuin Isä, joka elää, on minut lähettänyt, ja minä elän Isän kautta, niin myös se, joka minua syö, elää minun kauttani.</span> <span class="verse"><a name="58">58</a>Tämä on se leipä, joka tuli alas taivaasta. Ei ole, niinkuin oli teidän isienne: he söivät ja kuolivat; joka tätä leipää syö, se elää iankaikkisesti."</span> <span class="verse"><a name="59">59</a>Tämän hän puhui synagoogassa opettaessaan Kapernaumissa.</span> <span class="verse"><a name="60">60</a>Niin monet hänen opetuslapsistansa, sen kuultuaan, sanoivat: "Tämä on kova puhe, kuka voi sitä kuulla?"</span> <span class="verse"><a name="61">61</a>Mutta kun Jeesus sydämessään tiesi, että hänen opetuslapsensa siitä nurisivat, sanoi hän heille: "Loukkaako tämä teitä?</span> <span class="verse"><a name="62">62</a>Mitä sitten, jos saatte nähdä Ihmisen Pojan nousevan sinne, missä hän oli ennen!</span> <span class="verse"><a name="63">63</a>Henki on se, joka eläväksi tekee; ei liha mitään hyödytä. Ne sanat, jotka minä olen teille puhunut, ovat henki ja ovat elämä.</span> <span class="verse"><a name="64">64</a>Mutta teissä on muutamia, jotka eivät usko." Sillä Jeesus tiesi alusta asti, ketkä ne olivat, jotka eivät uskoneet, ja kuka se oli, joka oli kavaltava hänet.</span> <span class="verse"><a name="65">65</a>Ja hän sanoi: "Sentähden minä olen sanonut teille, ettei kukaan voi tulla minun tyköni, ellei minun Isäni sitä hänelle anna".</span> <span class="verse"><a name="66">66</a>Tämän tähden monet hänen opetuslapsistaan vetäytyivät pois eivätkä enää vaeltaneet hänen kanssansa.</span> <span class="verse"><a name="67">67</a>Niin Jeesus sanoi niille kahdelletoista: "Tahdotteko tekin mennä pois?"</span> <span class="verse"><a name="68">68</a>Simon Pietari vastasi hänelle: "Herra, kenen tykö me menisimme? Sinulla on iankaikkisen elämän sanat;</span> <span class="verse"><a name="69">69</a>ja me uskomme ja ymmärrämme, että sinä olet Jumalan Pyhä."</span> <span class="verse"><a name="70">70</a>Jeesus vastasi heille: "Enkö minä ole valinnut teitä, te kaksitoista? Ja yksi teistä on perkele."</span> <span class="verse"><a name="71">71</a>Mutta sen hän sanoi Juudaasta, Simon Iskariotin pojasta; sillä tämä oli hänet kavaltava ja oli yksi niistä kahdestatoista.</span> </p></div</div></div></body></html>