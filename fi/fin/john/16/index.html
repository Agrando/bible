<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/john/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/john">John</a> &gt <strong>Chapter 16</strong></div><p><span class="verse"><a name="1">1</a>"Tämän minä olen teille puhunut, ettette loukkaantuisi.</span> <span class="verse"><a name="2">2</a>He erottavat teidät synagoogasta; ja tulee aika, jolloin jokainen, joka tappaa teitä, luulee tekevänsä uhripalveluksen Jumalalle.</span> <span class="verse"><a name="3">3</a>Ja sen he tekevät teille, koska he eivät tunne Isää eivätkä minua.</span> <span class="verse"><a name="4">4</a>Mutta tämän minä olen puhunut teille, että, kun se aika tulee, te muistaisitte minun sen teille sanoneen. Tätä minä en ole sanonut teille alusta, koska minä olin teidän kansanne.</span> <span class="verse"><a name="5">5</a>Mutta nyt minä menen hänen tykönsä, joka on minut lähettänyt, eikä kukaan teistä kysy minulta: 'Mihin sinä menet?'</span> <span class="verse"><a name="6">6</a>Mutta koska minä olen tämän teille puhunut, täyttää murhe teidän sydämenne.</span> <span class="verse"><a name="7">7</a>Kuitenkin minä sanon teille totuuden: teille on hyväksi, että minä menen pois. Sillä ellen minä mene pois, ei Puolustaja tule teidän tykönne; mutta jos minä menen, niin minä hänet teille lähetän.</span> <span class="verse"><a name="8">8</a>Ja kun hän tulee, niin hän näyttää maailmalle todeksi synnin ja vanhurskauden ja tuomion:</span> <span class="verse"><a name="9">9</a>synnin, koska he eivät usko minuun;</span> <span class="verse"><a name="10">10</a>vanhurskauden, koska minä menen Isän tykö, ettekä te enää minua näe;</span> <span class="verse"><a name="11">11</a>ja tuomion, koska tämän maailman ruhtinas on tuomittu.</span> <span class="verse"><a name="12">12</a>Minulla on vielä paljon sanottavaa teille, mutta te ette voi nyt sitä kantaa.</span> <span class="verse"><a name="13">13</a>Mutta kun hän tulee, totuuden Henki, johdattaa hän teidät kaikkeen totuuteen. Sillä se, mitä hän puhuu, ei ole hänestä itsestään; vaan minkä hän kuulee, sen hän puhuu, ja tulevaiset hän teille julistaa.</span> <span class="verse"><a name="14">14</a>Hän on minut kirkastava, sillä hän ottaa minun omastani ja julistaa teille.</span> <span class="verse"><a name="15">15</a>Kaikki, mitä Isällä on, on minun; sentähden minä sanoin, että hän ottaa minun omastani ja julistaa teille.</span> <span class="verse"><a name="16">16</a>Vähän aikaa, niin te ette enää minua näe, ja taas vähän aikaa, niin te näette minut."</span> <span class="verse"><a name="17">17</a>Silloin muutamat hänen opetuslapsistansa sanoivat toisilleen: "Mitä se tarkoittaa, kun hän sanoo meille: 'Vähän aikaa, niin te ette minua näe, ja taas vähän aikaa, niin te näette minut', ja: 'Minä menen Isän tykö'?"</span> <span class="verse"><a name="18">18</a>Niin he sanoivat: "Mitä se tarkoittaa, kun hän sanoo: 'Vähän aikaa'? Emme ymmärrä, mitä hän puhuu."</span> <span class="verse"><a name="19">19</a>Jeesus huomasi heidän tahtovan kysyä häneltä ja sanoi heille: "Sitäkö te kyselette keskenänne, että minä sanoin: 'Vähän aikaa, niin te ette minua näe, ja taas vähän aikaa, niin te näette minut'?</span> <span class="verse"><a name="20">20</a>Totisesti, totisesti minä sanon teille: te joudutte itkemään ja valittamaan, mutta maailma on iloitseva; te tulette murheellisiksi, mutta teidän murheenne on muuttuva iloksi.</span> <span class="verse"><a name="21">21</a>Kun vaimo synnyttää, on hänellä murhe, koska hänen hetkensä on tullut; mutta kun hän on synnyttänyt lapsen, ei hän enää muista ahdistustaan sen ilon tähden, että ihminen on syntynyt maailmaan.</span> <span class="verse"><a name="22">22</a>Niin on myös teillä nyt murhe; mutta minä olen taas näkevä teidät, ja teidän sydämenne on iloitseva, eikä kukaan ota teiltä pois teidän iloanne.</span> <span class="verse"><a name="23">23</a>Ja sinä päivänä te ette minulta mitään kysy. Totisesti, totisesti minä sanon teille: jos te anotte jotakin Isältä, on hän sen teille antava minun nimessäni.</span> <span class="verse"><a name="24">24</a>Tähän asti te ette ole anoneet mitään minun nimessäni; anokaa, niin te saatte, että teidän ilonne olisi täydellinen.</span> <span class="verse"><a name="25">25</a>Tämän minä olen puhunut teille kuvauksilla; mutta tulee aika, jolloin minä en puhu teille enää kuvauksilla, vaan avonaisesti julistan teille sanomaa Isästä.</span> <span class="verse"><a name="26">26</a>Sinä päivänä te anotte minun nimessäni; enkä minä sano teille, että minä olen rukoileva Isää teidän edestänne;</span> <span class="verse"><a name="27">27</a>sillä Isä itse rakastaa teitä, sentähden että te olette minua rakastaneet ja uskoneet minun lähteneen Jumalan tyköä.</span> <span class="verse"><a name="28">28</a>Minä olen lähtenyt Isästä ja tullut maailmaan; jälleen minä jätän maailman ja menen Isän tykö."</span> <span class="verse"><a name="29">29</a>Hänen opetuslapsensa sanoivat: "Katso, nyt sinä puhut avonaisesti etkä käytä mitään kuvausta.</span> <span class="verse"><a name="30">30</a>Nyt me tiedämme, että sinä tiedät kaikki, etkä tarvitse, että kukaan sinulta kysyy; sentähden me uskomme sinun Jumalan tyköä lähteneen."</span> <span class="verse"><a name="31">31</a>Jeesus vastasi heille: "Nyt te uskotte.</span> <span class="verse"><a name="32">32</a>Katso, tulee hetki ja on jo tullut, jona teidät hajotetaan kukin tahollensa ja te jätätte minut yksin; en minä kuitenkaan yksin ole, sillä Isä on minun kanssani.</span> <span class="verse"><a name="33">33</a>Tämän minä olen teille puhunut, että teillä olisi minussa rauha. Maailmassa teillä on ahdistus; mutta olkaa turvallisella mielellä: minä olen voittanut maailman."</span> </p></div</div></div></body></html>