<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/ezra/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/ezra">Ezra</a> &gt <strong>Chapter 7</strong></div><p><span class="verse"><a name="1">1</a>Näiden tapausten jälkeen, Persian kuninkaan Artahsastan hallituksen  aikana, lähti Esra, Serajan poika, joka oli Asarjan poika, joka Hilkian  poika,</span> <span class="verse"><a name="2">2</a>joka Sallumin poika, joka Saadokin poika, joka Ahitubin poika,</span> <span class="verse"><a name="3">3</a>joka Amarjan poika, joka Asarjan poika, joka Merajotin poika,</span> <span class="verse"><a name="4">4</a>joka Serahjan poika, joka Ussin poika, joka Bukkin poika,</span> <span class="verse"><a name="5">5</a>joka Abisuan poika, joka Piinehaan poika, joka Eleasarin poika, joka  Aaronin, ylimmäisen papin, poika -</span> <span class="verse"><a name="6">6</a>tämä Esra lähti Baabelista. Hän oli kirjanoppinut, perehtynyt  Mooseksen lakiin, jonka Herra, Israelin Jumala, oli antanut. Ja kuningas  antoi hänelle kaikki, mitä hän halusi, koska Esran päällä oli Herran,  hänen Jumalansa, käsi.</span> <span class="verse"><a name="7">7</a>Myös israelilaisia ja pappeja, leeviläisiä, veisaajia, ovenvartijoita  ja temppelipalvelijoita lähti Jerusalemiin kuningas Artahsastan  seitsemäntenä hallitusvuotena.</span> <span class="verse"><a name="8">8</a>Ja hän tuli Jerusalemiin viidennessä kuussa kuninkaan seitsemäntenä  hallitusvuotena.</span> <span class="verse"><a name="9">9</a>Sillä ensimmäisen kuun ensimmäisenä päivänä alkoi lähtö Baabelista;  ja viidennen kuun ensimmäisenä päivänä hän tuli Jerusalemiin, koska  Jumalan hyvä käsi oli hänen päällänsä.</span> <span class="verse"><a name="10">10</a>Sillä Esra oli kiinnittänyt sydämensä Herran lain tutkimiseen,  seuratakseen sitä ja opettaakseen Israelissa lakia ja oikeutta.</span> <span class="verse"><a name="11">11</a>Tämä on jäljennös kirjeestä, jonka kuningas Artahsasta antoi pappi  Esralle, kirjanoppineelle, joka oli Herran Israelille antamien käskyjen  ja ohjeitten tuntija:</span> <span class="verse"><a name="12">12</a>"Artahsasta, kuningasten kuningas, pappi Esralle, taivaan Jumalan  lain tuntijalle", ja niin edespäin.</span> <span class="verse"><a name="13">13</a>"Minä annan käskyn, että minun valtakunnassani jokainen Israelin  kansan jäsen ja sen papit ja leeviläiset, jotka ovat halukkaat lähtemään  Jerusalemiin, lähtekööt sinun kanssasi,</span> <span class="verse"><a name="14">14</a>koska kuningas ja hänen seitsemän neuvonantajaansa ovat lähettäneet  sinut tarkastamaan, ovatko olot Juudassa ja Jerusalemissa sinun Jumalasi  lain mukaiset, joka on sinun kädessäsi,</span> <span class="verse"><a name="15">15</a>ja viemään sinne hopean ja kullan, minkä kuningas ja hänen  neuvonantajansa ovat antaneet vapaaehtoisena lahjana Israelin Jumalalle,  jonka asumus on Jerusalemissa,</span> <span class="verse"><a name="16">16</a>ja myös kaiken hopean ja kullan, minkä saat koko Baabelin  maakunnasta, sekä ne vapaaehtoiset lahjat, jotka kansa ja papit antavat  Jumalansa temppeliin Jerusalemiin.</span> <span class="verse"><a name="17">17</a>Osta siis näillä rahoilla mitä tunnollisimmin härkiä, oinaita ja  karitsoita ynnä niihin kuuluvia ruoka- ja juomauhreja; ja uhraa ne  teidän Jumalanne temppelin alttarilla Jerusalemissa.</span> <span class="verse"><a name="18">18</a>Ja mitä sinä ja sinun veljesi näette hyväksi tehdä hopean ja kullan  tähteillä, se tehkää Jumalanne tahdon mukaan.</span> <span class="verse"><a name="19">19</a>Ne kalut, jotka sinulle annetaan jumalanpalvelusta varten sinun  Jumalasi temppelissä, jätä Jerusalemin Jumalan eteen.</span> <span class="verse"><a name="20">20</a>Ja muut Jumalasi temppelin tarpeet, joita joudut suorittamaan, sinä  saat suorittaa kuninkaan aarrekammiosta.</span> <span class="verse"><a name="21">21</a>Ja minä, kuningas Artahsasta, annan käskyn kaikille aarteistojen  vartijoille tuolla puolella Eufrat-virran: 'Kaikki, mitä pappi Esra,  taivaan Jumalan lain tuntija, teiltä pyytää, se tunnollisesti  toimitettakoon:</span> <span class="verse"><a name="22">22</a>hopeata aina sataan talenttiin, nisuja sataan koor-mittaan, viiniä  sataan bat-mittaan, öljyä sataan bat-mittaan saakka, niin myös suoloja  ilman määrää.</span> <span class="verse"><a name="23">23</a>Kaikki, mitä taivaan Jumala käskee, tehtäköön taivaan Jumalan  temppelille täsmällisesti, ettei viha kohtaisi kuninkaan ja hänen  poikiensa valtakuntaa.</span> <span class="verse"><a name="24">24</a>Vielä tehdään teille tiettäväksi, ettei kukaan ole oikeutettu  vaatimaan rahaveroa, luonnontuotteita tai tierahoja yhdeltäkään papilta  tai leeviläiseltä, veisaajalta, ovenvartijalta, temppelipalvelijalta tai  muulta tämän Jumalan temppelin tehtäviä toimittavalta.'</span> <span class="verse"><a name="25">25</a>Ja sinä, Esra, aseta Jumalasi viisauden mukaan, joka on sinun  kädessäsi, tuomareita ja lakimiehiä tuomitsemaan kaikkea kansaa tuolla  puolella Eufrat-virran, kaikkia, jotka tuntevat sinun Jumalasi lain; ja  niille, jotka eivät sitä tunne, opettakaa sitä.</span> <span class="verse"><a name="26">26</a>Ja jokainen, joka ei seuraa sinun Jumalasi lakia ja kuninkaan lakia,  tuomittakoon tarkoin harkiten joko kuolemaan tai karkoitukseen,  rahasakkoon tai vankeuteen."</span> <span class="verse"><a name="27">27</a>Kiitetty olkoon Herra, meidän isiemme Jumala, joka on pannut  kuninkaan sydämeen, että hänen on kaunistettava Herran temppeliä  Jerusalemissa</span> <span class="verse"><a name="28">28</a>ja joka on suonut minun saavuttaa kuninkaan, hänen neuvonantajainsa  ja kaikkien kuninkaan mahtavain ruhtinasten suosion.  Ja minä rohkaisin  mieleni, koska Herran, minun Jumalani, käsi oli minun päälläni, ja minä  kokosin Israelista päämiehiä lähtemään kanssani.</span> </p></div</div></div></body></html>