<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/job/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/job">Job</a> &gt <strong>Chapter 39</strong></div><p><span class="verse"><a name="1">1</a>(38:39) "Sinäkö ajat saaliin naarasleijonalle ja tyydytät nuorten  leijonain nälän,</span> <span class="verse"><a name="2">2</a>kun ne kyyristyvät luolissansa ja ovat väijyksissä tiheikössä?</span> <span class="verse"><a name="3">3</a>Kuka hankkii ravinnon kaarneelle, kun sen poikaset huutavat Jumalan  puoleen ja lentelevät sinne tänne ruokaa vailla?</span> <span class="verse"><a name="4">4</a>(39:1) Tiedätkö sinä vuorikauristen poikimisajat, valvotko peurojen  synnytyskipuja?</span> <span class="verse"><a name="5">5</a>Lasketko, milloin niiden kuukaudet täyttyvät, ja tiedätkö ajan,  milloin ne poikivat?</span> <span class="verse"><a name="6">6</a>Ne painautuvat maahan, saavat ilmoille sikiönsä ja vapautuvat  synnytystuskistaan.</span> <span class="verse"><a name="7">7</a>Niiden vasikat vahvistuvat, kasvavat kedolla; ne lähtevät tiehensä  eivätkä enää palaja.</span> <span class="verse"><a name="8">8</a>Kuka on laskenut villiaasin vapaaksi, kuka irroittanut metsäaasin  siteet,</span> <span class="verse"><a name="9">9</a>sen, jolle minä annoin aavikon asunnoksi ja suola-aron asuinsijaksi?</span> <span class="verse"><a name="10">10</a>Se nauraa kaupungin kohinalle, ajajan huutoa se ei kuule;</span> <span class="verse"><a name="11">11</a>se tähystelee vuorilta laiduntansa ja etsii kaikkea vihantaa.</span> <span class="verse"><a name="12">12</a>Taipuuko villihärkä sinua palvelemaan, ja yöpyykö se sinun seimesi  ääreen?</span> <span class="verse"><a name="13">13</a>Voitko ohjaksilla pakottaa villihärän vaolle, tahi äestääkö se  laaksonpohjia sinua seuraten?</span> <span class="verse"><a name="14">14</a>Voitko siihen luottaa, siksi että sen voima on suuri, voitko jättää  sen haltuun työsi hedelmät?</span> <span class="verse"><a name="15">15</a>Voitko uskoa, että se palajaa ja kokoaa viljasi sinun  puimatantereellesi?</span> <span class="verse"><a name="16">16</a>Kamelikurjen siipi lepattaa iloisesti, mutta asuuko sen sulissa ja  höyhenissä haikaran hellyys?</span> <span class="verse"><a name="17">17</a>Se jättää munansa maahan, hiekalle helteen haudottaviksi.</span> <span class="verse"><a name="18">18</a>Ei se ajattele, että jalka voi ne särkeä ja metsän eläimet polkea ne  rikki.</span> <span class="verse"><a name="19">19</a>Se on tyly poikasilleen, niinkuin ne eivät olisikaan sen omia;  hukkaan menee sen vaiva, mutta ei se sitä pelkää.</span> <span class="verse"><a name="20">20</a>Sillä Jumala on jättänyt sen viisautta vaille ja tehnyt sen  ymmärryksestä osattomaksi.</span> <span class="verse"><a name="21">21</a>Kun se kiitää ilmaa piesten, nauraa se hevoselle ja ratsumiehelle.</span> <span class="verse"><a name="22">22</a>Sinäkö annat hevoselle voiman, puetat sen kaulan liehuvalla  harjalla?</span> <span class="verse"><a name="23">23</a>Sinäkö panet sen hyppimään kuin heinäsirkan? Sen uljas korskunta on  peljättävä.</span> <span class="verse"><a name="24">24</a>Se kuopii lakeutta ja iloitsee, lähtee voimalla asevarustuksia  vastaan.</span> <span class="verse"><a name="25">25</a>Se nauraa pelolle, ei säiky eikä väisty miekan edestä.</span> <span class="verse"><a name="26">26</a>Sen yllä kalisee viini, välkähtää keihäs ja peitsi.</span> <span class="verse"><a name="27">27</a>Käy jyrinä ja jytinä, kun se laukaten taivalta ahmii; ei mikään sitä  pidätä sotatorven pauhatessa.</span> <span class="verse"><a name="28">28</a>Milloin ikinä sotatorvi soi, hirnuu se: iihaha! Jo kaukaa se vainuaa  taistelun, päälliköiden jylisevän äänen ja sotahuudon.</span> <span class="verse"><a name="29">29</a>Sinunko ymmärryksesi voimasta jalohaukka kohoaa korkealle, levittää  siipensä kohti etelää?</span> <span class="verse"><a name="30">30</a>Tahi sinunko käskystäsi kotka lentää ylhäälle ja tekee pesänsä  korkeuteen?</span> <span class="verse"><a name="31">31</a>Kalliolla se asuu ja yöpyy, kallion kärjellä, vuorilinnassaan.</span> <span class="verse"><a name="32">32</a>Sieltä se tähystelee saalista; kauas katsovat sen silmät.</span> <span class="verse"><a name="33">33</a>(39:30) Sen poikaset särpivät verta, ja missä on kaatuneita, siellä on  sekin."</span> <span class="verse"><a name="34">34</a>(40:1) Niin Herra vastasi Jobille ja sanoi:</span> <span class="verse"><a name="35">35</a>"Tahtooko vikoilija riidellä Kaikkivaltiasta vastaan?  Jumalan  syyttäjä vastatkoon tähän!"</span> <span class="verse"><a name="36">36</a>Silloin Job vastasi Herralle ja sanoi:</span> <span class="verse"><a name="37">37</a>"Katso, minä olen siihen liian halpa; mitäpä sinulle vastaisin?  Panen käteni suulleni;</span> <span class="verse"><a name="38">38</a>(40:5) kerran minä olen puhunut, enkä enää mitään virka, kahdesti, enkä  enää sitä tee."</span> </p></div</div></div></body></html>