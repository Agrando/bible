<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 28</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/job/28"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/job">Job</a> &gt <strong>Chapter 28</strong></div><p><span class="verse"><a name="1">1</a>"Hopeallakin on suonensa ja löytöpaikkansa kullalla, joka  puhdistetaan;</span> <span class="verse"><a name="2">2</a>rauta otetaan maasta, ja kivestä sulatetaan vaski.</span> <span class="verse"><a name="3">3</a>Tehdään loppu pimeydestä, ja tutkitaan tyystin kivi, jonka synkkä  pilkkopimeä peittää.</span> <span class="verse"><a name="4">4</a>Kaivos louhitaan syvälle maan asujain alle; unhotettuina he riippuvat  siellä ilman jalan tukea, heiluvat kaukana ihmisten ilmoilta.</span> <span class="verse"><a name="5">5</a>Maasta kasvaa leipä, mutta maan uumenet mullistetaan kuin tulen  voimalla.</span> <span class="verse"><a name="6">6</a>Sen kivissä on safiirilla sijansa, siellä on kultahiekkaa.</span> <span class="verse"><a name="7">7</a>Polkua sinne ei tiedä kotka, eikä haukan silmä sitä havaitse.</span> <span class="verse"><a name="8">8</a>Sitä eivät astu ylväät eläimet, ei leijona sitä kulje.</span> <span class="verse"><a name="9">9</a>Siellä käydään käsiksi kovaan kiveen, ja vuoret mullistetaan juuriaan  myöten.</span> <span class="verse"><a name="10">10</a>Kallioihin murretaan käytäviä, ja silmä näkee kaikkinaiset  kalleudet.</span> <span class="verse"><a name="11">11</a>Vesisuonet estetään tihkumasta, ja salatut saatetaan päivänvaloon.</span> <span class="verse"><a name="12">12</a>Mutta viisaus - mistä se löytyy, ja missä on ymmärryksen  asuinpaikka?</span> <span class="verse"><a name="13">13</a>Ei tunne ihminen sille vertaa, eikä sitä löydy elävien maasta.</span> <span class="verse"><a name="14">14</a>Syvyys sanoo: 'Ei ole se minussa', ja meri sanoo: 'Ei se ole  minunkaan tykönäni'.</span> <span class="verse"><a name="15">15</a>Sitä ei voida ostaa puhtaalla kullalla, eikä sen hintaa punnita  hopeassa.</span> <span class="verse"><a name="16">16</a>Ei korvaa sitä Oofirin kulta, ei kallis onyks-kivi eikä safiiri.</span> <span class="verse"><a name="17">17</a>Ei vedä sille vertoja kulta eikä lasi, eivät riitä sen  vaihtohinnaksi aitokultaiset kalut.</span> <span class="verse"><a name="18">18</a>Koralleja ja kristalleja ei sen rinnalla mainita, ja viisauden  omistaminen on helmiä kalliimpi.</span> <span class="verse"><a name="19">19</a>Ei vedä sille vertoja Etiopian topaasi, ei korvaa sitä puhdas kulta.</span> <span class="verse"><a name="20">20</a>Mistä siis tulee viisaus ja missä on ymmärryksen asuinpaikka?</span> <span class="verse"><a name="21">21</a>Se on peitetty kaiken elävän silmiltä, salattu taivaan linnuiltakin.</span> <span class="verse"><a name="22">22</a>Manala ja kuolema sanovat: 'Korvamme ovat kuulleet siitä vain  kerrottavan'.</span> <span class="verse"><a name="23">23</a>Jumala tietää tien sen luokse, hän tuntee sen asuinpaikan.</span> <span class="verse"><a name="24">24</a>Sillä hän katsoo maan ääriin saakka, hän näkee kaiken, mitä taivaan  alla on.</span> <span class="verse"><a name="25">25</a>Kun hän antoi tuulelle voiman ja määräsi mitalla vedet,</span> <span class="verse"><a name="26">26</a>kun hän sääti lain sateelle ja ukkospilvelle tien,</span> <span class="verse"><a name="27">27</a>silloin hän sen näki ja ilmoitti, toi sen esille ja sen myös tutki.</span> <span class="verse"><a name="28">28</a>Ja ihmiselle hän sanoi: 'Katso, Herran pelko - se on viisautta, ja  pahan karttaminen on ymmärrystä'."</span> </p></div</div></div></body></html>