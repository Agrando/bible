<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 34</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/job/34"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/job">Job</a> &gt <strong>Chapter 34</strong></div><p><span class="verse"><a name="1">1</a>Ja Elihu lausui ja sanoi:</span> <span class="verse"><a name="2">2</a>"Kuulkaa, te viisaat, minun sanojani, ja kuunnelkaa minua, te  tietomiehet.</span> <span class="verse"><a name="3">3</a>Sillä korva koettelee sanat, ja suulaki maistaa ruuan maun.</span> <span class="verse"><a name="4">4</a>Tutkikaamme, mikä oikein on, koettakaamme yhdessä ymmärtää, mikä hyvä  on.</span> <span class="verse"><a name="5">5</a>Sillä Job on sanonut: 'Olen oikeassa, mutta Jumala on ottanut minulta  oikeuteni.</span> <span class="verse"><a name="6">6</a>Vaikka minun puolellani on oikeus, pitäisi minun valhetella;  kuolettava nuoli on minuun sattunut, vaikka olen rikoksesta vapaa.'</span> <span class="verse"><a name="7">7</a>Kuka mies on sellainen kuin Job, joka juo jumalanpilkkaa niinkuin  vettä,</span> <span class="verse"><a name="8">8</a>joka yhtyy väärintekijäin seuraan ja vaeltaa jumalattomain miesten  parissa?</span> <span class="verse"><a name="9">9</a>Sillä hän sanoo: 'Ei hyödy mies siitä, että elää Jumalalle mieliksi'.</span> <span class="verse"><a name="10">10</a>Sentähden kuulkaa minua, te ymmärtäväiset miehet: Pois se! Ei  Jumalassa ole jumalattomuutta eikä Kaikkivaltiaassa vääryyttä.</span> <span class="verse"><a name="11">11</a>Vaan hän kostaa ihmiselle hänen tekonsa ja maksaa miehelle hänen  vaelluksensa mukaan.</span> <span class="verse"><a name="12">12</a>Totisesti, Jumala ei tee väärin, Kaikkivaltias ei vääristä oikeutta.</span> <span class="verse"><a name="13">13</a>Kuka on pannut hänet vallitsemaan maata, ja kuka on perustanut koko  maanpiirin?</span> <span class="verse"><a name="14">14</a>Jos hän ajattelisi vain itseänsä ja palauttaisi luokseen henkensä ja  henkäyksensä,</span> <span class="verse"><a name="15">15</a>niin kaikki liha yhdessä menehtyisi, ja ihminen tulisi tomuksi  jälleen.</span> <span class="verse"><a name="16">16</a>Jos sinulla on ymmärrystä, niin kuule tätä, ota korviisi sanojeni  ääni.</span> <span class="verse"><a name="17">17</a>Taitaisiko todella se hallita, joka vihaa oikeutta? Vai tuomitsetko  sinä syylliseksi tuon Vanhurskaan, Voimallisen,</span> <span class="verse"><a name="18">18</a>joka sanoo kuninkaalle: 'Sinä kelvoton', ruhtinaille: 'Sinä  jumalaton',</span> <span class="verse"><a name="19">19</a>joka ei pidä päämiesten puolta eikä aseta rikasta vaivaisen edelle,  koska he kaikki ovat hänen kättensä tekoa?</span> <span class="verse"><a name="20">20</a>Tuossa tuokiossa he kuolevat, keskellä yötä; kansat järkkyvät ja  häviävät, väkevä siirretään pois käden koskematta.</span> <span class="verse"><a name="21">21</a>Sillä hänen silmänsä valvovat ihmisen teitä, ja hän näkee kaikki  hänen askeleensa.</span> <span class="verse"><a name="22">22</a>Ei ole pimeyttä, ei pilkkopimeää, johon voisivat piiloutua  väärintekijät.</span> <span class="verse"><a name="23">23</a>Sillä ei tarvitse Jumalan kauan ihmistä tarkata, ennenkuin tämän on  astuttava tuomiolle hänen eteensä;</span> <span class="verse"><a name="24">24</a>hän musertaa voimalliset tutkimatta ja asettaa toiset heidän  sijallensa.</span> <span class="verse"><a name="25">25</a>Niinpä hän tuntee heidän tekonsa ja kukistaa heidät yöllä, ja he  musertuvat.</span> <span class="verse"><a name="26">26</a>Niinkuin jumalattomia hän kurittaa heitä julkisella paikalla,</span> <span class="verse"><a name="27">27</a>koska he luopuivat hänestä eivätkä ensinkään huolineet hänen  teistään,</span> <span class="verse"><a name="28">28</a>vaan saattoivat vaivaisten huudon kohoamaan hänen eteensä, ja hän  kuuli kurjain huudon.</span> <span class="verse"><a name="29">29</a>Ja jos hän on hiljaa, kuka häntä siitä tuomitsee? Jos hän peittää  kasvonsa, kuka voi häntä katsella? Niin kansaa kuin kutakin ihmistä hän  valvoo,</span> <span class="verse"><a name="30">30</a>ettei pääse hallitsemaan jumalaton ihminen, ei kukaan niistä, jotka  ovat kansalle paulana.</span> <span class="verse"><a name="31">31</a>Sillä onko tässä sanottu Jumalalle: 'Kyllä minä kärsin, en enää  pahoin tee.</span> <span class="verse"><a name="32">32</a>Mitä en näe, neuvo minulle; jos olen tehnyt vääryyttä, en sitä enää  tee.'</span> <span class="verse"><a name="33">33</a>Sinunko mielesi mukaan tulisi hänen kostaa, koska olet niin  tyytymätön? Niin, sinun on tehtävä valinta eikä minun; puhu, mitä  tiedät.</span> <span class="verse"><a name="34">34</a>Ymmärtäväiset miehet sanovat minulle, viisas mies, joka minua  kuulee, virkkaa:</span> <span class="verse"><a name="35">35</a>'Job puhuu taitamattomasti, ja hänen sanansa ovat ymmärrystä vailla.</span> <span class="verse"><a name="36">36</a>Jospa Jobia koeteltaisiin ainiaan, koska hän vastaa väärintekijäin  tavalla!</span> <span class="verse"><a name="37">37</a>Sillä hän lisää syntiä syntiin, lyö kämmentä keskellämme ja syytää  sanoja Jumalaa vastaan.'"</span> </p></div</div></div></body></html>