<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/job/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/job">Job</a> &gt <strong>Chapter 13</strong></div><p><span class="verse"><a name="1">1</a>"Katso, kaikkea tätä on silmäni nähnyt, korvani kuullut ja sitä  tarkannut.</span> <span class="verse"><a name="2">2</a>Mitä te tiedätte, sen tiedän minäkin; en ole minä teitä huonompi.</span> <span class="verse"><a name="3">3</a>Mutta minä mielin puhua Kaikkivaltiaalle, minä tahdon tuoda  todistukseni Jumalaa vastaan.</span> <span class="verse"><a name="4">4</a>Sillä te laastaroitte valheella, olette puoskareita kaikki tyynni.</span> <span class="verse"><a name="5">5</a>Jospa edes osaisitte visusti vaieta, niin se olisi teille viisaudeksi  luettava!</span> <span class="verse"><a name="6">6</a>Kuulkaa siis, mitä minä todistan, ja tarkatkaa, mitä huuleni  väittävät vastaan.</span> <span class="verse"><a name="7">7</a>Tahdotteko puolustaa Jumalaa väärällä puheella ja puhua vilppiä hänen  puolestaan;</span> <span class="verse"><a name="8">8</a>tahdotteko olla puolueellisia hänen hyväksensä tahi ajaa Jumalan  asiaa?</span> <span class="verse"><a name="9">9</a>Koituuko siitä silloin hyvää, kun hän käy teitä tutkimaan; tahi  voitteko pettää hänet, niinkuin ihminen petetään?</span> <span class="verse"><a name="10">10</a>Hän teitä ankarasti rankaisee, jos salassa olette puolueellisia.</span> <span class="verse"><a name="11">11</a>Eikö hänen korkeutensa peljästytä teitä ja hänen kauhunsa teitä  valtaa?</span> <span class="verse"><a name="12">12</a>Tuhkalauselmia ovat teidän mietelauseenne, savivarustuksia silloin  teidän varustuksenne.</span> <span class="verse"><a name="13">13</a>Vaietkaa, antakaa minun olla, niin minä puhun, käyköön minun miten  tahansa.</span> <span class="verse"><a name="14">14</a>Miksi minä otan lihani hampaisiini ja panen henkeni kämmenelleni?</span> <span class="verse"><a name="15">15</a>Katso, hän surmaa minut, en minä enää mitään toivo; tahdon vain  vaellustani puolustaa häntä vastaan.</span> <span class="verse"><a name="16">16</a>Jo sekin on minulle voitoksi; sillä jumalaton ei voi käydä hänen  kasvojensa eteen.</span> <span class="verse"><a name="17">17</a>Kuulkaa tarkasti minun puhettani, ja mitä minä lausun korvienne  kuullen.</span> <span class="verse"><a name="18">18</a>Katso, olen ryhtynyt käymään oikeutta; minä tiedän, että olen  oikeassa.</span> <span class="verse"><a name="19">19</a>Kuka saattaa käräjöidä minua vastaan? Silloin minä vaikenen ja  kuolen.</span> <span class="verse"><a name="20">20</a>Kahta vain älä minulle tee, niin en lymyä sinun kasvojesi edestä:</span> <span class="verse"><a name="21">21</a>ota pois kätesi minun päältäni, ja älköön kauhusi minua peljättäkö;</span> <span class="verse"><a name="22">22</a>sitten haasta, niin minä vastaan, tahi minä puhun, ja vastaa sinä  minulle.</span> <span class="verse"><a name="23">23</a>Mikä on minun pahain tekojeni ja syntieni luku?  Ilmaise minulle  rikkomukseni ja syntini.</span> <span class="verse"><a name="24">24</a>Miksi peität kasvosi ja pidät minua vihollisenasi?</span> <span class="verse"><a name="25">25</a>Lentävää lehteäkö peljätät, kuivunutta korttako vainoat,</span> <span class="verse"><a name="26">26</a>koskapa määräät katkeruuden minun osakseni ja perinnökseni  nuoruuteni pahat teot,</span> <span class="verse"><a name="27">27</a>koska panet jalkani jalkapuuhun, vartioitset kaikkia minun polkujani  ja piirrät rajan jalkapohjieni ääreen?" -</span> <span class="verse"><a name="28">28</a>"Hän hajoaa kuin lahopuu, kuin koinsyömä vaate."</span> </p></div</div></div></body></html>