<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/job/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/job">Job</a> &gt <strong>Chapter 3</strong></div><p><span class="verse"><a name="1">1</a>Senjälkeen Job avasi suunsa ja kirosi syntymäpäivänsä;</span> <span class="verse"><a name="2">2</a>Job lausui ja sanoi:</span> <span class="verse"><a name="3">3</a>"Kadotkoon se päivä, jona minä synnyin, ja se yö, joka sanoi: 'Poika  on siinnyt'.</span> <span class="verse"><a name="4">4</a>Se päivä muuttukoon pimeydeksi; älköön Jumala korkeudessa sitä  kysykö, älköönkä valonsäde sille paistako.</span> <span class="verse"><a name="5">5</a>Omistakoon sen pimeys ja pilkkopimeä, pilvi laskeutukoon sen päälle,  peljästyttäkööt sitä päivänpimennykset.</span> <span class="verse"><a name="6">6</a>Sen yön ryöstäköön pimeys; älköön se iloitko vuoden päivien parissa,  älköön tulko kuukausien lukuun.</span> <span class="verse"><a name="7">7</a>Katso, hedelmätön olkoon se yö, älköön siinä riemuhuuto raikuko.</span> <span class="verse"><a name="8">8</a>Kirotkoot sen päivänmanaajat, ne, jotka saavat hereille Leviatanin.</span> <span class="verse"><a name="9">9</a>Pimentykööt sen kointähdet, odottakoon se valoa, joka ei tule, älköön  se aamuruskon silmäripsiä nähkö,</span> <span class="verse"><a name="10">10</a>koska se ei sulkenut minulta kohdun ovia eikä kätkenyt vaivaa minun  silmiltäni.</span> <span class="verse"><a name="11">11</a>Miksi en kuollut heti äidin helmaan, miksi en menehtynyt kohdusta  tullessani?</span> <span class="verse"><a name="12">12</a>Miksi olivat minua vastaanottamassa polvet, minkätähden rinnat  imeäkseni?</span> <span class="verse"><a name="13">13</a>Sillä makaisinhan rauhassa silloin, nukkuisin ja saisin levätä</span> <span class="verse"><a name="14">14</a>kuningasten ja maan neuvosmiesten kanssa, jotka ovat rakentaneet  itselleen pyramiideja,</span> <span class="verse"><a name="15">15</a>päämiesten kanssa, joilla on ollut kultaa, jotka ovat täyttäneet  talonsa hopealla;</span> <span class="verse"><a name="16">16</a>tahi olisin olematon niinkuin maahan kätketty keskoinen, niinkuin  sikiöt, jotka eivät ole päivänvaloa nähneet.</span> <span class="verse"><a name="17">17</a>Siellä lakkaavat jumalattomat raivoamasta, siellä saavat uupuneet  levätä;</span> <span class="verse"><a name="18">18</a>kaikki vangit ovat rauhassa, eivät kuule käskijän ääntä.</span> <span class="verse"><a name="19">19</a>Yhtäläiset ovat siellä pieni ja suuri, orja on vapaa herrastansa.</span> <span class="verse"><a name="20">20</a>Miksi hän antaa vaivatulle valoa ja elämää murhemielisille,</span> <span class="verse"><a name="21">21</a>jotka odottavat kuolemaa, eikä se tule, jotka etsivät sitä enemmän  kuin aarretta,</span> <span class="verse"><a name="22">22</a>jotka iloitsisivat riemastuksiin asti, riemuitsisivat, jos  löytäisivät haudan -</span> <span class="verse"><a name="23">23</a>miehelle, jonka tie on ummessa, jonka Jumala on  aitaukseen sulkenut?</span> <span class="verse"><a name="24">24</a>Sillä huokaukseni on tullut minun leiväkseni, valitukseni valuu kuin  vesi.</span> <span class="verse"><a name="25">25</a>Sillä mitä minä kauhistuin, se minua kohtasi, ja mitä minä pelkäsin,  se minulle tapahtui.</span> <span class="verse"><a name="26">26</a>Ennenkuin tyynnyin, rauhan ja levon sain, tuli tuska jälleen."</span> </p></div</div></div></body></html>