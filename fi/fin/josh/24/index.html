<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/josh/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/josh">Joshua</a> &gt <strong>Chapter 24</strong></div><p><span class="verse"><a name="1">1</a>Sitten Joosua kokosi kaikki Israelin sukukunnat Sikemiin ja kutsui  Israelin vanhimmat, sen päämiehet, tuomarit ja päällysmiehet, ja he  asettuivat Jumalan eteen.</span> <span class="verse"><a name="2">2</a>Ja Joosua sanoi koko kansalle: "Näin sanoo Herra, Israelin Jumala:  Tuolla puolella Eufrat-virran asuivat muinoin teidän isänne, myös Terah,  Aabrahamin ja Naahorin isä, ja he palvelivat muita jumalia.</span> <span class="verse"><a name="3">3</a>Mutta minä otin teidän isänne Aabrahamin tuolta puolelta virran ja  kuljetin häntä kautta koko Kanaanin maan ja tein hänen jälkeläisensä  lukuisiksi ja annoin hänelle Iisakin.</span> <span class="verse"><a name="4">4</a>Ja Iisakille minä annoin Jaakobin ja Eesaun. Ja Eesaulle minä annoin  Seirin vuoriston omaksi, mutta Jaakob ja hänen poikansa menivät  Egyptiin.</span> <span class="verse"><a name="5">5</a>Sitten minä lähetin Mooseksen ja Aaronin ja rankaisin Egyptiä sillä,  mitä minä siellä tein, ja sen jälkeen minä vein teidät sieltä pois.</span> <span class="verse"><a name="6">6</a>Ja kun minä vein teidän isänne pois Egyptistä ja te olitte saapuneet  meren rannalle, ajoivat egyptiläiset teidän isiänne takaa sotavaunuilla  ja ratsumiehillä Kaislamereen saakka.</span> <span class="verse"><a name="7">7</a>Niin he huusivat Herraa, ja hän pani pimeyden teidän ja egyptiläisten  välille ja antoi meren tulla heidän ylitsensä, ja se peitti heidät; omin  silmin te näitte, mitä minä tein egyptiläisille. Kun te sitten olitte  asuneet kauan aikaa erämaassa,</span> <span class="verse"><a name="8">8</a>toin minä teidät amorilaisten maahan, jotka asuivat tuolla puolella  Jordanin, ja he taistelivat teitä vastaan; mutta minä annoin heidät  teidän käsiinne, ja te otitte omaksenne heidän maansa, ja minä tuhosin  heidät teidän tieltänne.</span> <span class="verse"><a name="9">9</a>Silloin nousi Baalak, Sipporin poika, Mooabin kuningas ja taisteli  Israelia vastaan; ja hän lähetti kutsumaan Bileamin, Beorin pojan, että  hän kiroaisi teidät.</span> <span class="verse"><a name="10">10</a>Mutta minä en tahtonut kuulla Bileamia, vaan hänen täytyi siunata  teidät, ja minä pelastin teidät hänen käsistään.</span> <span class="verse"><a name="11">11</a>Ja kun te olitte menneet Jordanin yli ja tulleet Jerikoon, niin  Jerikon miehet ja amorilaiset, perissiläiset, kanaanilaiset,  heettiläiset, girgasilaiset, hivviläiset ja jebusilaiset taistelivat  teitä vastaan, mutta minä annoin heidät teidän käsiinne.</span> <span class="verse"><a name="12">12</a>Ja minä lähetin herhiläisiä teidän edellänne, ja ne karkoittivat  heidät teidän tieltänne, ne kaksi amorilaisten kuningasta; sinä  miekallasi ja jousellasi et sitä tehnyt.</span> <span class="verse"><a name="13">13</a>Ja minä annoin teille maan, josta sinä et ollut vaivaa nähnyt, ja  kaupunkeja, joita te ette olleet rakentaneet, mutta joihin saitte  asettua; viinitarhoista ja öljypuista, joita te ette olleet istuttaneet,  te saitte syödä.</span> <span class="verse"><a name="14">14</a>Niin peljätkää nyt Herraa, palvelkaa häntä nuhteettomasti ja  uskollisesti ja poistakaa ne jumalat, joita teidän isänne palvelivat  tuolla puolella virran ja Egyptissä, ja palvelkaa Herraa.</span> <span class="verse"><a name="15">15</a>Mutta jos pidätte pahana palvella Herraa, niin valitkaa tänä  päivänä, ketä tahdotte palvella, niitäkö jumalia, joita teidän isänne  palvelivat tuolla puolella virran, vai amorilaisten jumalia, niiden,  joiden maassa te asutte. Mutta minä ja minun perheeni palvelemme  Herraa."</span> <span class="verse"><a name="16">16</a>Silloin kansa vastasi ja sanoi: "Pois se, että me hylkäisimme Herran  ja palvelisimme muita jumalia!</span> <span class="verse"><a name="17">17</a>Sillä Herra on meidän Jumalamme, hän, joka johdatti meidät ja meidän  isämme pois Egyptin maasta, orjuuden pesästä, ja joka teki meidän  silmiemme edessä suuret tunnusteot ja aina varjeli meitä sillä tiellä,  jota me vaelsimme, ja kaikkien niiden kansojen keskellä, joiden kautta  me kuljimme.</span> <span class="verse"><a name="18">18</a>Ja Herra karkoitti meidän tieltämme kaikki ne kansat, myös  amorilaiset, jotka asuivat tässä maassa. Sentähden me palvelemme Herraa,  sillä hän on meidän Jumalamme."</span> <span class="verse"><a name="19">19</a>Niin Joosua sanoi kansalle: "Te ette voi palvella Herraa, sillä hän  on pyhä Jumala; hän on kiivas Jumala, hän ei anna anteeksi teidän  rikoksianne ja syntejänne.</span> <span class="verse"><a name="20">20</a>Jos te hylkäätte Herran ja palvelette vieraita jumalia, niin hän  kääntyy pois ja antaa teille käydä pahoin ja tekee lopun teistä, sen  sijaan että hän on ennen antanut teille käydä hyvin."</span> <span class="verse"><a name="21">21</a>Mutta kansa sanoi Joosualle: "Ei niin, vaan me palvelemme Herraa".</span> <span class="verse"><a name="22">22</a>Silloin Joosua sanoi kansalle: "Te olette itse todistajina itseänne  vastaan, että olette valinneet itsellenne Herran palvellaksenne häntä".  He vastasivat: "Olemme".</span> <span class="verse"><a name="23">23</a>Hän sanoi: "Niin poistakaa nyt vieraat jumalat, joita on teidän  keskuudessanne, ja taivuttakaa sydämenne Herran, Israelin Jumalan,  puoleen".</span> <span class="verse"><a name="24">24</a>Kansa vastasi Joosualle: "Herraa, meidän Jumalaamme, me palvelemme,  ja hänen ääntänsä me kuulemme".</span> <span class="verse"><a name="25">25</a>Niin Joosua teki sinä päivänä liiton kansan kanssa ja antoi heille  Sikemissä käskyt ja oikeudet.</span> <span class="verse"><a name="26">26</a>Ja Joosua kirjoitti nämä puheet Jumalan lain kirjaan, ja hän otti  suuren kiven ja pystytti sen sinne, tammen alle, joka oli Herran  pyhäkössä.</span> <span class="verse"><a name="27">27</a>Ja Joosua sanoi kaikelle kansalle: "Katso, tämä kivi on oleva  todistajana meitä vastaan, sillä se on kuullut kaikki Herran sanat,  jotka hän on meille puhunut, ja se on oleva todistajana teitä vastaan,  ettette kieltäisi Jumalaanne".</span> <span class="verse"><a name="28">28</a>Sitten Joosua päästi kansan menemään, kunkin perintöosalleen.</span> <span class="verse"><a name="29">29</a>Näiden tapausten jälkeen Herran palvelija Joosua, Nuunin poika,  kuoli sadan kymmenen vuoden vanhana.</span> <span class="verse"><a name="30">30</a>Ja he hautasivat hänet hänen perintöosansa alueelle,  Timnat-Serahiin, joka on Efraimin vuoristossa, pohjoispuolelle  Gaas-vuorta.</span> <span class="verse"><a name="31">31</a>Ja Israel palveli Herraa Joosuan koko elinajan ja niiden vanhinten  koko elinajan, jotka elivät vielä kauan Joosuan jälkeen ja tunsivat  kaikki ne teot, jotka Herra oli Israelille tehnyt.</span> <span class="verse"><a name="32">32</a>Ja Joosefin luut, jotka israelilaiset olivat tuoneet Egyptistä, he  hautasivat Sikemiin, siihen maapalstaan, jonka Jaakob oli ostanut  Hamorin, Sikemin isän, pojilta sadalla kesitalla ja jonka joosefilaiset  olivat saaneet perintöosaksensa.</span> </p></div</div></div></body></html>