<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/dan/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/dan">Daniel</a> &gt <strong>Chapter 4</strong></div><p><span class="verse"><a name="1">1</a>"Minä Nebukadnessar elin rauhassa huoneessani ja onnellisena  palatsissani.</span> <span class="verse"><a name="2">2</a>Minä näin unen, ja se peljästytti minut; ja unikuvat, joita minulla  oli vuoteessani, minun pääni näyt, kauhistuttivat minut.</span> <span class="verse"><a name="3">3</a>Niin minä annoin käskyn tuoda eteeni kaikki Baabelin viisaat, että he  ilmoittaisivat minulle unen selityksen.</span> <span class="verse"><a name="4">4</a>Silloin tulivat tietäjät, noidat, kaldealaiset ja tähtienselittäjät,  ja minä kerroin heille unen, mutta he eivät voineet ilmoittaa minulle  sen selitystä.</span> <span class="verse"><a name="5">5</a>Mutta viimein tuli minun eteeni Daniel, jonka nimi on minun jumalani  nimen mukaan Beltsassar ja jossa on pyhien jumalien henki; ja minä  kerroin hänelle unen:</span> <span class="verse"><a name="6">6</a>'Beltsassar, sinä tietäjäin päämies, jossa minä tiedän olevan pyhien  jumalien hengen ja jolle mikään salaisuus ei ole liian vaikea! Sano,  mitä olivat ne näyt, jotka minä unessani näin, ja mikä on sen selitys.</span> <span class="verse"><a name="7">7</a>Nämä olivat minun pääni näyt, jotka minulla oli vuoteessani.  Minä  näin: Katso, oli puu keskellä maata, ja sen korkeus oli suuri.</span> <span class="verse"><a name="8">8</a>Puu kasvoi ja vahvistui, niin että sen latva ulottui taivaaseen ja se  näkyi kaiken maan ääriin.</span> <span class="verse"><a name="9">9</a>Sen lehvät olivat kauniit ja sen hedelmät suuret, ja siinä oli  ravintoa kaikille. Sen alla etsivät varjoa kedon eläimet, ja sen oksilla  asuivat taivaan linnut, ja kaikki liha sai siitä ravintonsa.</span> <span class="verse"><a name="10">10</a>Minä näin pääni näyissä, joita minulla oli vuoteessani: katso, pyhä  enkeli astui alas taivaasta.</span> <span class="verse"><a name="11">11</a>Hän huusi voimallisesti ja sanoi näin: hakatkaa puu poikki ja  karsikaa sen oksat, riipikää sen lehvät ja hajottakaa sen hedelmät.  Paetkoot eläimet sen alta ja linnut sen oksilta.</span> <span class="verse"><a name="12">12</a>Mutta sen kanto juurineen jättäkää maahan, rauta- ja vaskikahleissa  kedon ruohikkoon. Taivaan kasteesta hän kastukoon, ja niinkuin eläinten  olkoon hänen osansa maan ruoho.</span> <span class="verse"><a name="13">13</a>Hänen sydämensä muutetaan, niin ettei se ole ihmisen sydän, ja  hänelle annetaan eläimen sydän. Ja niin kulukoon häneltä seitsemän  aikaa.</span> <span class="verse"><a name="14">14</a>Tämä on säädetty enkelien päätöksellä, ja niin ovat tästä asiasta  pyhät sanoneet, että elävät tietäisivät Korkeimman hallitsevan ihmisten  valtakuntaa ja antavan sen, kenelle hän tahtoo, ja asettavan sen  päämieheksi ihmisistä halvimman.'</span> <span class="verse"><a name="15">15</a>Tämän unen näin minä, kuningas Nebukadnessar. Ja sinä, Beltsassar,  sano sen selitys, koska ei yksikään minun valtakuntani viisaista voi  minulle ilmoittaa sen selitystä.  Mutta sinä sen voit, sillä sinussa on  pyhien jumalien henki."</span> <span class="verse"><a name="16">16</a>Silloin Daniel, jonka nimenä oli Beltsassar, hämmästyi hetkeksi, ja  hänen ajatuksensa peljästyttivät häntä. Kuningas lausui ja sanoi:  "Beltsassar, älköön uni ja sen selitys sinua peljästyttäkö". Beltsassar  vastasi ja sanoi: "Herrani, koskekoon uni sinun vihollisiasi ja sen  selitys sinun vastustajiasi.</span> <span class="verse"><a name="17">17</a>Puu, jonka sinä näit ja joka kasvoi ja vahvistui, niin että sen  latva ulottui taivaaseen ja se näkyi kaikkeen maahan,</span> <span class="verse"><a name="18">18</a>jonka lehvät olivat kauniit ja hedelmät suuret ja jossa oli ravintoa  kaikille, jonka alla kedon eläimet asuivat ja jonka oksilla taivaan  linnut oleskelivat,</span> <span class="verse"><a name="19">19</a>- se puu olet sinä, kuningas, joka olet kasvanut ja vahvistunut;  sinun suuruutesi on kasvanut ja ulottuu taivaaseen ja sinun valtasi maan  ääriin.</span> <span class="verse"><a name="20">20</a>Ja että kuningas näki pyhän enkelin astuvan alas taivaasta ja  sanovan: 'Hakatkaa puu poikki ja turmelkaa se, mutta jättäkää sen kanto  juurineen maahan, rauta- ja vaskikahleissa kedon ruohikkoon; taivaan  kasteesta hän kastukoon, ja niinkuin kedon eläinten olkoon hänen osansa,  kunnes häneltä on kulunut seitsemän aikaa',</span> <span class="verse"><a name="21">21</a>sen selitys, oi kuningas, ja Ylimmäisen päätös, joka on kohdannut  minun herraani, kuningasta, on tämä:</span> <span class="verse"><a name="22">22</a>Sinut ajetaan pois ihmisten seasta, ja kedon eläinten parissa on  sinun asuinpaikkasi oleva; sinä joudut syömään ruohoa niinkuin raavaat,  ja sinä olet kastuva taivaan kasteesta; ja niin on sinulta kuluva  seitsemän aikaa, kunnes tulet tuntemaan, että Korkein hallitsee ihmisten  valtakuntaa ja antaa sen, kenelle hän tahtoo.</span> <span class="verse"><a name="23">23</a>Mutta että käskettiin jättää maahan puun kanto juurineen, se tietää,  että sinun valtakuntasi pysytetään sinulla, ja sinä saat sen, niin pian  kuin tulet tuntemaan, että valta on taivaan.</span> <span class="verse"><a name="24">24</a>Sentähden, kuningas, kelvatkoon sinulle minun neuvoni: kirvoita  synnit itsestäsi almuilla ja pahat tekosi vaivaisia armahtamalla; ehkäpä  silloin onnesi kestäisi."</span> <span class="verse"><a name="25">25</a>Tämä kaikki kohtasi kuningas Nebukadnessaria.</span> <span class="verse"><a name="26">26</a>Kaksitoista kuukautta tämän jälkeen, kun kuningas oli kävelemässä  kuninkaallisen palatsinsa katolla Baabelissa,</span> <span class="verse"><a name="27">27</a>hän puhkesi puhumaan sanoen: "Eikö tämä ole se suuri Baabel, jonka  minä väkevällä voimallani olen rakentanut kuninkaalliseksi linnaksi,  valtasuuruuteni kunniaksi!"</span> <span class="verse"><a name="28">28</a>Vielä oli sana kuninkaan suussa, kun taivaasta tuli ääni: "Sinulle,  kuningas Nebukadnessar, julistetaan: Sinun valtakuntasi on otettu  sinulta pois.</span> <span class="verse"><a name="29">29</a>Sinut ajetaan pois ihmisten seasta, ja kedon eläinten parissa on  sinun asuinpaikkasi oleva; sinä joudut syömään ruohoa niinkuin raavaat,  ja niin on sinulta kuluva seitsemän aikaa, kunnes tulet tuntemaan, että  Korkein hallitsee ihmisten valtakuntaa ja antaa sen, kenelle hän  tahtoo."</span> <span class="verse"><a name="30">30</a>Sillä hetkellä se sana toteutui Nebukadnessarissa: hänet ajettiin  pois ihmisten seasta, ja hän söi ruohoa niinkuin raavaat, ja hänen  ruumiinsa kastui taivaan kasteesta, kunnes hänen hiuksensa kasvoivat  pitkiksi kuin kotkan sulat ja hänen kyntensä kuin lintujen kynnet.</span> <span class="verse"><a name="31">31</a>"Mutta sen ajan kuluttua minä, Nebukadnessar, nostin silmäni  taivasta kohti, ja minun järkeni palasi. Ja minä kiitin Korkeinta, minä  ylistin ja kunnioitin häntä, joka elää iankaikkisesti, jonka hallitus on  iankaikkinen hallitus ja jonka valtakunta pysyy suvusta sukuun.</span> <span class="verse"><a name="32">32</a>Kaikki maan asukkaat ovat tyhjänveroiset; ja hän tekee, niinkuin hän  tahtoo, taivaan joukoille ja maan asukkaille, eikä ole sitä, joka  pidättää hänen kätensä ja sanoo hänelle: 'Mitäs teet?'</span> <span class="verse"><a name="33">33</a>Siihen aikaan palasi minun järkeni, ja palasi minun valtasuuruuteni  ja loistoni, minun valtakuntani kunniaksi. Ja minun hallitusmieheni ja  ylimykseni etsivät minut, ja minut pantiin jälleen hallitsemaan  valtakuntaani, ja minun valtani lisääntyi ylenpalttisesti.</span> <span class="verse"><a name="34">34</a>Nyt minä, Nebukadnessar, kiitän, ylistän ja kunnioitan taivaan  kuningasta; sillä kaikki hänen työnsä ovat totiset ja hänen tiensä  oikeat. Ja hän voi nöyryyttää ne, jotka ylpeydessä vaeltavat."</span> </p></div</div></div></body></html>