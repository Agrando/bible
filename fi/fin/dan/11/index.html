<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/dan/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/dan">Daniel</a> &gt <strong>Chapter 11</strong></div><p><span class="verse"><a name="1">1</a>Ja minä seisoin meedialaisen Daarejaveksen ensimmäisenä  hallitusvuotena häntä vahvistamassa ja suojelemassa."</span> <span class="verse"><a name="2">2</a>Ja nyt minä ilmoitan sinulle totuuden: Katso, vielä nousee kolme  kuningasta Persiassa, ja neljäs rikastuu kaikkia muita rikkaammaksi. Ja  kun hän on vahvistunut rikkaudessaan, panee hän kaiken liikkeelle  Jaavanin valtakuntaa vastaan.</span> <span class="verse"><a name="3">3</a>Sitten nousee sankarikuningas; hän hallitsee suurella vallalla ja  tekee, mitä tahtoo.</span> <span class="verse"><a name="4">4</a>Mutta juuri kun hän on noussut, hajoaa hänen valtakuntansa ja  jakautuu neljään taivaan tuuleen. Se ei joudu hänen jälkeläisilleen eikä  ole niin mahtava kuin hänen hallitessaan.  Sillä hänen valtakuntansa  kukistuu ja joutuu muille, ei heille.</span> <span class="verse"><a name="5">5</a>Ja Etelän kuningas on voimistuva sekä yksi hänen ruhtinaistaan; tämä  on voimistuva vielä enemmän kuin hän, ja hänen valtansa on oleva suuri  valta.</span> <span class="verse"><a name="6">6</a>Ja vuosien kuluttua he tekevät keskenään liiton, ja Etelän kuninkaan  tytär menee Pohjan kuninkaan tykö saadakseen aikaan sopimuksen. Mutta  häneltä menee hänen käsivartensa voima; eikä pysy Pohjan kuningas, ei  hänen käsivartensa. Ja tytär itse annetaan alttiiksi ja ne, jotka olivat  hänet tuoneet, ja hänen isänsä ja se, joka häntä aikoinaan auttoi.</span> <span class="verse"><a name="7">7</a>Sitten hänen juurtensa vesoista nousee eräs hänen sijaansa ja tulee  sotajoukkoa vastaan, tulee Pohjan kuninkaan linnoitukseen ja tekee  heille mielensä mukaan ja on väkevä.</span> <span class="verse"><a name="8">8</a>Myöskin heidän jumalansa ja valetut kuvansa ja kallisarvoiset  astiansa, hopeat ja kullat hän vie saaliinansa Egyptiin; sitten hän  muutamia vuosia pysyy Pohjan kuninkaasta erillään.</span> <span class="verse"><a name="9">9</a>Tämä hyökkää Etelän kuninkaan valtakuntaan, mutta palajaa takaisin  maahansa.</span> <span class="verse"><a name="10">10</a>Ja hänen poikansa varustautuvat ja kokoavat suuret sotavoimat. Ja  hän hyökkää ja kuohuu ja tulvii, hän tulee toistamiseen ja tunkeutuu  hänen linnoitukseensa asti.</span> <span class="verse"><a name="11">11</a>Silloin Etelän kuningas kiukustuu ja lähtee sotimaan häntä vastaan,  Pohjan kuningasta vastaan. Tämä nostattaa suuren joukon, mutta se joukko  joutuu hänen valtaansa.</span> <span class="verse"><a name="12">12</a>Ja kun se joukko on raivattu pois, paisuu hänen sydämensä.  Hän  kaataa kymmeniä tuhansia, mutta ei ole kyllin vahva.</span> <span class="verse"><a name="13">13</a>Pohjan kuningas nostattaa jälleen joukon, entistä suuremman, ja  muutaman ajan, muutaman vuoden kuluttua hyökkää suurella sotavoimalla ja  runsailla varustuksilla.</span> <span class="verse"><a name="14">14</a>Niinä aikoina monet nousevat Etelän kuningasta vastaan; ja sinun  omasta kansastasi nousee väkivallan miehiä, että näky kävisi toteen,  mutta he itse lankeavat.</span> <span class="verse"><a name="15">15</a>Ja Pohjan kuningas hyökkää ja luo vallin ja valloittaa varustetun  kaupungin. Eivät kestä Etelän käsivarret, ei sen valioväki, ei ole sillä  voimaa seisoa vastaan.</span> <span class="verse"><a name="16">16</a>Ja hän, joka hyökkää sitä vastaan, tekee, mitä tahtoo, eikä kukaan  voi seisoa häntä vastaan. Hän asettuu Ihanaan maahan, ja hävitys tulee  hänen kätensä kautta.</span> <span class="verse"><a name="17">17</a>Ja nyt hän aikoo hyökätä valtakuntansa koko voimalla; mutta sopimus  on hänellä mielessä, ja hän saa sen aikaan. Hän antaa hänelle yhden  tyttäristään, tälle turmioksi. Mutta siitä ei tule pysyväistä eikä ole  hänelle etua.</span> <span class="verse"><a name="18">18</a>Sitten hän kääntyy rantamaita vastaan ja ottaa valtaansa monet.  Mutta eräs sotapäällikkö tekee hänen herjauksistaan lopun ja kostaa  hänelle hänen herjauksensa.</span> <span class="verse"><a name="19">19</a>Silloin hän kääntyy oman maansa linnoituksiin, mutta kompastuu ja  kaatuu, eikä häntä enää ole.</span> <span class="verse"><a name="20">20</a>Ja hänen sijaansa nousee eräs, joka antaa veronvaatijan käydä läpi  valtakunnan ihanimman maan. Mutta muutamien päivien kuluttua hänet  tuhotaan, ei kuitenkaan vihan väellä eikä sodalla.</span> <span class="verse"><a name="21">21</a>Ja hänen sijaansa nousee kelvoton, joka ei ollut saapa kuninkaan  arvoa. Hän tulee keskellä rauhaa ja anastaa juonilla kuninkuuden.</span> <span class="verse"><a name="22">22</a>Ja sotajoukkojen tulva huuhtoutuu pois hänen edestänsä ja menee  murskaksi, niin myös liiton ruhtinas.</span> <span class="verse"><a name="23">23</a>Siitä saakka kun liittoudutaan hänen kanssansa, hän harjoittaa  petosta. Hän lähtee liikkeelle ja saa ylivallan vähällä väellä.</span> <span class="verse"><a name="24">24</a>Keskellä rauhaa hän hyökkää maakunnan lihavimpiin seutuihin ja  tekee, mitä eivät hänen isänsä eivätkä hänen isiensä isät olleet  tehneet: ryöstösaalista ja tavaraa hän jakelee omilleen; ja linnoituksia  vastaan hän hankitsee juoniansa, säädettyyn aikaan asti.</span> <span class="verse"><a name="25">25</a>Ja hän panee liikkeelle voimansa ja rohkeutensa Etelän kuningasta  vastaan, hyökäten suurella sotajoukolla. Mutta Etelän kuningas  varustautuu sotaan suurella ja ylen väkevällä sotajoukolla. Hän ei  kuitenkaan kestä, sillä häntä vastaan hankitaan juonia.</span> <span class="verse"><a name="26">26</a>Ja ne, jotka syövät hänen pöydästään, tuhoavat hänet, ja hänen  sotajoukkonsa huuhdotaan pois, ja on paljon kaatuneita ja haavoitettuja.</span> <span class="verse"><a name="27">27</a>Ja kumpaisellakin kuninkaalla on paha mielessä toistansa vastaan.  Samassa pöydässä he puhuvat valhetta; mutta se ei onnistu; sillä  säädetty aika ei ole vielä lopussa.</span> <span class="verse"><a name="28">28</a>Silloin hän palaa maahansa paljoine tavaroineen, miettien hankkeita  pyhää liittoa vastaan; hän toteuttaa ne ja palaa maahansa.</span> <span class="verse"><a name="29">29</a>Määräaikana hän hyökkää jälleen Etelämaahan, mutta tällä viimeisellä  retkellä ei käy niinkuin ensimmäisellä.</span> <span class="verse"><a name="30">30</a>Häntä vastaan hyökkäävät kittiläisten laivat, ja hän menettää  rohkeutensa, kääntyy takaisin ja purkaa kiukkunsa pyhää liittoa vastaan.  Kotiin palattuaan hän suo huomiota niille, jotka hylkäävät pyhän liiton.</span> <span class="verse"><a name="31">31</a>Hänen lähettämänsä sotajoukot nousevat ja häväisevät pyhäkön  linnoituksineen, poistavat jokapäiväisen uhrin ja asettavat sinne  hävityksen kauhistuksen.</span> <span class="verse"><a name="32">32</a>Ja liitonrikkojat hän viettelee luopumukseen houkutuksillaan, mutta  niitten joukko, jotka tuntevat Jumalansa, pysyy lujana ja tekee  tehtävänsä.</span> <span class="verse"><a name="33">33</a>Ja taidolliset kansan seassa opettavat monta, mutta heitä sorretaan  miekalla, tulella, vankeudella ja ryöstöllä, jonkun aikaa.</span> <span class="verse"><a name="34">34</a>Ja keskellä sortoa heille suodaan pieni menestys, ja monet liittyvät  heihin teeskennellen.</span> <span class="verse"><a name="35">35</a>Ja taidollisista jotkut kompastuvat, että heidän joukkonsa  koeteltaisiin, seulottaisiin ja puhdistettaisiin lopun ajaksi, sillä  vielä kestää, ennenkuin määräaika on.</span> <span class="verse"><a name="36">36</a>Ja kuningas tekee, mitä hän tahtoo, ja korottaa itsensä ja uhittelee  jokaista jumalaa, itse jumalien Jumalaa vastaan hän puhuu kauheita. Ja  hän menestyy, kunnes vihan aika on lopussa; sillä mikä on säädetty, se  tapahtuu.</span> <span class="verse"><a name="37">37</a>Hän ei välitä isäinsä jumalista, ei naisten lempijumalasta, eikä hän  välitä mistään muustakaan jumalasta, sillä hän uhittelee niitä kaikkia.</span> <span class="verse"><a name="38">38</a>Mutta sen sijaan hän kunnioittaa linnoitusten jumalaa. Sitä jumalaa,  jota hänen isänsä eivät tunteneet, hän kunnioittaa kullalla ja hopealla,  kalliilla kivillä ja muilla kalleuksilla.</span> <span class="verse"><a name="39">39</a>Ja tätä hän tekee vahvoille linnoituksille - hän vieraine  jumalineen. Niille, jotka hän omikseen tuntee, hän osoittaa suurta  kunniaa ja panee heidät monien hallitsijaksi ja jakaa heille maata  palkaksi.</span> <span class="verse"><a name="40">40</a>Mutta lopun ajalla Etelän kuningas iskee yhteen hänen kanssansa. Ja  Pohjan kuningas käy tämän kimppuun vaunuilla ja ratsuilla ja monilla  laivoilla, hyökkää hänen maihinsa, tulvana leviten niiden ylitse.</span> <span class="verse"><a name="41">41</a>Hän hyökkää myös Ihanaan maahan, ja monta kaatuu. Mutta hänen  kädestänsä pelastuvat nämä: Edom ja Mooab ja ammonilaisten pääosa.</span> <span class="verse"><a name="42">42</a>Ja hän ojentaa kätensä maita kohti; Egyptin maa ei ole säästyvä.</span> <span class="verse"><a name="43">43</a>Hän valtaa kulta- ja hopea-aarteet ja kaikki Egyptin kalleudet, ja  liibyalaiset ja etiopialaiset liittyvät häntä seuraamaan.</span> <span class="verse"><a name="44">44</a>Mutta sanomat idästä ja pohjoisesta säikähdyttävät häntä, ja hän  lähtee täynnä kiukkua hävittämään monia ja vihkimään heitä tuhon omiksi.</span> <span class="verse"><a name="45">45</a>Hän pystyttää hovitelttansa meren ja pyhäkön ihanan vuoren välille.  Mutta hänen loppunsa tulee, eikä häntä kukaan auta.</span> </p></div</div></div></body></html>