<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/1tim/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/1tim">1 Timothy</a> &gt <strong>Chapter 4</strong></div><p><span class="verse"><a name="1">1</a>Mutta Henki sanoo selvästi, että tulevina aikoina moniaat luopuvat uskosta ja noudattavat villitseviä henkiä ja riivaajien oppeja</span> <span class="verse"><a name="2">2</a>valheenpuhujain ulkokultaisuuden vaikutuksesta, joiden omatunto on poltinraudalla merkitty</span> <span class="verse"><a name="3">3</a>ja jotka kieltävät menemästä naimisiin ja nauttimasta ruokia, mitkä Jumala on luonut niiden nautittavaksi kiitoksella, jotka uskovat ja ovat tulleet totuuden tuntemaan.</span> <span class="verse"><a name="4">4</a>Sillä kaikki, minkä Jumala on luonut, on hyvää, eikä mikään ole hyljättävää, kun se kiitoksella vastaanotetaan;</span> <span class="verse"><a name="5">5</a>sillä se pyhitetään Jumalan sanalla ja rukouksella.</span> <span class="verse"><a name="6">6</a>Kun tätä veljille opetat, niin olet hyvä Kristuksen Jeesuksen palvelija, joka ravitset itseäsi uskon ja sen hyvän opin sanoilla, jota olet noudattanut.</span> <span class="verse"><a name="7">7</a>Mutta epäpyhiä ämmäin taruja karta ja harjoita itseäsi jumalisuuteen.</span> <span class="verse"><a name="8">8</a>Sillä ruumiillisesta harjoituksesta on hyötyä vain vähään; mutta jumalisuudesta on hyötyä kaikkeen, koska sillä on elämän lupaus, sekä nykyisen että tulevaisen.</span> <span class="verse"><a name="9">9</a>Varma on se sana ja kaikin puolin vastaanottamisen arvoinen.</span> <span class="verse"><a name="10">10</a>Sillä siksi me vaivaa näemme ja kilvoittelemme, että olemme panneet toivomme elävään Jumalaan, joka on kaikkien ihmisten vapahtaja, varsinkin uskovien.</span> <span class="verse"><a name="11">11</a>Tätä käske ja opeta.</span> <span class="verse"><a name="12">12</a>Älköön kukaan nuoruuttasi katsoko ylen, vaan ole sinä uskovaisten esikuva puheessa, vaelluksessa, rakkaudessa, uskossa, puhtaudessa.</span> <span class="verse"><a name="13">13</a>Lue, kehoita ja opeta ahkerasti, kunnes minä tulen.</span> <span class="verse"><a name="14">14</a>Älä laiminlyö armolahjaa, joka sinussa on ja joka sinulle annettiin profetian kautta, vanhinten pannessa kätensä sinun päällesi.</span> <span class="verse"><a name="15">15</a>Harrasta näitä, elä näissä, että edistymisesi olisi kaikkien nähtävissä.</span> <span class="verse"><a name="16">16</a>Valvo itseäsi ja opetustasi, ole siinä kestävä; sillä jos sen teet, olet pelastava sekä itsesi että ne, jotka sinua kuulevat.</span> </p></div</div></div></body></html>