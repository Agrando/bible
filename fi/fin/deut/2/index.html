<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/deut/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/deut">Deuteronomy</a> &gt <strong>Chapter 2</strong></div><p><span class="verse"><a name="1">1</a>"Sitten me käännyimme toisaalle ja lähdimme liikkeelle erämaahan,  Kaislameren tietä, niinkuin Herra oli minulle puhunut, ja kiertelimme  kauan aikaa Seirin vuoristossa.</span> <span class="verse"><a name="2">2</a>Ja Herra sanoi minulle näin:</span> <span class="verse"><a name="3">3</a>'Te olette jo tarpeeksi kauan kierrelleet tässä vuoristossa;  kääntykää nyt pohjoista kohti.</span> <span class="verse"><a name="4">4</a>Ja käske kansaa sanoen: Te tulette kulkemaan Seirissä asuvien  veljienne, Eesaun jälkeläisten, alueen kautta. He pelkäävät teitä, mutta  te pitäkää itsestänne tarkka vaari:</span> <span class="verse"><a name="5">5</a>älkää ryhtykö taisteluun heidän kanssansa, sillä minä en anna teille  jalanleveyttäkään heidän maastansa, koska minä olen antanut Seirin  vuoriston Eesaun omaksi.</span> <span class="verse"><a name="6">6</a>Rahalla te ostakaa heiltä ruokaa syödäksenne; vesikin hankkikaa  heiltä rahalla juodaksenne.</span> <span class="verse"><a name="7">7</a>Sillä Herra, sinun Jumalasi, on siunannut sinua kaikissa kättesi  töissä. Hän on pitänyt huolen sinun vaelluksestasi tässä suuressa  erämaassa. Jo neljäkymmentä vuotta on Herra, sinun Jumalasi, ollut sinun  kanssasi, eikä sinulta ole mitään puuttunut.'</span> <span class="verse"><a name="8">8</a>Niin me lähdimme pois veljiemme, Eesaun jälkeläisten, luota, jotka  asuvat Seirissä, poiketen Aromaan tieltä, joka tulee Eelatista ja  Esjon-Geberistä. Me käännyimme toisaalle ja lähdimme kulkemaan Mooabin  erämaan tietä.</span> <span class="verse"><a name="9">9</a>Ja Herra sanoi minulle: 'Älä käy Mooabin kimppuun äläkä ryhdy  taisteluun heidän kanssaan, sillä minä en anna heidän maastaan mitään  sinun omaksesi, koska minä olen antanut Aarin Lootin jälkeläisten  omaksi'.</span> <span class="verse"><a name="10">10</a>Eemiläiset asuivat muinoin siellä, suuri, lukuisa ja kookas kansa  niinkuin anakilaiset.</span> <span class="verse"><a name="11">11</a>Ja samoin kuin anakilaiset luettiin heidätkin refalaisiin; mutta  mooabilaiset kutsuivat heitä eemiläisiksi.</span> <span class="verse"><a name="12">12</a>Hoorilaiset sitävastoin asuivat muinoin Seirissä, mutta Eesaun  jälkeläiset karkoittivat heidät tieltään ja tuhosivat heidät ja  asettuivat heidän sijaansa, samoin kuin Israel teki siinä maassa, jonka  Herra oli antanut heidän omaksensa.</span> <span class="verse"><a name="13">13</a>'Nouskaa siis ja kulkekaa Seredin puron poikki.' Ja me kuljimme  Seredin puron poikki.</span> <span class="verse"><a name="14">14</a>Ja aika, joka kului vaellukseemme  Kaades-Barneasta siihen asti, että kuljimme Seredin puron yli, oli  kolmekymmentä kahdeksan vuotta, kunnes hävisi koko se sukupolvi, kaikki  sotakuntoiset miehet, leiristä, niinkuin Herra oli heille vannonut.</span> <span class="verse"><a name="15">15</a>Myös oli Herran käsi heitä vastaan hävittämässä heitä leiristä,  viimeiseen mieheen asti.</span> <span class="verse"><a name="16">16</a>Kun kaikki sotakuntoiset miehet olivat kuolleet pois kansasta,</span> <span class="verse"><a name="17">17</a>puhui Herra minulle sanoen:</span> <span class="verse"><a name="18">18</a>'Sinä kuljet nyt Mooabin alueen kautta, Aarin kautta,</span> <span class="verse"><a name="19">19</a>ja lähestyt ammonilaisia; mutta älä käy heidän kimppuunsa äläkä  ryhdy taisteluun heidän kanssansa, sillä minä en anna ammonilaisten  maasta mitään omaksesi, koska minä olen antanut sen Lootin jälkeläisten  omaksi'.</span> <span class="verse"><a name="20">20</a>Tämäkin on luettu refalaisten maaksi; refalaiset asuivat muinoin  siellä, mutta ammonilaiset kutsuivat heitä samsumilaisiksi.</span> <span class="verse"><a name="21">21</a>Ne olivat niinkuin anakilaiset suuri, lukuisa ja kookas kansa.  Mutta Herra tuhosi ne heidän tieltänsä; he karkoittivat ne ja asettuivat  niiden sijaan.</span> <span class="verse"><a name="22">22</a>Samoin hän on tehnyt Eesaun jälkeläisille, jotka asuvat Seirissä,  kun hän tuhosi hoorilaiset heidän tieltänsä; he karkoittivat nämä ja  asettuivat heidän sijaansa, ja siellä he asuvat vielä tänäkin päivänä.</span> <span class="verse"><a name="23">23</a>Mutta avvilaisille, jotka asuivat maakylissä aina Gassaan asti,  tuottivat tuhon kaftorilaiset, jotka olivat lähteneet Kaftorista, ja  asettuivat heidän sijaansa.</span> <span class="verse"><a name="24">24</a>'Nouskaa ja lähtekää liikkeelle ja kulkekaa Arnon-joen yli.  Katso,  minä annan sinun käsiisi amorilaisen Siihonin, Hesbonin kuninkaan, ja  hänen maansa. Käy sitä valloittamaan ja ryhdy taisteluun häntä vastaan.</span> <span class="verse"><a name="25">25</a>Tästä päivästä alkaen minä saatan kauhuun ja pelkoon sinun edessäsi  kansat kaiken taivaan alla, niin että, kun ne kuulevat sinusta  kerrottavan, ne pelkäävät ja vapisevat sinun edessäsi.'</span> <span class="verse"><a name="26">26</a>Ja minä lähetin sanansaattajat Kedemotin erämaasta Siihonille,  Hesbonin kuninkaalle, viemään rauhan tervehdyksen ja sanomaan:</span> <span class="verse"><a name="27">27</a>'Salli minun kulkea maasi kautta. Aina tiellä pysyen minä kuljen,  poikkeamatta oikealle tai vasemmalle.</span> <span class="verse"><a name="28">28</a>Anna minun rahalla ostaa ruokaa syödäkseni ja anna minulle rahalla  vettä juodakseni; salli vain minun jalkaisin kulkea maasi kautta -</span> <span class="verse"><a name="29">29</a>minkä minulle myönsivät Eesaun jälkeläiset, jotka asuvat Seirissä,  ja mooabilaiset, jotka asuvat Aarissa - kunnes menen Jordanin yli siihen  maahan, jonka Herra, meidän Jumalamme, meille antaa.'</span> <span class="verse"><a name="30">30</a>Mutta Siihon, Hesbonin kuningas, ei tahtonut antaa meidän kulkea  maansa kautta, sillä Herra, sinun Jumalasi, paadutti hänen mielensä ja  kovensi hänen sydämensä, antaakseen hänet sinun käsiisi, niinkuin nyt  onkin tapahtunut.</span> <span class="verse"><a name="31">31</a>Ja Herra sanoi minulle: 'Katso, minä annan nyt Siihonin ja hänen  maansa sinun valtaasi. Ryhdy sitä valloittamaan ja ota hänen maansa  omaksesi.'</span> <span class="verse"><a name="32">32</a>Niin Siihon ja kaikki hänen sotaväkensä lähti Jahaaseen taistelemaan  meitä vastaan.</span> <span class="verse"><a name="33">33</a>Mutta Herra, meidän Jumalamme, antoi hänet meidän valtaamme, ja me  voitimme hänet ja hänen poikansa ja kaiken hänen sotaväkensä.</span> <span class="verse"><a name="34">34</a>Ja me valloitimme silloin kaikki hänen kaupunkinsa ja vihimme tuhon  omiksi jokaisessa kaupungissa miehet, naiset ja lapset, päästämättä  pakoon ainoatakaan.</span> <span class="verse"><a name="35">35</a>Ainoastaan karjan me ryöstimme itsellemme ynnä saaliin  valloittamistamme kaupungeista.</span> <span class="verse"><a name="36">36</a>Aroerista, joka on Arnon-joen rannalla, ja jokilaaksossa olevasta  kaupungista Gileadiin saakka ei ollut ainoatakaan kaupunkia, joka olisi  ollut meille liian korkealla; Herra, meidän Jumalamme, antoi kaikki  meidän valtaamme.</span> <span class="verse"><a name="37">37</a>Ainoastaan ammonilaisten maahan sinä et astunut, et mihinkään, mikä  on Jabbok-joen varrella, et vuoriston kaupunkeihin etkä mihinkään  muuhun, josta Herra, meidän Jumalamme, oli niin määrännyt."</span> </p></div</div></div></body></html>