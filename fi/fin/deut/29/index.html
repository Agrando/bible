<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/deut/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/deut">Deuteronomy</a> &gt <strong>Chapter 29</strong></div><p><span class="verse"><a name="1">1</a>Nämä ovat sen liiton sanat, jonka Herra käski Mooseksen tehdä  israelilaisten kanssa Mooabin maassa, sen liiton lisäksi, jonka hän oli  tehnyt heidän kanssaan Hoorebilla.</span> <span class="verse"><a name="2">2</a>(29:1) Ja Mooses kutsui kokoon kaiken Israelin ja sanoi heille: "Te olette  nähneet kaiken, minkä Herra teki teidän silmienne edessä Egyptin maassa  faraolle ja kaikille hänen palvelijoilleen ja koko hänen maalleen,</span> <span class="verse"><a name="3">3</a>ne suuret koettelemukset, jotka sinun silmäsi näkivät, ne suuret  tunnusteot ja ihmeet.</span> <span class="verse"><a name="4">4</a>Mutta tähän päivään asti Herra ei vielä ole antanut teille sydäntä  ymmärtääksenne ja silmiä nähdäksenne ja korvia kuullaksenne.</span> <span class="verse"><a name="5">5</a>Ja minä kuljetin teitä erämaassa neljäkymmentä vuotta: teidän  vaatteenne eivät kuluneet yltänne, eivätkä kenkäsi kuluneet jalassasi.</span> <span class="verse"><a name="6">6</a>Leipää ette saaneet syödäksenne ettekä viiniä ja väkijuomaa  juodaksenne, jotta tietäisitte, että minä olen Herra, teidän Jumalanne.</span> <span class="verse"><a name="7">7</a>Ja kun te tulitte tähän paikkaan, niin lähtivät Siihon, Hesbonin  kuningas, ja Oog, Baasanin kuningas, sotimaan meitä vastaan, mutta me  voitimme heidät.</span> <span class="verse"><a name="8">8</a>Ja me valloitimme heidän maansa ja annoimme sen perintöosaksi  ruubenilaisille ja gaadilaisille ja toiselle puolelle Manassen  sukukuntaa.</span> <span class="verse"><a name="9">9</a>Noudattakaa siis tämän liiton sanoja ja täyttäkää ne menestyäksenne  kaikessa, mitä teette.</span> <span class="verse"><a name="10">10</a>Te seisotte tänä päivänä kaikki Herran, teidän Jumalanne, edessä:  teidän päämiehenne, sukukuntanne, vanhimpanne ja päällysmiehenne, kaikki  Israelin miehet,</span> <span class="verse"><a name="11">11</a>teidän lapsenne ja vaimonne sekä muukalainen, joka on leirissäsi,  jopa puunhakkaajasi ja vedenkantajasikin,</span> <span class="verse"><a name="12">12</a>käydäksenne Herran, teidän Jumalanne, liittoon, siihen valaliittoon,  jonka Herra, sinun Jumalasi, tänä päivänä tekee sinun kanssasi,</span> <span class="verse"><a name="13">13</a>että hän tänä päivänä korottaisi sinut kansaksensa ja tulisi sinun  Jumalaksesi, niinkuin hän on sinulle puhunut ja niinkuin hän on vannonut  sinun isillesi, Aabrahamille, Iisakille ja Jaakobille.</span> <span class="verse"><a name="14">14</a>Enkä minä tee tätä liittoa, tätä valaliittoa, ainoastaan teidän  kanssanne,</span> <span class="verse"><a name="15">15</a>vaan niinhyvin niiden kanssa, jotka tänä päivänä ovat tässä meidän  kanssamme seisomassa Herran, meidän Jumalamme, edessä, kuin niidenkin  kanssa, jotka eivät ole tänä päivänä tässä meidän kanssamme.</span> <span class="verse"><a name="16">16</a>Sillä te tiedätte, kuinka me asuimme Egyptin maassa ja kuinka me  kuljimme niiden kansojen keskitse, joiden kautta te olette kulkeneet.</span> <span class="verse"><a name="17">17</a>Ja te näitte heidän iljetyksensä, ne puu-, kivi-, hopea- ja  kultajumalat, jotka heillä on.</span> <span class="verse"><a name="18">18</a>Älköön siis teidän joukossanne olko ainoatakaan miestä tai naista,  sukua tai sukukuntaa, jonka sydän tänä päivänä kääntyisi pois Herrasta,  meidän Jumalastamme, mennäkseen palvelemaan noiden kansojen jumalia;  älköön teidän keskuudessanne olko juurta, josta kasvaa koiruohoa ja  marunaa,</span> <span class="verse"><a name="19">19</a>niin että se, joka kuulee tämän valan sanat, siunaisi itseänsä  sydämessään sanoen: 'Minun käy hyvin, vaikka vaellankin sydämeni  paatumuksessa'. Siten hän hukuttaisi kaikki, sekä kostean että kuivan  maan.</span> <span class="verse"><a name="20">20</a>Herra ei tahdo antaa hänelle anteeksi, vaan silloin suitsuaa Herran  viha ja kiivaus sitä miestä vastaan, ja kaikki se kirous, joka on  kirjoitettu tähän kirjaan, laskeutuu hänen päällensä, ja Herra pyyhkii  pois hänen nimensä taivaan alta.</span> <span class="verse"><a name="21">21</a>Ja Herra erottaa hänet kaikista Israelin sukukunnista, tuottaakseen  hänelle onnettomuuden, kaikki ne kiroukset, jotka sisältyvät tähän  lain kirjaan kirjoitettuun liittoon.</span> <span class="verse"><a name="22">22</a>Ja tuleva sukupolvi, teidän lapsenne, jotka nousevat teidän  jälkeenne, ja vieras, joka tulee kaukaisesta maasta, kysyvät, kun  näkevät sen maan vaivat ja ne sairaudet, joilla Herra sitä rasittaa,</span> <span class="verse"><a name="23">23</a>tulikiven ja suolan, kun koko maa on poltettu, niin ettei siihen  kylvetä eikä se kasva eikä siitä ruohonkortta nouse - niinkuin oli  silloin, kun Sodoma ja Gomorra, Adma ja Seboim hävitettiin, kun Herra  vihassaan ja kiivastuksessaan ne hävitti -</span> <span class="verse"><a name="24">24</a>silloin kaikki kansat kysyvät: 'Minkätähden Herra on näin tehnyt  tälle maalle? Mistä tämä hänen suuri vihansa hehku?'</span> <span class="verse"><a name="25">25</a>Silloin vastataan: 'Siitä, että he hylkäsivät Herran, isiensä  Jumalan, liiton, jonka hän teki heidän kanssansa viedessään heidät pois  Egyptin maasta,</span> <span class="verse"><a name="26">26</a>ja menivät palvelemaan muita jumalia ja kumarsivat niitä, jumalia,  joita he eivät tunteneet ja joita hän ei ollut heidän osalleen jakanut -</span> <span class="verse"><a name="27">27</a>siitä syttyi Herran viha tätä maata kohtaan, niin että hän antoi  kohdata sitä kaiken sen kirouksen, joka on kirjoitettu tähän kirjaan.</span> <span class="verse"><a name="28">28</a>Ja Herra tempasi heidät irti heidän maastaan vihassa ja  kiivastuksessa ja suuressa suuttumuksessa ja heitti heidät toiseen  maahan, niinkuin nyt on tapahtunut.'</span> <span class="verse"><a name="29">29</a>(29:28) Se, mikä on salassa, se on Herran, meidän Jumalamme;  mutta mikä on ilmoitettu, se on meitä ja meidän lapsiamme varten ikuisesti,  että me pitäisimme kaikki tämän lain sanat."</span> </p></div</div></div></body></html>