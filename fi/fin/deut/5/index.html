<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/deut/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/deut">Deuteronomy</a> &gt <strong>Chapter 5</strong></div><p><span class="verse"><a name="1">1</a>Ja Mooses kutsui kokoon kaiken Israelin ja sanoi heille: "Kuule,  Israel, nämä käskyt ja oikeudet, jotka minä tänä päivänä julistan teidän  korvienne kuullen. Oppikaa ne ja noudattakaa niitä tarkoin.</span> <span class="verse"><a name="2">2</a>Herra, meidän Jumalamme, teki liiton meidän kanssamme Hoorebilla.</span> <span class="verse"><a name="3">3</a>Herra ei tehnyt tätä liittoa meidän isiemme kanssa, vaan meidän  kanssamme, jotka olemme tässä tänä päivänä, kaikkien meidän kanssamme,  jotka nyt elämme.</span> <span class="verse"><a name="4">4</a>Kasvoista kasvoihin Herra puhui teidän kanssanne vuorelta, tulen  keskeltä.</span> <span class="verse"><a name="5">5</a>Minä seisoin silloin Herran ja teidän välillänne ja ilmoitin teille  Herran sanan, sillä te pelkäsitte tulta ettekä nousseet vuorelle. Hän  sanoi:</span> <span class="verse"><a name="6">6</a>'Minä olen Herra, sinun Jumalasi, joka vein sinut pois Egyptin  maasta, orjuuden pesästä.</span> <span class="verse"><a name="7">7</a>Älä pidä muita jumalia minun rinnallani.</span> <span class="verse"><a name="8">8</a>Älä tee itsellesi jumalankuvaa, älä mitään kuvaa, älä niistä, jotka  ovat ylhäällä taivaassa, älä niistä, jotka ovat alhaalla maan päällä,  äläkä niistä, jotka ovat vesissä maan alla.</span> <span class="verse"><a name="9">9</a>Älä kumarra niitä äläkä palvele niitä. Sillä minä, Herra, sinun  Jumalasi, olen kiivas Jumala, joka kostan isien pahat teot lapsille  kolmanteen ja neljänteen polveen, niille, jotka minua vihaavat;</span> <span class="verse"><a name="10">10</a>mutta teen laupeuden tuhansille, jotka minua rakastavat ja pitävät  minun käskyni.</span> <span class="verse"><a name="11">11</a>Älä turhaan lausu Herran, sinun Jumalasi, nimeä, sillä Herra ei jätä  rankaisematta sitä, joka hänen nimensä turhaan lausuu.</span> <span class="verse"><a name="12">12</a>Ota vaari lepopäivästä, niin että sen pyhität, niinkuin Herra, sinun  Jumalasi, on sinua käskenyt.</span> <span class="verse"><a name="13">13</a>Kuusi päivää tee työtä ja toimita kaikki askareesi;</span> <span class="verse"><a name="14">14</a>mutta seitsemäs päivä on Herran, sinun Jumalasi, sapatti; silloin  älä mitään askaretta toimita, älä sinä älköönkä sinun poikasi tai  tyttäresi, sinun palvelijasi tai palvelijattaresi, sinun härkäsi, aasisi  tai muu juhtasi älköönkä muukalaisesi, joka sinun porteissasi on, että  palvelijasi ja palvelijattaresi saisivat levätä niinkuin sinäkin.</span> <span class="verse"><a name="15">15</a>Ja muista, että itse olit orjana Egyptin maassa ja että Herra, sinun  Jumalasi, vei sinut sieltä pois väkevällä kädellä ja ojennetulla  käsivarrella. Sentähden Herra, sinun Jumalasi, käski sinun viettää  lepopäivän.</span> <span class="verse"><a name="16">16</a>Kunnioita isääsi ja äitiäsi, niinkuin Herra, sinun Jumalasi, on  sinua käskenyt, että kauan eläisit ja menestyisit siinä maassa, jonka  Herra, sinun Jumalasi, sinulle antaa.</span> <span class="verse"><a name="17">17</a>Älä tapa.</span> <span class="verse"><a name="18">18</a>Älä tee huorin.</span> <span class="verse"><a name="19">19</a>Älä varasta.</span> <span class="verse"><a name="20">20</a>Älä sano väärää todistusta lähimmäisestäsi.</span> <span class="verse"><a name="21">21</a>Älä himoitse lähimmäisesi vaimoa. Älä halaja lähimmäisesi huonetta,  älä hänen peltoansa, älä hänen palvelijaansa, palvelijatartansa,  härkäänsä, aasiansa, äläkä mitään, mikä on lähimmäisesi omaa.'</span> <span class="verse"><a name="22">22</a>Nämä sanat Herra puhui koko teidän seurakunnallenne vuorelta, tulen  ja synkkien pilvien keskeltä, suurella äänellä, eikä siihen enempää  lisännyt. Ja hän kirjoitti ne kahteen kivitauluun ja antoi ne minulle.</span> <span class="verse"><a name="23">23</a>Kun te kuulitte äänen pimeyden keskeltä, vuoren palaessa tulena,  niin te astuitte minun luokseni, kaikki teidän sukukuntienne päämiehet,  niin myös teidän vanhimpanne.</span> <span class="verse"><a name="24">24</a>Ja te sanoitte: 'Katso, Herra, meidän Jumalamme, on antanut meidän  nähdä kirkkautensa ja valtasuuruutensa, ja me olemme kuulleet hänen  äänensä tulen keskeltä. Tänä päivänä me olemme nähneet, että Jumala voi  puhua ihmisen kanssa, ja tämä jää kuitenkin henkiin.</span> <span class="verse"><a name="25">25</a>Miksi on meidän siis kuoleminen? Sillä tämä suuri tuli kuluttaa  meidät. Jos me vielä kuulemme Herran, meidän Jumalamme, äänen, niin me  kuolemme.</span> <span class="verse"><a name="26">26</a>Sillä kuka kaikesta lihasta on koskaan niinkuin me kuullut elävän  Jumalan äänen puhuvan tulen keskeltä ja jäänyt henkiin?</span> <span class="verse"><a name="27">27</a>Astu siis esiin ja kuule kaikki, mitä Herra, meidän Jumalamme,  sanoo; ja puhu sinä meille kaikki, mitä Herra, meidän Jumalamme, sinulle  puhuu, niin me kuulemme ja teemme.'</span> <span class="verse"><a name="28">28</a>Ja Herra kuuli teidän puheenne, kun te puhuitte minulle, ja Herra  sanoi minulle: 'Minä olen kuullut, mitä tämä kansa on puhunut sinulle.  Kaikki, mitä he ovat puhuneet, on oikein puhuttu.</span> <span class="verse"><a name="29">29</a>Jospa heillä olisi sellainen sydän, että he alati pelkäisivät minua  ja noudattaisivat kaikkia minun käskyjäni, niin että he ja heidän  lapsensa menestyisivät iankaikkisesti!</span> <span class="verse"><a name="30">30</a>Mene siis ja sano heille: Palatkaa majoillenne.</span> <span class="verse"><a name="31">31</a>Mutta jää sinä tähän minun eteeni, niin minä puhun sinulle kaikki ne  käskyt, säädökset ja oikeudet, jotka sinun on opetettava heille, että he  seuraisivat niitä siinä maassa, jonka minä annan heille omaksi.'</span> <span class="verse"><a name="32">32</a>Niin noudattakaa siis tarkoin niitä, niinkuin Herra, teidän  Jumalanne, on teitä käskenyt; älkää poiketko oikealle älkääkä  vasemmalle,</span> <span class="verse"><a name="33">33</a>vaan vaeltakaa aina sitä tietä, jota Herra, teidän Jumalanne, käski  teidän vaeltaa, että eläisitte, menestyisitte ja elinpäivänne olisivat  pitkät siinä maassa, jonka otatte omaksenne."</span> </p></div</div></div></body></html>