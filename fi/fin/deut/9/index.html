<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/deut/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/deut">Deuteronomy</a> &gt <strong>Chapter 9</strong></div><p><span class="verse"><a name="1">1</a>"Kuule, Israel! Sinä menet nyt Jordanin yli laskeaksesi valtasi alle  kansoja, jotka ovat sinua suuremmat ja väkevämmät, ja suuria, taivaan  tasalle varustettuja kaupunkeja,</span> <span class="verse"><a name="2">2</a>anakilaisten suuren ja kookkaan kansan, jonka sinä tunnet ja josta  olet kuullut sanottavan: 'Kuka kestää anakilaisten edessä?'</span> <span class="verse"><a name="3">3</a>Niin tiedä nyt, että Herra, sinun Jumalasi, käy sinun edelläsi  niinkuin kuluttava tuli; hän hävittää heidät ja nöyryyttää heidät sinun  edessäsi, ja sinä karkoitat heidät ja hukutat heidät nopeasti, niinkuin  Herra on sinulle puhunut.</span> <span class="verse"><a name="4">4</a>Kun Herra, sinun Jumalasi, työntää heidät sinun tieltäsi, niin älä  ajattele sydämessäsi näin: 'Minun vanhurskauteni tähden Herra on tuonut  minut ottamaan tämän maan omakseni'. Sillä näiden kansojen  jumalattomuuden tähden Herra karkoittaa heidät sinun tieltäsi.</span> <span class="verse"><a name="5">5</a>Et sinä vanhurskautesi ja oikeamielisyytesi tähden pääse ottamaan  heidän maatansa omaksesi, vaan näiden kansojen jumalattomuuden tähden  Herra, sinun Jumalasi, karkoittaa heidät sinun tieltäsi ja  täyttääksensä, mitä Herra valalla vannoen on luvannut sinun isillesi,  Aabrahamille, Iisakille ja Jaakobille.</span> <span class="verse"><a name="6">6</a>Tiedä siis, ettei Herra, sinun Jumalasi, sinun vanhurskautesi tähden  anna sinulle tätä hyvää maata omaksesi; sillä sinä olet niskurikansa.</span> <span class="verse"><a name="7">7</a>Muista äläkä unhota, kuinka sinä erämaassa vihoitit Herran, sinun  Jumalasi. Siitä päivästä alkaen, jona sinä lähdit Egyptin maasta, aina  siihen saakka, kun te tulitte tähän paikkaan, te olette niskoitelleet  Herraa vastaan.</span> <span class="verse"><a name="8">8</a>Myöskin Hoorebilla te vihoititte Herran, ja Herra vihastui teihin,  niin että hän aikoi tuhota teidät.</span> <span class="verse"><a name="9">9</a>Kun minä olin noussut vuorelle vastaanottamaan kivitaulut, sen liiton  taulut, jonka Herra oli tehnyt teidän kanssanne, olin minä vuorella  neljäkymmentä päivää ja neljäkymmentä yötä syömättä ja juomatta.</span> <span class="verse"><a name="10">10</a>Ja Herra antoi minulle ne kaksi kivitaulua, joihin oli kirjoitettu  Jumalan sormella, ja niissä oli kaikki ne sanat, jotka Herra oli puhunut  teille vuorelta, tulen keskeltä, silloin kun seurakunta oli koolla.</span> <span class="verse"><a name="11">11</a>Ja niiden neljänkymmenen päivän ja neljänkymmenen yön kuluttua Herra  antoi minulle ne kaksi kivitaulua, liitontaulut.</span> <span class="verse"><a name="12">12</a>Ja Herra sanoi minulle: 'Nouse ja astu nopeasti täältä alas, sillä  sinun kansasi, jonka sinä veit pois Egyptistä, on turmion tehnyt.  Pian  he poikkesivat siltä tieltä, jota minä käskin heidän vaeltaa; he tekivät  itselleen valetun kuvan.'</span> <span class="verse"><a name="13">13</a>Ja Herra puhui minulle sanoen: 'Minä olen nähnyt, että tämä kansa on  niskurikansa.</span> <span class="verse"><a name="14">14</a>Anna minun olla, minä tuhoan heidät ja pyyhin pois heidän nimensä  taivaan alta. Mutta sinusta minä teen väkevämmän ja lukuisamman kansan,  kuin se on.'</span> <span class="verse"><a name="15">15</a>Silloin minä käännyin ja astuin alas vuorelta, vuoren palaessa  tulena; ja minulla oli käsissäni ne kaksi liitontaulua.</span> <span class="verse"><a name="16">16</a>Ja niin minä näin, että te olitte rikkoneet Herraa, teidän  Jumalaanne, vastaan: olitte tehneet itsellenne valetun vasikankuvan,  pian poikenneet siltä tieltä, jota Herra oli käskenyt teidän vaeltaa.</span> <span class="verse"><a name="17">17</a>Silloin minä tartuin molempiin tauluihin ja heitin ne käsistäni ja  murskasin ne teidän silmienne edessä.</span> <span class="verse"><a name="18">18</a>Ja minä heittäydyin Herran eteen ja olin, niinkuin edelliselläkin  kerralla, neljäkymmentä päivää ja neljäkymmentä yötä syömättä ja  juomatta, kaiken sen synnin tähden, jota te olitte tehneet, kun teitte  sitä, mikä on pahaa Herran silmissä, ja vihoititte hänet.</span> <span class="verse"><a name="19">19</a>Sillä minä pelkäsin sitä vihaa ja kiivautta teitä vastaan, joka oli  vallannut Herran, niin että hän aikoi tuhota teidät. Ja Herra kuuli  minua vielä silläkin kertaa.</span> <span class="verse"><a name="20">20</a>Myöskin Aaroniin Herra vihastui niin suuresti, että hän aikoi tuhota  hänet, ja minä rukoilin silloin myöskin Aaronin puolesta.</span> <span class="verse"><a name="21">21</a>Sitten minä otin teidän tekemänne syntikuvatuksen, vasikan, ja  poltin sen tulessa, löin sen palasiksi ja rouhensin sen hienoksi, aivan  kuin tuhaksi, ja sen tuhan minä heitin puroon, joka juoksi vuorelta.</span> <span class="verse"><a name="22">22</a>Tabeerassa, Massassa ja Kibrot-Hattaavassa te vielä vihoititte  Herran.</span> <span class="verse"><a name="23">23</a>Ja kun Herra tahtoi lähettää teidät Kaades-Barneasta ja sanoi:  'Menkää ja ottakaa omaksenne se maa, jonka minä teille annan', niin te  niskoittelitte Herran, teidän Jumalanne, käskyä vastaan ettekä uskoneet  häneen ettekä kuulleet hänen ääntänsä.</span> <span class="verse"><a name="24">24</a>Te olette niskoitelleet Herraa, teidän Jumalaanne, vastaan aina  siitä päivästä alkaen, jona minä opin teidät tuntemaan.</span> <span class="verse"><a name="25">25</a>Silloin minä heittäydyin Herran eteen ja olin siinä neljäkymmentä  päivää ja neljäkymmentä yötä; sillä Herra oli sanonut aikovansa tuhota  teidät.</span> <span class="verse"><a name="26">26</a>Ja minä rukoilin Herraa ja sanoin: Herra, Herra, älä tuhoa kansaasi  ja perintöosaasi, jonka sinä suuruudessasi vapahdit ja jonka sinä veit  pois Egyptistä väkevällä kädellä.</span> <span class="verse"><a name="27">27</a>Muista palvelijoitasi Aabrahamia, Iisakia ja Jaakobia, älä katso  tämän kansan uppiniskaisuutta, jumalattomuutta ja syntiä,</span> <span class="verse"><a name="28">28</a>ettei sanottaisi siinä maassa, josta sinä veit meidät pois: 'Koska  Herra ei kyennyt viemään heitä siihen maahan, jonka hän oli heille  luvannut, ja koska hän vihasi heitä, vei hän heidät täältä pois  surmatakseen heidät erämaassa'.</span> <span class="verse"><a name="29">29</a>Ovathan he sinun kansasi ja perintöosasi, jonka sinä veit sieltä  pois suurella voimallasi ja ojennetulla käsivarrellasi."</span> </p></div</div></div></body></html>