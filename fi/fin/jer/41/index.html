<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 41</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/jer/41"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/jer">Jeremiah</a> &gt <strong>Chapter 41</strong></div><p><span class="verse"><a name="1">1</a>Mutta seitsemännessä kuussa Ismael, Elisaman pojan Netanjan poika,  joka oli kuninkaallista sukua ja kuninkaan ylimmäisiä, tuli Gedaljan,  Ahikamin pojan, tykö Mispaan, mukanaan kymmenen miestä.  Siellä Mispassa  he sitten aterioivat yhdessä.</span> <span class="verse"><a name="2">2</a>Silloin nousi Ismael, Netanjan poika, ynnä ne kymmenen miestä, jotka  olivat hänen kanssaan, ja he löivät miekalla kuoliaaksi Gedaljan, joka  oli Saafanin pojan Ahikamin poika. Niin Ismael surmasi hänet, jonka  Baabelin kuningas oli asettanut käskynhaltijaksi maahan.</span> <span class="verse"><a name="3">3</a>Myöskin kaikki juutalaiset, jotka olivat Gedaljan luona Mispassa,  sekä kaldealaiset, jotka sieltä tavattiin, sotamiehet, Ismael löi  kuoliaaksi.</span> <span class="verse"><a name="4">4</a>Toisena päivänä, sen jälkeen kuin hän oli surmannut Gedaljan, kun ei  kukaan sitä vielä tietänyt,</span> <span class="verse"><a name="5">5</a>tuli Sikemistä, Siilosta ja Samariasta kahdeksankymmentä miestä,  parta ajettuna, vaatteet revittyinä ja iho viileskeltynä, ja heillä oli  käsissään ruokauhreja ja suitsutusta, vietäväksi Herran temppeliin.</span> <span class="verse"><a name="6">6</a>Ja Ismael, Netanjan poika, meni Mispasta heitä vastaan, lakkaamatta  itkien käydessänsä. Ja kun hän kohtasi heidät, sanoi hän heille: "Tulkaa  Gedaljan, Ahikamin pojan, tykö".</span> <span class="verse"><a name="7">7</a>Mutta kun he olivat tulleet keskelle kaupunkia, teurastivat heidät  Ismael, Netanjan poika, ja ne miehet, jotka olivat hänen kanssaan, ja  heittivät heidät kaivoon.</span> <span class="verse"><a name="8">8</a>Mutta heidän joukossaan oli kymmenen miestä, jotka sanoivat  Ismaelille: "Älä surmaa meitä, sillä meillä on kedolla kätkössä nisuja,  ohria, öljyä ja hunajaa". Niin hän herkesi eikä surmannut heitä heidän  veljiensä joukkoon.</span> <span class="verse"><a name="9">9</a>Ja kaivo, johon Ismael heitti kaikkien niiden miesten ruumiit, jotka  hän oli lyönyt kuoliaaksi, samoin kuin Gedaljan, oli se, jonka kuningas  Aasa oli teettänyt Baesan, Israelin kuninkaan, hyökkäyksen varalta; sen  täytti nyt Ismael, Netanjan poika, murhatuilla.</span> <span class="verse"><a name="10">10</a>Sitten Ismael otti vangeiksi kaikki kansan tähteet, mitä Mispassa  oli, kuninkaan tyttäret ja kaiken Mispaan jäljelle jääneen kansan, jonka  käskynhaltijaksi Nebusaradan, henkivartijain päällikkö, oli asettanut  Gedaljan, Ahikamin pojan - ne Ismael, Netanjan poika, otti vangeiksi ja  lähti kulkemaan pois ammonilaisten luo.</span> <span class="verse"><a name="11">11</a>Mutta kun Joohanan, Kaareahin poika, ja kaikki sotaväen päälliköt,  jotka olivat hänen kanssaan, saivat kuulla kaiken sen pahan, minkä  Ismael, Netanjan poika, oli tehnyt,</span> <span class="verse"><a name="12">12</a>niin he ottivat kaikki miehensä ja lähtivät taistelemaan Ismaelia,  Netanjan poikaa, vastaan; ja he tapasivat hänet suuren vesilammikon  luona, joka on Gibeonissa.</span> <span class="verse"><a name="13">13</a>Mutta kun kaikki kansa, joka oli Ismaelin mukana, näki Joohananin,  Kaareahin pojan, ja kaikki sotaväen päälliköt, jotka olivat hänen  kanssaan, niin he ihastuivat;</span> <span class="verse"><a name="14">14</a>ja kaikki kansa, jonka Ismael oli ottanut vangiksi Mispasta, kääntyi  takaisin ja meni Joohananin, Kaareahin pojan, puolelle.</span> <span class="verse"><a name="15">15</a>Mutta Ismael, Netanjan poika, pääsi kahdeksan miehen kanssa  Joohanania pakoon ja lähti ammonilaisten luo.</span> <span class="verse"><a name="16">16</a>Ja Joohanan, Kaareahin poika, ja kaikki sotaväen päälliköt, jotka  olivat hänen kanssaan, ottivat kaikki kansan tähteet, jotka hän oli  palauttanut Ismaelin, Netanjan pojan, tyköä Mispasta, sen jälkeen kuin  tämä oli lyönyt Gedaljan, Ahikamin pojan, kuoliaaksi: miehiä, sotilaita,  naisia ja lapsia ja hoviherroja, jotka hän oli palauttanut Gibeonista.</span> <span class="verse"><a name="17">17</a>Ja he kulkivat, mutta pysähtyivät Kimhamin majapaikkaan, joka on  lähellä Beetlehemiä, lähteäkseen sitten Egyptiin</span> <span class="verse"><a name="18">18</a>kaldealaisia pakoon, sillä he pelkäsivät heitä, koska Ismael,  Netanjan poika, oli lyönyt kuoliaaksi Gedaljan, Ahikamin pojan, jonka  Baabelin kuningas oli asettanut käskynhaltijaksi maahan.</span> </p></div</div></div></body></html>