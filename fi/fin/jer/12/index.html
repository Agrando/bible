<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/jer/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/jer">Jeremiah</a> &gt <strong>Chapter 12</strong></div><p><span class="verse"><a name="1">1</a>Sinä, Herra, olet vanhurskas; voisinko minä riidellä sinua vastaan?  Kuitenkin minä kysyn sinulta, mikä oikeus on. Miksi jumalattomain tie  menestyy? Miksi kaikki uskottomat saavat elää rauhassa?</span> <span class="verse"><a name="2">2</a>Sinä heidät istutat, he myös juurtuvat; he kasvavat, kantavat myös  hedelmää. Heidän suussansa sinä olet lähellä, mutta kaukana heidän  sisimmästään.</span> <span class="verse"><a name="3">3</a>Mutta sinä, Herra, tunnet minut; sinä näet minut ja tutkit minun  sydämeni, millainen se on sinun edessäsi. Tempaa heidät pois niinkuin  lampaat teuraiksi ja vihi heidät tapon päivää varten.</span> <span class="verse"><a name="4">4</a>Kuinka kauan täytyy maan surra ja kaiken kedon ruohon kuivettua?  Eläimet ja linnut hukkuvat siinä asuvaisten pahuuden tähden; sillä nämä  sanovat: "Ei tule hän näkemään meidän loppuamme".</span> <span class="verse"><a name="5">5</a>"Jos sinä jalkamiesten kanssa juokset ja ne sinut väsyttävät, kuinka  sinä kävisit kilpaan hevosten kanssa? Ja jos sinä vaarattomalla maalla  oletkin turvassa, kuinka käy sinun Jordanin rantatiheikössä?</span> <span class="verse"><a name="6">6</a>Sillä omat veljesikin ja isäsi huone ovat petolliset sinua kohtaan,  hekin huutavat täyttä kurkkua selkäsi takana. Älä usko heitä, vaikka he  sinua ystävällisesti puhuttelevat.</span> <span class="verse"><a name="7">7</a>Minä olen jättänyt huoneeni, hyljännyt perintöosani; olen antanut  sieluni rakkaimman hänen vihollistensa käsiin.</span> <span class="verse"><a name="8">8</a>Hän, minun perintöosani, oli minulle kuin leijona metsässä, hän  kiljui minua vastaan, sentähden minä vihastuin häneen.</span> <span class="verse"><a name="9">9</a>Onko minun perintöosani kirjava petolintu, jonka ympärillä on  petolintuja? Menkää, kootkaa kaikki metsän eläimet, tuokaa ne ruualle.</span> <span class="verse"><a name="10">10</a>Monet paimenet ovat turmelleet minun viinitarhani, tallanneet minun  peltopalstani, tehneet ihanan peltopalstani autioksi erämaaksi.</span> <span class="verse"><a name="11">11</a>Se on tehty autioksi, se suree minun edessäni autiona. Koko maa on  hävitetty, sillä ei ollut ketään, joka olisi pannut sitä sydämelleen.</span> <span class="verse"><a name="12">12</a>Kaikkien erämaan kalliokukkulain ylitse tulivat hävittäjät, sillä  Herran miekka syö maan toisesta äärestä hamaan toiseen; ei pelastu  mikään, mikä lihaa on.</span> <span class="verse"><a name="13">13</a>He ovat kylväneet nisuja ja niittäneet ohdakkeita; ovat nähneet  vaivaa näännyksiin asti, saamatta hyötyä. Niinpä saakaa häpeä sadostanne  Herran vihan hehkun tähden."</span> <span class="verse"><a name="14">14</a>Näin sanoo Herra kaikista minun pahoista naapureistani, jotka  koskevat siihen perintöosaan, minkä minä olen antanut kansalleni  Israelille: "Katso, minä tempaan heidät pois heidän maastansa, ja Juudan  heimon minä tempaan pois heidän keskeltänsä.</span> <span class="verse"><a name="15">15</a>Mutta senjälkeen kuin minä olen temmannut heidät pois, minä jälleen  armahdan heitä ja palautan heidät, itsekunkin perintöosaansa ja  itsekunkin maahansa.</span> <span class="verse"><a name="16">16</a>Ja jos he oppivat minun kansani tiet, niin että vannovat minun  nimeeni: 'Niin totta kuin Herra elää', niinkuin he opettivat minun  kansaani vannomaan Baalin kautta, niin heidät rakennetaan minun kansani  keskeen.</span> <span class="verse"><a name="17">17</a>Mutta jos he eivät kuule, niin minä tempaan pois ja hukutan sen  kansan, sanoo Herra."</span> </p></div</div></div></body></html>