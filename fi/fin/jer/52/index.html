<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 52</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/jer/52"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/jer">Jeremiah</a> &gt <strong>Chapter 52</strong></div><p><span class="verse"><a name="1">1</a>Sidkia oli kahdenkymmenen yhden vuoden vanha tullessaan kuninkaaksi,  ja hän hallitsi Jerusalemissa yksitoista vuotta.  Hänen äitinsä oli  nimeltään Hamutal, Jeremian tytär, Libnasta.</span> <span class="verse"><a name="2">2</a>Hän teki sitä, mikä on pahaa Herran silmissä, aivan samoin kuin  Joojakim oli tehnyt.</span> <span class="verse"><a name="3">3</a>Sillä Herran vihan tähden kävi näin Jerusalemille ja Juudalle, kunnes  hän vihdoin heitti heidät pois kasvojensa edestä.</span> <span class="verse"><a name="4">4</a>Sidkia kapinoi Baabelin kuningasta vastaan. Hänen yhdeksäntenä  hallitusvuotenaan, sen kymmenennessä kuussa, kuukauden kymmenentenä  päivänä, hyökkäsi Nebukadressar, Baabelin kuningas, koko sotajoukollaan  Jerusalemin kimppuun; ja he asettuivat leiriin sitä vastaan ja  rakensivat saartovarusteet sitä vastaan yltympäri.</span> <span class="verse"><a name="5">5</a>Näin kaupunkia piiritettiin kuningas Sidkian yhdenteentoista  hallitusvuoteen asti.</span> <span class="verse"><a name="6">6</a>Mutta neljännessä kuussa, kuukauden yhdeksäntenä päivänä, kun  nälänhätä ahdisti kaupunkia eikä maakansallakaan ollut leipää,</span> <span class="verse"><a name="7">7</a>valloitettiin kaupunki, ja kaikki sotilaat pakenivat ja lähtivät ulos  kaupungista yöllä molempien muurien välitse vievää porttitietä, joka on  kuninkaan puutarhan puolella, kaldealaisten ollessa kaupungin ympärillä,  ja he kulkivat Aromaahan päin.</span> <span class="verse"><a name="8">8</a>Mutta kaldealaisten sotajoukko ajoi kuningasta takaa, ja he  saavuttivat Sidkian Jerikon aroilla; ja kaikki hänen sotaväkensä oli  jättänyt hänet ja hajaantunut.</span> <span class="verse"><a name="9">9</a>Ja he ottivat kuninkaan kiinni ja veivät hänet Baabelin kuninkaan  eteen Riblaan, joka on Hamatin maassa, ja tämä julisti hänelle tuomion.</span> <span class="verse"><a name="10">10</a>Ja Baabelin kuningas teurastutti Sidkian pojat hänen silmiensä  edessä, ja myöskin kaikki Juudan ruhtinaat hän teurastutti Riblassa.</span> <span class="verse"><a name="11">11</a>Ja Sidkialta Baabelin kuningas sokaisutti silmät, kytketti hänet  vaskikahleisiin ja vei hänet Baabeliin, ja hän pani hänet  vankihuoneeseen, jossa hän oli kuolinpäiväänsä asti.</span> <span class="verse"><a name="12">12</a>Viidennessä kuussa, kuukauden kymmenentenä päivänä, Baabelin  kuninkaan Nebukadressarin yhdeksäntenätoista hallitusvuotena, tuli  Nebusaradan, henkivartijain päällikkö, joka palveli Baabelin kuningasta,  Jerusalemiin.</span> <span class="verse"><a name="13">13</a>Hän poltti Herran temppelin ja kuninkaan linnan ja kaikki  Jerusalemin talot; kaikki ylhäisten talot hän poltti tulella.</span> <span class="verse"><a name="14">14</a>Ja koko kaldealaisten sotajoukko, joka henkivartijain päälliköllä  oli mukanaan, repi maahan kaikki Jerusalemin muurit, yltympäri.</span> <span class="verse"><a name="15">15</a>Ja Nebusaradan, henkivartijain päällikkö, siirsi maasta pois osan  kansan köyhiä ja kansan tähteitä, mitä oli jäljellä kaupungissa, sekä  ne, jotka olivat menneet Baabelin kuninkaan puolelle, ja loput  käsityöläisistä.</span> <span class="verse"><a name="16">16</a>Mutta osan maan köyhiä Nebusaradan, henkivartijain päällikkö, jätti  jäljelle viinitarhureiksi ja peltomiehiksi.</span> <span class="verse"><a name="17">17</a>Vaskipylväät, jotka olivat Herran temppelissä, altaiden telineet ja  vaskimeren, jotka olivat Herran temppelissä, kaldealaiset särkivät ja  veivät kaiken niiden vasken Baabeliin.</span> <span class="verse"><a name="18">18</a>Ja kattilat, lapiot, veitset, maljat, kupit ja kaikki vaskikalut,  joita oli käytetty jumalanpalveluksessa, he ottivat pois.</span> <span class="verse"><a name="19">19</a>Samoin otti henkivartijain päällikkö vadit, hiilipannut, maljat,  kattilat, lampunjalat, kupit ja kulhot, jotka olivat läpeensä kultaa tai  hopeata.</span> <span class="verse"><a name="20">20</a>Molempien pylväiden, meren ja niiden kahdentoista vaskiraavaan,  jotka olivat telineiden alla - kaikkien niiden esineiden, jotka Salomo  oli teettänyt Herran temppeliin - niiden vaski ei ollut punnittavissa.</span> <span class="verse"><a name="21">21</a>Pylväistä oli toisen pylvään korkeus kahdeksantoista kyynärää, ja  kahdentoista kyynärän pituinen nauha ulottui sen ympäri. Sen vahvuus oli  neljä sormenleveyttä; se oli ontto.</span> <span class="verse"><a name="22">22</a>Ja sen päässä oli pylväänpää vaskesta; toisen pylväänpään korkeus  oli viisi kyynärää, ja pylväänpään päällä oli ristikkokoriste ja  granaattiomenia yltympäri, kaikki vaskea; ja samanlaiset oli toisessa  pylväässä ynnä granaattiomenat.</span> <span class="verse"><a name="23">23</a>Granaattiomenia oli yhdeksänkymmentä kuusi ulospäin; kaikkiaan oli  granaattiomenia sata ristikkokoristeen päällä yltympäri.</span> <span class="verse"><a name="24">24</a>Ja henkivartijain päällikkö otti ylimmäisen papin Serajan ja häntä  lähimmän papin Sefanjan sekä kolme ovenvartijaa,</span> <span class="verse"><a name="25">25</a>ja kaupungista hän otti yhden hoviherran, joka oli sotaväen  tarkastaja, ja seitsemän kuninkaan lähintä miestä, jotka tavattiin  kaupungista, sekä sotapäällikön kirjurin, jonka tehtävänä oli ottaa maan  kansaa sotapalvelukseen, ja kuusikymmentä miestä maakansasta, jotka  tavattiin kaupungista.</span> <span class="verse"><a name="26">26</a>Nämä otti Nebusaradan, henkivartijain päällikkö, ja vei heidät  Baabelin kuninkaan eteen Riblaan.</span> <span class="verse"><a name="27">27</a>Ja Baabelin kuningas antoi lyödä heidät kuoliaaksi Riblassa Hamatin  maassa. Ja niin Juuda siirrettiin pois maastansa.</span> <span class="verse"><a name="28">28</a>Tämä on se kansa, jonka Nebukadressar vei pakkosiirtolaisuuteen:  seitsemäntenä vuotena kolmetuhatta kaksikymmentä kolme juutalaista,</span> <span class="verse"><a name="29">29</a>Nebukadressarin kahdeksantenatoista hallitusvuotena kahdeksansataa  kolmekymmentä kaksi henkeä Jerusalemista,</span> <span class="verse"><a name="30">30</a>Nebukadressarin kahdentenakymmenentenä kolmantena hallitusvuotena  vei Nebusaradan, henkivartijain päällikkö, seitsemänsataa neljäkymmentä  viisi juutalaista pakkosiirtolaisuuteen - yhteensä neljätuhatta  kuusisataa henkeä.</span> <span class="verse"><a name="31">31</a>Mutta kolmantenakymmenentenä seitsemäntenä vuotena siitä, kun  Joojakim, Juudan kuningas, oli viety pakkosiirtolaisuuteen,  kahdennessatoista kuussa, kuukauden kahdentenakymmenentenä viidentenä  päivänä, korotti Evil-Merodak, Baabelin kuningas, samana vuonna, jona  hän tuli kuninkaaksi, Juudan kuninkaan Joojakinin pään ja päästi hänet  pois vankilasta.</span> <span class="verse"><a name="32">32</a>Ja hän puhutteli häntä ystävällisesti ja asetti hänen istuimensa  ylemmäksi muitten kuningasten istuimia, jotka olivat hänen tykönänsä  Baabelissa.</span> <span class="verse"><a name="33">33</a>Hän sai panna pois vanginpuvun ja aina aterioida hänen luonaan, niin  kauan kuin eli.</span> </p></div</div></div></body></html>