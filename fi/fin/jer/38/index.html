<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/jer/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/jer">Jeremiah</a> &gt <strong>Chapter 38</strong></div><p><span class="verse"><a name="1">1</a>Mutta Sefatja, Mattanin poika, ja Gedalja, Pashurin poika, ja Juukal,  Selemjan poika, ja Pashur, Malkian poika, kuulivat ne sanat, jotka  Jeremia puhui kaikelle kansalle sanoen:</span> <span class="verse"><a name="2">2</a>"Näin sanoo Herra: Joka jää tähän kaupunkiin, se kuolee miekkaan,  nälkään ja ruttoon; mutta joka menee kaldealaisten luo, se saa elää,  pitää henkensä saaliinansa ja jää eloon.</span> <span class="verse"><a name="3">3</a>Näin sanoo Herra: Tämä kaupunki annetaan Baabelin kuninkaan  sotajoukon käsiin, ja hän valloittaa sen."</span> <span class="verse"><a name="4">4</a>Silloin päämiehet sanoivat kuninkaalle: "Tämä mies on kuolemalla  rangaistava, sillä hän herpaisee niiden sotamiesten kädet, jotka ovat  jäljellä tässä kaupungissa, ja kaiken kansan kädet, kun hän heille puhuu  tällaisia sanoja. Sillä ei tämä mies etsi tämän kansan menestystä, vaan  onnettomuutta."</span> <span class="verse"><a name="5">5</a>Kuningas Sidkia vastasi: "Katso, hän on teidän käsissänne.  Sillä  eihän kuningas voi mitään teitä vastaan."</span> <span class="verse"><a name="6">6</a>Silloin he ottivat Jeremian ja heittivät hänet Malkian, kuninkaan  pojan, kaivoon, joka oli vankilan pihassa; he laskivat Jeremian köysillä  alas. Mutta kaivossa ei ollut vettä, vaan liejua, ja Jeremia vajosi  liejuun.</span> <span class="verse"><a name="7">7</a>Mutta etiopialainen Ebed-Melek, hoviherra, joka oli kuninkaan  linnassa, kuuli, että he olivat panneet Jeremian kaivoon; mutta kuningas  istui Benjaminin portissa.</span> <span class="verse"><a name="8">8</a>Niin Ebed-Melek meni kuninkaan linnasta ja puhutteli kuningasta  sanoen:</span> <span class="verse"><a name="9">9</a>"Herrani, kuningas! Nuo miehet ovat pahoin tehneet kaikessa, mitä  ovat tehneet profeetta Jeremialle: he ovat heittäneet hänet kaivoon,  kuolemaan nälkään siihen paikkaansa." Sillä kaupungissa ei ollut enää  leipää.</span> <span class="verse"><a name="10">10</a>Silloin kuningas käski etiopialaista Ebed-Melekiä sanoen: "Ota  mukaasi täältä kolmekymmentä miestä ja nosta profeetta Jeremia kaivosta,  ennenkuin hän kuolee".</span> <span class="verse"><a name="11">11</a>Ja Ebed-Melek otti miehet mukaansa ja meni kuninkaan linnaan,  aarrekammion alla olevaan paikkaan, ja otti sieltä rikkinäisiä ja  kuluneita vaateriepuja ja laski ne köysillä Jeremialle kaivoon.</span> <span class="verse"><a name="12">12</a>Sitten etiopialainen Ebed-Melek sanoi Jeremialle: "Pane nämä  rikkinäiset ja kuluneet vaaterievut kainaloihisi köytten alle", ja  Jeremia teki niin.</span> <span class="verse"><a name="13">13</a>Sitten he vetivät Jeremian köysillä ylös ja nostivat hänet kaivosta.  Ja Jeremia jäi vankilan pihaan.</span> <span class="verse"><a name="14">14</a>Mutta kuningas Sidkia lähetti hakemaan profeetta Jeremian tykönsä  Herran temppelin kolmanteen sisäänkäytävään. Ja kuningas sanoi  Jeremialle: "Minä kysyn sinulta jotakin; älä salaa minulta mitään".</span> <span class="verse"><a name="15">15</a>Mutta Jeremia vastasi Sidkialle: "Jos minä sinulle jotakin ilmoitan,  niin sinähän surmautat minut. Ja jos minä sinua neuvon, et sinä minua  kuule."</span> <span class="verse"><a name="16">16</a>Silloin kuningas Sidkia vannoi salaa Jeremialle sanoen: "Niin totta  kuin Herra elää, joka on luonut tämän meidän elämämme: minä en sinua  surmauta enkä jätä sinua näiden miesten käsiin, jotka etsivät sinun  henkeäsi".</span> <span class="verse"><a name="17">17</a>Silloin Jeremia sanoi Sidkialle: "Näin sanoo Herra, Jumala Sebaot,  Israelin Jumala: Jos sinä menet Baabelin kuninkaan päämiesten tykö, niin  sinun henkesi säilyy, eikä tätä kaupunkia tulella polteta, ja sinä ja  sinun huoneesi saatte elää.</span> <span class="verse"><a name="18">18</a>Mutta jos sinä et mene Baabelin kuninkaan päämiesten tykö, niin tämä  kaupunki annetaan kaldealaisten käsiin, ja he polttavat sen tulella,  etkä sinäkään pelastu heidän käsistänsä."</span> <span class="verse"><a name="19">19</a>Silloin kuningas Sidkia sanoi Jeremialle: "Minä pelkään niitä  juutalaisia, jotka ovat menneet kaldealaisten puolelle, pelkään, että  minut jätetään heidän käsiinsä ja he pitävät minua pilkkanansa".</span> <span class="verse"><a name="20">20</a>Mutta Jeremia sanoi: "Ei jätetä. Kuule vain Herran ääntä, kuule,  mitä minä sinulle puhun, niin sinun käy hyvin, ja sinun henkesi säilyy.</span> <span class="verse"><a name="21">21</a>Mutta jos sinä et tahdo mennä, niin tämä on se sana, jonka Herra on  minulle näyttänyt:</span> <span class="verse"><a name="22">22</a>Katso, kaikki naiset, jotka ovat jäljellä Juudan kuninkaan linnassa,  viedään Baabelin kuninkaan päämiesten luokse, ja katso, he sanovat:  'Sinun ystäväsi ovat sinut viekoitelleet ja saaneet sinut valtaansa;  sinun jalkasi vajosivat liejuun - he vetäytyivät pois'.</span> <span class="verse"><a name="23">23</a>Ja kaikki sinun vaimosi ja lapsesi viedään kaldealaisten luokse,  etkä sinä pelastu näiden käsistä, vaan Baabelin kuninkaan käsi tarttuu  sinuun, ja sinä saatat tämän kaupungin tulella poltettavaksi."</span> <span class="verse"><a name="24">24</a>Silloin Sidkia sanoi Jeremialle: "Älköön kukaan saako tietää tästä  puhelusta, muutoin sinä kuolet.</span> <span class="verse"><a name="25">25</a>Mutta jos päämiehet kuulevat, että minä olen puhunut sinun kanssasi,  ja tulevat sinun luoksesi ja sanovat sinulle: 'Ilmoita meille, mitä olet  puhunut kuninkaalle ja mitä kuningas on puhunut sinulle - älä salaa sitä  meiltä, muutoin me surmaamme sinut' -</span> <span class="verse"><a name="26">26</a>niin sano heille: 'Minä annoin rukoukseni langeta kuninkaan eteen,  ettei hän lähettäisi minua takaisin Joonatanin taloon, kuolemaan  sinne'."</span> <span class="verse"><a name="27">27</a>Ja kaikki ruhtinaat tulivat Jeremian tykö ja kysyivät häneltä, ja  hän ilmoitti heille kaiken, mitä kuningas oli käskenyt hänen ilmoittaa.  Niin he jättivät hänet rauhaan, sillä asiasta ei oltu mitään kuultu.</span> <span class="verse"><a name="28">28</a>Ja Jeremia jäi olemaan vankilan pihassa siihen päivään asti, jona  Jerusalem valloitettiin.</span> </p></div</div></div></body></html>