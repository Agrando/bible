<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/jer/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/jer">Jeremiah</a> &gt <strong>Chapter 8</strong></div><p><span class="verse"><a name="1">1</a>"Siihen aikaan, sanoo Herra, otetaan Juudan kuningasten ja sen  ruhtinasten luut, pappien ja profeettain luut sekä Jerusalemin asukasten  luut pois heidän haudoistansa</span> <span class="verse"><a name="2">2</a>ja hajotetaan auringon, kuun ja kaiken taivaan joukon eteen, joita he  rakastivat ja palvelivat, joita he seurasivat, etsivät ja kumartaen  rukoilivat; niitä ei koota eikä haudata, vaan ne tulevat maan lannaksi.</span> <span class="verse"><a name="3">3</a>Ja kuolema on oleva halutumpi kuin elämä koko sille jäännökselle,  joka jää jäljelle tästä pahasta sukukunnasta, kaikissa paikoissa, mihin  minä karkoitan nämä jäljelle jääneet, sanoo Herra Sebaot.</span> <span class="verse"><a name="4">4</a>Ja sano heille: Näin sanoo Herra: Eikö se, joka lankeaa, nouse  jälleen? Eikö se, joka kääntyy pois, käänny takaisin?</span> <span class="verse"><a name="5">5</a>Miksi kääntyy tämä kansa, Jerusalem, pois ainaisessa luopumuksessa?  Miksi he pitävät kiinni petoksesta eivätkä tahdo palata?</span> <span class="verse"><a name="6">6</a>Minä olen tarkannut ja kuunnellut: he puhuvat sitä, mikä ei ole  oikein; ei kukaan kadu pahuuttansa, ei ajattele: Mitä olen minä tehnyt!  Kaikki he kääntyvät pois juosten juoksuansa, niinkuin orhi kiitää  taistelussa.</span> <span class="verse"><a name="7">7</a>Haikarakin taivaalla tietää aikansa; metsäkyyhkynen, pääskynen ja  kurki pitävät vaarin tuloajastansa, mutta minun kansani ei tunne Herran  oikeutta.</span> <span class="verse"><a name="8">8</a>Kuinka saatatte sanoa: 'Me olemme viisaita, ja meillä on Herran  laki'? Totisesti! Katso, valheen työtä on tehnyt kirjanoppineiden  valhekynä.</span> <span class="verse"><a name="9">9</a>Viisaat saavat häpeän, kauhistuvat ja joutuvat kiinni. Katso, he ovat  hyljänneet Herran sanan - mitä heillä on viisautta?</span> <span class="verse"><a name="10">10</a>Sentähden minä annan heidän vaimonsa vieraille, heidän peltonsa  valloittajille. Sillä kaikki, niin pienet kuin suuretkin, pyytävät  väärää voittoa, kaikki, niin profeetat kuin papitkin, harjoittavat  petosta.</span> <span class="verse"><a name="11">11</a>He parantavat kepeästi tyttären, minun kansani, vamman, sanoen:  'Rauha, rauha!' vaikka ei rauhaa ole.</span> <span class="verse"><a name="12">12</a>He joutuvat häpeään, sillä he ovat tehneet kauhistuksia; mutta  heillä ei ole hävyntuntoa, he eivät osaa hävetä. Sentähden he kaatuvat  kaatuvien joukkoon, sortuvat, kun heidän rangaistuksensa tulee, sanoo  Herra.</span> <span class="verse"><a name="13">13</a>Minä tempaan heidät peräti pois, sanoo Herra. Ei ole rypäleitä  viinipuussa eikä viikunoita viikunapuussa, ja lehtikin lakastuu.  Minä  saatan hyökkääjät heidän kimppuunsa."</span> <span class="verse"><a name="14">14</a>"Miksi istumme alallamme? Kokoontukaa! Menkäämme varustettuihin  kaupunkeihin, ja siellä hukkukaamme! Sillä Herra, meidän Jumalamme,  hukuttaa meidät ja juottaa meille myrkkyvettä, sillä me olemme syntiä  tehneet Herraa vastaan."</span> <span class="verse"><a name="15">15</a>"Odotetaan rauhaa, mutta hyvää ei tule, paranemisen aikaa, mutta  katso, tulee peljästys!</span> <span class="verse"><a name="16">16</a>Daanista kuuluu hänen hevostensa korskunta, hänen orhiensa  hirnunnasta vapisee koko maa. Ja he tulevat ja syövät maan ja kaiken,  mikä siinä on, kaupungin ja siinä asuvaiset.</span> <span class="verse"><a name="17">17</a>Sillä katso, minä lähetän teidän sekaanne käärmeitä, myrkkyliskoja,  joihin ei lumous tehoa, ja ne purevat teitä, sanoo Herra."</span> <span class="verse"><a name="18">18</a>Missä on virvoitus minun murheeseeni? Minun sydämeni on sairas.</span> <span class="verse"><a name="19">19</a>Katso, tyttären, minun kansani, huuto kuuluu kaukaisesta maasta:  "Eikö Herra ole Siionissa, eikö ole siellä sen kuningas?"  Miksi he ovat  vihoittaneet minut jumalankuvillansa, muukalaisten turhilla jumalilla?</span> <span class="verse"><a name="20">20</a>Ohi on elonaika, lopussa kesä, mutta ei ole meille apua tullut.</span> <span class="verse"><a name="21">21</a>Tyttären, minun kansani, murtumisen tähden olen minä murtunut, minä  käyn murheasussa, kauhistus on minut vallannut.</span> <span class="verse"><a name="22">22</a>Eikö Gileadissa ole palsamia, eikö siellä ole parantajaa? Vai miksi  eivät tyttären, minun kansani, haavat kasva umpeen?</span> </p></div</div></div></body></html>