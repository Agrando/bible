<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/jer/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/jer">Jeremiah</a> &gt <strong>Chapter 19</strong></div><p><span class="verse"><a name="1">1</a>Herra sanoi näin: "Mene ja osta savenvalajalta ruukku ja ota mukaasi  kansan ja pappien vanhimpia.</span> <span class="verse"><a name="2">2</a>Lähde sitten Ben-Hinnomin laaksoon, joka on Sirpaleportin edustalla,  ja julista siellä sanat, jotka minä sinulle puhun.</span> <span class="verse"><a name="3">3</a>Ja sano: Kuulkaa Herran sana, te Juudan kuninkaat ja Jerusalemin  asukkaat: Näin sanoo Herra Sebaot, Israelin Jumala: Katso, minä annan  sellaisen onnettomuuden kohdata tätä paikkaa, että jokaisen korvat  soivat, joka sen kuulee,</span> <span class="verse"><a name="4">4</a>sentähden että he ovat hyljänneet minut ja muuttaneet vieraaksi tämän  paikan, ovat polttaneet siinä uhreja muille jumalille, joita he eivät  tunteneet, eivät he eivätkä heidän isänsä eivätkä Juudan kuninkaat, ja  täyttäneet tämän paikan viattomain verellä,</span> <span class="verse"><a name="5">5</a>ovat rakentaneet uhrikukkuloita Baalille ja polttaneet tulessa  lapsiansa polttouhreiksi Baalille, mitä minä en ole käskenyt enkä  puhunut ja mikä ei ole minun mieleeni tullut.</span> <span class="verse"><a name="6">6</a>Sentähden, katso, päivät tulevat, sanoo Herra, jolloin tätä paikkaa  ei enää sanota Toofetiksi eikä Ben-Hinnomin laaksoksi, vaan  'Murhalaaksoksi'.</span> <span class="verse"><a name="7">7</a>Ja minä teen tyhjäksi Juudan ja Jerusalemin neuvon tässä paikassa ja  annan heidän kaatua miekkaan vihollistensa edessä, annan heidät niiden  käsiin, jotka etsivät heidän henkeänsä, ja annan heidän ruumiinsa  ruuaksi taivaan linnuille ja maan eläimille.</span> <span class="verse"><a name="8">8</a>Ja minä teen tämän kaupungin kauhistukseksi ja ivan vihellykseksi.  Jokainen, joka ohitse kulkee, kauhistuu ja viheltää kaikille sen  haavoille.</span> <span class="verse"><a name="9">9</a>Ja minä panen heidät syömään poikiensa ja tyttäriensä lihaa, ja he  syövät toinen toisensa lihaa siinä hädässä ja ahdistuksessa, jolla heitä  ahdistavat heidän vihollisensa, ne, jotka etsivät heidän henkeänsä.</span> <span class="verse"><a name="10">10</a>Särje ruukku niiden miesten nähden, jotka ovat tulleet sinun  kanssasi.</span> <span class="verse"><a name="11">11</a>Ja sano heille: Näin sanoo Herra Sebaot: Niin minä särjen tämän  kansan ja tämän kaupungin, kuin särjetään savenvalajan astia, ettei sitä  enää eheäksi saa. Ja Toofetiin haudataan, kun ei ole muualla tilaa,  minne haudata.</span> <span class="verse"><a name="12">12</a>Niin minä teen tälle paikalle, sanoo Herra, ja sen asukkaille: minä  teen tämän kaupungin Toofetin kaltaiseksi.</span> <span class="verse"><a name="13">13</a>Jerusalemin talot ja Juudan kuningasten talot tulevat Toofetin  paikan kaltaisiksi - nuo saastaiset talot kaikki tyynni, joiden katoilla  he ovat polttaneet uhreja kaikelle taivaan joukolle ja vuodattaneet  juomauhreja muille jumalille."</span> <span class="verse"><a name="14">14</a>Ja Jeremia tuli Toofetista, johon Herra oli lähettänyt hänet  ennustamaan, ja asettui Herran huoneen esikartanoon ja sanoi kaikelle  kansalle:</span> <span class="verse"><a name="15">15</a>"Näin sanoo Herra Sebaot, Israelin Jumala: Katso, minä tuotan tämän  kaupungin ylitse ja kaikkien sen alaisten kaupunkien ylitse kaiken sen  onnettomuuden, jolla minä olen sitä uhannut, koska ne ovat olleet  niskureita eivätkä ole kuulleet minun sanojani".</span> </p></div</div></div></body></html>