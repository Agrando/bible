<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 39</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/jer/39"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/jer">Jeremiah</a> &gt <strong>Chapter 39</strong></div><p><span class="verse"><a name="1">1</a>Kun Jerusalem oli valloitettu - sillä Juudan kuninkaan Sidkian  yhdeksäntenä hallitusvuotena, kymmenennessä kuussa, oli Nebukadressar,  Baabelin kuningas, kaikkine sotajoukkoineen hyökännyt Jerusalemin  kimppuun ja saartanut sen,</span> <span class="verse"><a name="2">2</a>ja Sidkian yhdentenätoista hallitusvuotena, neljännessä kuussa,  kuukauden yhdeksäntenä päivänä, oli kaupunki vallattu</span> <span class="verse"><a name="3">3</a>- niin kaikki Baabelin kuninkaan päämiehet tulivat ja asettuivat  Keskiporttiin: Neergal-Sareser, Samgar-Nebo, Sarsekim, ylimmäinen  hoviherra, Neergal-Sareser, ylimmäinen tietäjä, ja kaikki muut Baabelin  kuninkaan päämiehet.</span> <span class="verse"><a name="4">4</a>Kun Sidkia, Juudan kuningas, ja kaikki sotilaat näkivät heidät, niin  he pakenivat ja lähtivät yöllä kaupungista kuninkaan puutarhaa kohti  molempain muurien välisestä portista, ja hän lähti Aromaahan päin.</span> <span class="verse"><a name="5">5</a>Mutta kaldealaisten sotajoukko ajoi heitä takaa, ja he saavuttivat  Sidkian Jerikon aroilla. Ja he ottivat hänet kiinni ja veivät hänet  Nebukadressarin, Baabelin kuninkaan, eteen Riblaan, joka on Hamatin  maassa, ja tämä julisti hänelle tuomion.</span> <span class="verse"><a name="6">6</a>Ja Baabelin kuningas teurastutti Sidkian pojat Riblassa hänen  silmiensä edessä; ja kaikki Juudan ylimykset Baabelin kuningas  teurastutti.</span> <span class="verse"><a name="7">7</a>Sitten hän sokaisutti Sidkian silmät ja kytketti hänet  vaskikahleisiin viedäkseen hänet Baabeliin.</span> <span class="verse"><a name="8">8</a>Kuninkaan linnan ja kansan talot kaldealaiset polttivat tulella, ja  Jerusalemin muurit he repivät maahan.</span> <span class="verse"><a name="9">9</a>Ja loput kansasta, jotka olivat jäljellä kaupungissa, sekä ne, jotka  olivat menneet hänen puolellensa - loput kansasta, jotka olivat jäljellä  - vei Nebusaradan, henkivartijain päällikkö, pakkosiirtolaisuuteen  Baabeliin.</span> <span class="verse"><a name="10">10</a>Mutta köyhimmät kansasta, joilla ei ollut mitään, Nebusaradan,  henkivartijain päällikkö, jätti Juudan maahan ja antoi heille sinä  päivänä viinitarhoja ja peltoja.</span> <span class="verse"><a name="11">11</a>Ja Nebukadressar, Baabelin kuningas, oli antanut Nebusaradanille,  henkivartijain päällikölle, Jeremiasta tämän käskyn:</span> <span class="verse"><a name="12">12</a>"Ota hänet ja pidä hänestä huoli; älä tee hänelle mitään pahaa, vaan  tee hänelle niin, kuin hän itse sinulle sanoo".</span> <span class="verse"><a name="13">13</a>Silloin lähettivät Nebusaradan, henkivartijain päällikkö,  Nebusasban, ylimmäinen hoviherra, Neergal-Sareser, ylimmäinen tietäjä,  ja kaikki muut Baabelin kuninkaan ylimmäiset</span> <span class="verse"><a name="14">14</a>- nämä lähettivät noutamaan Jeremian vankilan pihasta ja antoivat  hänet Gedaljalle, Saafanin pojan Ahikamin pojalle, että tämä veisi hänet  kotiin, ja niin hän jäi kansan keskuuteen.</span> <span class="verse"><a name="15">15</a>Jeremialle oli tullut tämä Herran sana hänen ollessaan suljettuna  vankilan pihaan:</span> <span class="verse"><a name="16">16</a>"Mene ja sano etiopialaiselle Ebed-Melekille näin: Näin sanoo Herra  Sebaot, Israelin Jumala: Katso, minä toteutan sanani tälle kaupungille  onnettomuudeksi eikä onneksi; ja tämä tapahtuu sinun edessäsi sinä  päivänä.</span> <span class="verse"><a name="17">17</a>Mutta sinut minä pelastan sinä päivänä, sanoo Herra, etkä sinä ole  joutuva niiden miesten käsiin, joita sinä pelkäät.</span> <span class="verse"><a name="18">18</a>Sillä minä pelastan sinut, niin ettet kaadu miekkaan, vaan saat  pitää henkesi saaliinasi, koska sinä turvasit minuun, sanoo Herra."</span> </p></div</div></div></body></html>