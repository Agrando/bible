<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/fi/fin/jer/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/fi">Finnish</a> &gt; <a href="/fi/fin">Finish Version</a> &gt; <a href="/fi/fin/jer">Jeremiah</a> &gt <strong>Chapter 16</strong></div><p><span class="verse"><a name="1">1</a>Minulle tuli tämä Herran sana:</span> <span class="verse"><a name="2">2</a>"Älä ota itsellesi vaimoa, älköönkä sinulle tulko poikia ja tyttäriä  tässä paikassa.</span> <span class="verse"><a name="3">3</a>Sillä näin sanoo Herra niistä pojista ja tyttäristä, jotka syntyvät  tässä paikassa, ja heidän äideistänsä, jotka heidät synnyttävät, ja  heidän isistänsä, jotka heidät siittävät tässä maassa:</span> <span class="verse"><a name="4">4</a>He kuolevat tuskallisiin tauteihin, ei heille pidetä valittajaisia,  ei heitä haudata; he tulevat maan lannaksi. He hukkuvat miekkaan ja  nälkään, ja heidän ruumiinsa tulevat taivaan lintujen ja maan eläinten  ruuaksi.</span> <span class="verse"><a name="5">5</a>Sillä näin sanoo Herra: Älä mene suruhuoneeseen, älä käy  valittajaisiin äläkä heitä surkuttele, sillä minä otan rauhani pois  tältä kansalta, sanoo Herra, armoni ja laupeuteni.</span> <span class="verse"><a name="6">6</a>He kuolevat, sekä suuret että pienet, tässä maassa; ei heitä haudata  eikä heille valittajaisia pidetä, ei kukaan viileskele ihoansa eikä  ajele päätänsä paljaaksi heidän tähtensä.</span> <span class="verse"><a name="7">7</a>Ei taiteta heille leipää lohdutukseksi heidän surussansa kuolleen  tähden, eikä heille anneta juotavaksi lohdutusmaljaa heidän isänsä ja  äitinsä tähden.</span> <span class="verse"><a name="8">8</a>Älä mene pitotaloon istumaan heidän kanssansa, syömään ja juomaan.</span> <span class="verse"><a name="9">9</a>Sillä näin sanoo Herra Sebaot, Israelin Jumala: Katso, minä lopetan  tästä paikasta teidän silmienne edessä ja teidän päivinänne riemun ja  ilon huudon, huudon yljälle ja huudon morsiamelle.</span> <span class="verse"><a name="10">10</a>Kun sinä ilmoitat tälle kansalle kaikki nämä sanat ja he sanovat  sinulle: 'Minkätähden Herra uhkaa meitä kaikella tällä suurella  onnettomuudella, ja mikä on rikoksemme, mikä syntimme, jonka olemme  tehneet Herraa, meidän Jumalaamme, vastaan?'</span> <span class="verse"><a name="11">11</a>niin sano heille: Sentähden että teidän isänne hylkäsivät minut,  sanoo Herra, ja seurasivat muita jumalia, palvelivat niitä ja kumarsivat  niitä, mutta hylkäsivät minut eivätkä noudattaneet minun lakiani.</span> <span class="verse"><a name="12">12</a>Ja te olette tehneet pahemmin kuin teidän isänne, ja katso, te  vaellatte kukin pahan sydämenne paatumuksessa, kuulematta minua.</span> <span class="verse"><a name="13">13</a>Niin minä heitän teidät pois tästä maasta maahan, jota te ette tunne  eivätkä teidän isänne tunteneet, ja siellä te saatte palvella muita  jumalia päivät ja yöt, sillä minä en teille armoa anna.</span> <span class="verse"><a name="14">14</a>Sentähden, katso, päivät tulevat, sanoo Herra, jolloin ei enää  sanota: 'Niin totta kuin Herra elää, joka johdatti israelilaiset Egyptin  maasta',</span> <span class="verse"><a name="15">15</a>vaan: 'Niin totta kuin Herra elää, joka johdatti israelilaiset  pohjoisesta maasta ja kaikista muista maista, joihin hän oli heidät  karkoittanut'. Sillä minä palautan heidät heidän omaan maahansa, jonka  minä annoin heidän isillensä.</span> <span class="verse"><a name="16">16</a>Katso, minä käsken tulemaan monta kalastajaa, sanoo Herra, ja ne  heitä kalastavat, ja sen jälkeen minä käsken tulemaan monta metsästäjää,  ja ne heitä metsästävät kaikilta vuorilta ja kaikilta kukkuloilta ja  kallioiden rotkoista.</span> <span class="verse"><a name="17">17</a>Sillä minun silmäni tarkkaavat kaikkia heidän teitänsä, ne eivät ole  minulta salassa, eikä heidän rikoksensa ole kätketty minun silmäini  edestä.</span> <span class="verse"><a name="18">18</a>Ja minä kostan ensin kaksinkertaisesti heidän rikoksensa ja  syntinsä, koska he ovat saastuttaneet minun maani iljetystensä raadoilla  ja täyttäneet minun perintöosani kauhistuksillansa."</span> <span class="verse"><a name="19">19</a>Herra, minun voimani ja varustukseni, minun pakopaikkani hädän  päivänä! Sinun tykösi tulevat pakanat maan ääristä ja sanovat: "Petosta  vain perivät meidän isämme, turhia jumalia, joista ei ainoakaan auttaa  taida.</span> <span class="verse"><a name="20">20</a>Voiko ihminen tehdä itsellensä jumalia? Eivät ne jumalia ole!"</span> <span class="verse"><a name="21">21</a>"Sentähden, katso, minä saatan heidät tuntemaan - tuntemaan tällä  haavaa - minun käteni ja minun voimani, ja he tulevat tietämään, että  minun nimeni on Herra."</span> </p></div</div></div></body></html>