<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 83</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/tl/tlgangbiblia/ps/83"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/tl">Tagalog</a> &gt; <a href="/tl/tlgangbiblia">Ang Dating Biblia</a> &gt; <a href="/tl/tlgangbiblia/ps">Psalms</a> &gt <strong>Chapter 83</strong></div><p><span class="verse"><a name="1">1</a>Oh Dios, huwag kang tumahimik: huwag kang mapayapa, at tumiwasay, Oh Dios.</span> <span class="verse"><a name="2">2</a>Sapagka't narito, ang mga kaaway mo'y nanggugulo: at silang nangagtatanim sa iyo ay nangagtaas ng ulo.</span> <span class="verse"><a name="3">3</a>Sila'y nagsisitanggap ng payong may katusuhan laban sa iyong bayan, at nangagsanggunian laban sa iyong nangakakubli.</span> <span class="verse"><a name="4">4</a>Kanilang sinabi, Kayo'y parito, at atin silang ihiwalay sa pagkabansa; upang ang pangalan ng Israel ay huwag nang maalaala pa.</span> <span class="verse"><a name="5">5</a>Sapagka't sila'y nangagsangguniang magkakasama na may isang pagkakaayon; laban sa iyo ay nangagtitipanan:</span> <span class="verse"><a name="6">6</a>Ang mga tolda ng Edom at ng mga Ismaelita; ang Moab at ang mga Agareno;</span> <span class="verse"><a name="7">7</a>Ang Gebal, at ang Ammon, at ang Amalec; ang Filisteo na kasama ng mga taga Tiro:</span> <span class="verse"><a name="8">8</a>Pati ng Asiria ay nalalakip sa kanila; kanilang tinulungan ang mga anak ni Lot.</span> <span class="verse"><a name="9">9</a>Gumawa ka sa kanila ng gaya sa Madianita; gaya kay Sisara, gaya kay Jabin, sa ilog ng Cison:</span> <span class="verse"><a name="10">10</a>Na nangamatay sa Endor; sila'y naging parang dumi sa lupa.</span> <span class="verse"><a name="11">11</a>Gawin mo ang kanilang mga maginoo na gaya ni Oreb at ni Zeeb; Oo, lahat nilang mga pangulo ay gaya ni Zeba at ni Zalmuna;</span> <span class="verse"><a name="12">12</a>Na siyang nagsipagsabi, kunin natin para sa atin na pinakaari ang mga tahanan ng Dios.</span> <span class="verse"><a name="13">13</a>Oh Dios ko, gawin mo silang parang ipoipong alabok; Parang dayami sa harap ng hangin.</span> <span class="verse"><a name="14">14</a>Parang apoy na sumusunog ng gubat, at parang liyab na nanunupok ng mga bundok;</span> <span class="verse"><a name="15">15</a>Kaya't habulin mo sila ng iyong bagyo, at pangilabutin mo sila ng iyong unos.</span> <span class="verse"><a name="16">16</a>Lipusin mo ang kanilang mga mukha ng kahihiyan; upang hanapin nila ang iyong pangalan, Oh Panginoon.</span> <span class="verse"><a name="17">17</a>Mangapahiya sila at manganglupaypay magpakailan man; Oo, mangahiya sila at mangalipol:</span> <span class="verse"><a name="18">18</a>Upang kanilang maalaman na ikaw lamang, na ang pangalan ay JEHOVA, ay Kataastaasan sa buong lupa.</span> </p></div</div></div></body></html>