<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 105</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/tl/tlgangbiblia/ps/105"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/tl">Tagalog</a> &gt; <a href="/tl/tlgangbiblia">Ang Dating Biblia</a> &gt; <a href="/tl/tlgangbiblia/ps">Psalms</a> &gt <strong>Chapter 105</strong></div><p><span class="verse"><a name="1">1</a>Oh magpasalamat kayo sa Panginoon, kayo'y magsitawag sa kaniyang pangalan; ipabatid ninyo ang kaniyang mga gawain sa mga bayan.</span> <span class="verse"><a name="2">2</a>Magsiawit kayo sa kaniya, magsiawit kayo sa kaniya ng mga pagpuri; salitain ninyo ang lahat niyang kagilagilalas na mga gawa.</span> <span class="verse"><a name="3">3</a>Lumuwalhati kayo sa kaniyang banal na pangalan: mangagalak ang puso nila na nagsisihanap sa Panginoon.</span> <span class="verse"><a name="4">4</a>Hanapin ninyo ang Panginoon at ang kaniyang kalakasan; hanapin ninyo ang kaniyang mukha magpakailan man.</span> <span class="verse"><a name="5">5</a>Alalahanin ninyo ang kaniyang kagilagilalas na mga gawa na kaniyang ginawa: ang kaniyang mga kababalaghan at ang mga kahatulan ng kaniyang bibig;</span> <span class="verse"><a name="6">6</a>Oh ninyong binhi ni Abraham na kaniyang lingkod, ninyong mga anak ni Jacob, na kaniyang mga hirang.</span> <span class="verse"><a name="7">7</a>Siya ang Panginoon nating Dios: ang kaniyang mga kahatulan ay nangasa buong lupa.</span> <span class="verse"><a name="8">8</a>Kaniyang inalaala ang kaniyang tipan magpakailan man, ang salita na kaniyang iniutos sa libong sali't saling lahi;</span> <span class="verse"><a name="9">9</a>Ang tipan na kaniyang ginawa kay Abraham, at ang kaniyang sumpa kay Isaac;</span> <span class="verse"><a name="10">10</a>At pinagtibay yaon kay Jacob na pinakapalatuntunan, sa Israel na pinakawalang hanggang tipan:</span> <span class="verse"><a name="11">11</a>Na sinasabi, sa iyo'y ibibigay ko ang lupain ng Canaan, ang kapalaran na iyong mana;</span> <span class="verse"><a name="12">12</a>Nang sila'y kaunti lamang tao sa bilang; Oo, totoong kaunti, at nangakikipamayan doon;</span> <span class="verse"><a name="13">13</a>At sila'y nagsiyaon sa bansa at bansa, mula sa isang kaharian hanggang sa ibang bayan.</span> <span class="verse"><a name="14">14</a>Hindi niya tiniis ang sinomang tao na gawan sila ng kamalian; Oo, kaniyang sinaway ang mga hari dahil sa kanila;</span> <span class="verse"><a name="15">15</a>Na sinasabi, Huwag ninyong galawin ang mga pinahiran ko ng langis. At huwag ninyong gawan ng masama ang mga propeta ko.</span> <span class="verse"><a name="16">16</a>At siya'y nagdala ng kagutom sa lupain; kaniyang binali ang buong tukod ng tinapay.</span> <span class="verse"><a name="17">17</a>Siya'y nagsugo ng isang lalake sa unahan nila; si Jose ay naipagbiling pinakaalipin:</span> <span class="verse"><a name="18">18</a>Ang kaniyang mga paa ay sinaktan nila ng mga pangpangaw; siya'y nalagay sa mga tanikalang bakal:</span> <span class="verse"><a name="19">19</a>Hanggang sa panahon na nangyari ang kaniyang salita; tinikman siya ng salita ng Panginoon.</span> <span class="verse"><a name="20">20</a>Ang hari ay nagsugo, at pinawalan siya; sa makatuwid baga'y ang pinuno ng mga bayan, at pinalaya niya siya.</span> <span class="verse"><a name="21">21</a>Ginawa niya siyang panginoon sa kaniyang bahay, at pinuno sa lahat niyang pag-aari:</span> <span class="verse"><a name="22">22</a>Upang talian ang kaniyang mga pangulo sa kaniyang kaligayahan, at turuan ang kaniyang mga kasangguni ng karunungan.</span> <span class="verse"><a name="23">23</a>Si Israel naman ay nasok sa Egipto; at si Jacob ay nakipamayan sa lupain ng Cham.</span> <span class="verse"><a name="24">24</a>At kaniyang pinalagong mainam ang kaniyang bayan, at pinalakas sila kay sa kanilang mga kaaway.</span> <span class="verse"><a name="25">25</a>Kaniyang pinapanumbalik ang kanilang puso upang mangagtanim sa kaniyang bayan, upang magsigawang may katusuhan sa kaniyang mga lingkod.</span> <span class="verse"><a name="26">26</a>Kaniyang sinugo si Moises na kaniyang lingkod, at si Aaron na kaniyang hirang.</span> <span class="verse"><a name="27">27</a>Kanilang inilagay sa gitna nila ang kaniyang mga tanda, at mga kababalaghan sa lupain ng Cham.</span> <span class="verse"><a name="28">28</a>Siya'y nagsugo ng mga kadiliman, at nagpadilim; at sila'y hindi nagsipanghimagsik laban sa kaniyang mga salita.</span> <span class="verse"><a name="29">29</a>Kaniyang pinapaging dugo ang kanilang tubig, at pinatay ang kanilang mga isda.</span> <span class="verse"><a name="30">30</a>Ang kanilang lupain ay binukalan ng mga palaka, sa mga silid ng kanilang mga hari.</span> <span class="verse"><a name="31">31</a>Siya'y nagsalita, at dumating ang mga pulutong na mga langaw, at kuto sa lahat ng kanilang mga hangganan.</span> <span class="verse"><a name="32">32</a>Ibinigay niya sa kanila na pinakaulan ay graniso, at liyab ng apoy sa kanilang lupain.</span> <span class="verse"><a name="33">33</a>Sinaktan naman niya ang kanilang mga puno ng ubas, at ang kanilang mga puno ng higos; at binali ang mga punong kahoy ng kanilang mga hangganan.</span> <span class="verse"><a name="34">34</a>Siya'y nagsalita at ang mga balang ay nagsidating, at ang mga higad, ay yao'y walang bilang,</span> <span class="verse"><a name="35">35</a>At kinain ang lahat na gugulayin sa kanilang lupain, at kinain ang bunga ng kanilang lupa.</span> <span class="verse"><a name="36">36</a>Sinaktan din niya ang lahat na panganay sa kanilang lupain, ang puno ng lahat nilang kalakasan.</span> <span class="verse"><a name="37">37</a>At kaniyang inilabas sila na may pilak at ginto: at hindi nagkaroon ng mahinang tao sa kaniyang mga lipi.</span> <span class="verse"><a name="38">38</a>Natuwa ang Egipto nang sila'y magsialis; sapagka't ang takot sa kanila ay nahulog sa kanila.</span> <span class="verse"><a name="39">39</a>Kaniyang inilatag ang ulap na pinakakubong; at apoy upang magbigay liwanag sa gabi,</span> <span class="verse"><a name="40">40</a>Sila'y nagsihingi, at dinalhan niya ng mga pugo, at binusog niya sila ng pagkain na mula sa langit.</span> <span class="verse"><a name="41">41</a>Kaniyang ibinuka ang bato at binukalan ng tubig; nagsiagos sa tuyong mga dako na parang ilog.</span> <span class="verse"><a name="42">42</a>Sapagka't kaniyang naalaala ang kaniyang banal na salita, at si Abraham na kaniyang lingkod.</span> <span class="verse"><a name="43">43</a>At kaniyang inilabas ang kaniyang bayan na may kagalakan, at ang kaniyang hirang na may awitan.</span> <span class="verse"><a name="44">44</a>At ibinigay niya sa kanila ang mga lupain ng mga bansa; at kinuha nila ang gawa ng mga bayan na pinakaari:</span> <span class="verse"><a name="45">45</a>Upang kanilang maingatan ang kaniyang mga palatuntunan, at sundin ang kaniyang mga kautusan. Purihin ninyo ang Panginoon.</span> </p></div</div></div></body></html>