<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 102</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/tl/tlgangbiblia/ps/102"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/tl">Tagalog</a> &gt; <a href="/tl/tlgangbiblia">Ang Dating Biblia</a> &gt; <a href="/tl/tlgangbiblia/ps">Psalms</a> &gt <strong>Chapter 102</strong></div><p><span class="verse"><a name="1">1</a>Dinggin mo ang dalangin ko, Oh Panginoon, at dumating nawa ang daing ko sa iyo.</span> <span class="verse"><a name="2">2</a>Huwag mong ikubli ang mukha mo sa akin sa kaarawan ng aking kahirapan: ikiling mo ang iyong pakinig sa akin; sa araw na ako'y tumawag, ay sagutin mo akong madali.</span> <span class="verse"><a name="3">3</a>Sapagka't ang mga kaarawan ko'y nangapapawi na parang usok, at ang mga buto ko'y nangasusunog na parang panggatong.</span> <span class="verse"><a name="4">4</a>Ang puso ko'y nasaktan na parang damo, at natuyo; sapagka't nalimutan kong kanin ang aking tinapay.</span> <span class="verse"><a name="5">5</a>Dahil sa tinig ng aking daing ang mga buto ko'y nagsisidikit sa aking laman.</span> <span class="verse"><a name="6">6</a>Ako'y parang pelikano sa ilang; ako'y naging parang kuwago sa kaparangan.</span> <span class="verse"><a name="7">7</a>Ako'y umaabang, at ako'y naging parang maya na nagiisa sa bubungan.</span> <span class="verse"><a name="8">8</a>Dinudusta ako ng aking mga kaaway buong araw; silang nangauulol laban sa akin ay nagsisisumpa sa akin.</span> <span class="verse"><a name="9">9</a>Sapagka't kinain ko ang mga abo na parang tinapay, at hinaluan ko ang aking inumin ng iyak.</span> <span class="verse"><a name="10">10</a>Dahil sa iyong galit at iyong poot: sapagka't ako'y iyong itinaas, at inihagis.</span> <span class="verse"><a name="11">11</a>Ang aking mga kaarawan ay parang lilim na kumikiling; at ako'y natuyo na parang damo.</span> <span class="verse"><a name="12">12</a>Nguni't ikaw, Oh Panginoon, ay mamamalagi magpakailan man; at ang alaala sa iyo ay sa lahat ng sali't saling lahi.</span> <span class="verse"><a name="13">13</a>Ikaw ay babangon at maaawa sa Sion: sapagka't kapanahunan ng pagkaawa sa kaniya, Oo, ang takdang panahon ay dumating.</span> <span class="verse"><a name="14">14</a>Sapagka't nililigaya ang iyong mga lingkod sa kaniyang mga bato, at nanghihinayang sa kaniyang alabok.</span> <span class="verse"><a name="15">15</a>Sa gayo'y katatakutan ng mga bansa ang pangalan ng Panginoon. At ng lahat ng hari sa lupa ang iyong kaluwalhatian;</span> <span class="verse"><a name="16">16</a>Sapagka't itinayo ng Panginoon ang Sion, siya'y napakita sa kaniyang kaluwalhatian;</span> <span class="verse"><a name="17">17</a>Kaniyang dininig ang dalangin ng tapon, at hindi hinamak ang kanilang dalangin.</span> <span class="verse"><a name="18">18</a>Ito'y isusulat na ukol sa lahing susunod: at ang bayang lalalangin ay pupuri sa Panginoon.</span> <span class="verse"><a name="19">19</a>Sapagka't siya'y tumungo mula sa kaitaasan ng kaniyang santuario; tumingin ang Panginoon sa lupa mula sa langit;</span> <span class="verse"><a name="20">20</a>Upang dinggin ang buntong hininga ng bilanggo: upang kalagan yaong nangaitakdang patayin;</span> <span class="verse"><a name="21">21</a>Upang maipahayag ng mga tao ang pangalan ng Panginoon sa Sion, at ang kaniyang kapurihan sa Jerusalem;</span> <span class="verse"><a name="22">22</a>Nang ang mga bayan ay mapisan, at ang mga kaharian, upang maglingkod sa Panginoon.</span> <span class="verse"><a name="23">23</a>Kaniyang pinahina ang aking kalakasan sa daan; kaniyang pinaikli ang mga kaarawan ko.</span> <span class="verse"><a name="24">24</a>Aking sinabi, Oh Dios ko, huwag mo akong kunin sa kalagitnaan ng aking mga kaarawan; ang mga taon mo'y lampas sa mga sali't saling lahi.</span> <span class="verse"><a name="25">25</a>Nang una ay inilagay mo ang patibayan ng lupa; at ang mga langit ay gawa ng iyong mga kamay.</span> <span class="verse"><a name="26">26</a>Sila'y uuwi sa wala, nguni't ikaw ay mananatili: Oo, silang lahat ay maluluma na parang bihisan; parang isang kasuutan na iyong mga papalitan, at sila'y mga mapapalitan:</span> <span class="verse"><a name="27">27</a>Nguni't ikaw rin, at ang mga taon mo'y hindi magkakawakas.</span> <span class="verse"><a name="28">28</a>Ang mga anak ng iyong mga lingkod ay mangamamalagi, at ang kanilang binhi ay matatatag sa harap mo.</span> </p></div</div></div></body></html>