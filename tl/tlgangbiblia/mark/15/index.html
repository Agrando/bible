<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/tl/tlgangbiblia/mark/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/tl">Tagalog</a> &gt; <a href="/tl/tlgangbiblia">Ang Dating Biblia</a> &gt; <a href="/tl/tlgangbiblia/mark">Mark</a> &gt <strong>Chapter 15</strong></div><p><span class="verse"><a name="1">1</a>At pagdaka, pagkaumaga ay nangagsangusapan ang mga pangulong saserdote pati ng matatanda at mga eskriba, at ang buong Sanedrin, at ginapos si Jesus, at inilabas siya, at ibinigay siya kay Pilato.</span> <span class="verse"><a name="2">2</a>At itinanong sa kaniya ni Pilato, Ikaw baga ang Hari ng mga Judio? At pagsagot niya ay sinabi sa kaniya, Ikaw ang nagsasabi.</span> <span class="verse"><a name="3">3</a>At isinakdal siya sa maraming bagay ng mga pangulong saserdote.</span> <span class="verse"><a name="4">4</a>At muling tinanong siya ni Pilato, na sinasabi, Hindi ka sumasagot ng anoman? tingnan mo kung gaano karaming bagay ang kanilang isinasakdal laban sa iyo.</span> <span class="verse"><a name="5">5</a>Datapuwa't si Jesus ay hindi na sumagot ng anoman; ano pa't nanggilalas si Pilato.</span> <span class="verse"><a name="6">6</a>Sa kapistahan nga ay pinagkaugalian niya na pawalan sa kanila ang isang bilanggo, na kanilang hingin sa kaniya.</span> <span class="verse"><a name="7">7</a>At mayroong isa na kung tawagin ay Barrabas, na nagagapos na kasama ng nangaghimagsik, mga taong nagsipatay ng mga tao sa panghihimagsik.</span> <span class="verse"><a name="8">8</a>At nagsipanhik ang karamihan at nangagpasimulang hingin sa kaniya na sa kanila'y gawin ang gaya ng sa kanila'y laging ginagawa.</span> <span class="verse"><a name="9">9</a>At sinagot sila ni Pilato, na sinasabi, Ibig baga ninyo na pawalan ko sa inyo ang Hari ng mga Judio?</span> <span class="verse"><a name="10">10</a>Sapagka't natatalastas niya na sa kapanaghilian ay ibinigay siya ng mga pangulong saserdote.</span> <span class="verse"><a name="11">11</a>Datapuwa't inudyukan ng mga pangulong saserdote ang karamihan, na si Barrabas na muna ang siya niyang pawalan sa kanila.</span> <span class="verse"><a name="12">12</a>At sumagot na muli si Pilato at sa kanila'y sinabi, Ano nga ang aking gagawin sa inyong tinatawag na Hari ng mga Judio?</span> <span class="verse"><a name="13">13</a>At sila'y muling nagsigawan, Ipako siya sa krus.</span> <span class="verse"><a name="14">14</a>At sinabi sa kanila ni Pilato, Bakit, anong masama ang kaniyang ginawa? Datapuwa't sila'y lalong nagsigawan, Ipako siya sa krus.</span> <span class="verse"><a name="15">15</a>At sa pagkaibig ni Pilato na magbigay-loob sa karamihan, ay pinawalan sa kanila si Barrabas, at ibinigay si Jesus, pagkatapos na siya'y mahampas niya, upang siya'y ipako sa krus.</span> <span class="verse"><a name="16">16</a>At dinala siya ng mga kawal sa looban, na siyang Pretorio; at kanilang tinipon ang buong pulutong.</span> <span class="verse"><a name="17">17</a>At siya'y kanilang dinamtan ng kulay-ube, at nang makapagkamakama ng isang putong na tinik, ay ipinutong nila sa kaniya.</span> <span class="verse"><a name="18">18</a>At nagpasimula silang siya'y batiin, Aba, Hari ng mga Judio!</span> <span class="verse"><a name="19">19</a>At sinaktan nila ang kaniyang ulo ng isang tambo, at siya'y niluluraan, at pagkaluhod nila, siya'y sinamba.</span> <span class="verse"><a name="20">20</a>At nang siya'y kanilang malibak na, ay inalis nila sa kaniya ang kulay-ube, at isinuot sa kaniya ang kanyang mga damit. At siya'y kanilang inilabas upang ipako siya sa krus.</span> <span class="verse"><a name="21">21</a>At kanilang pinilit ang isang nagdaraan, si Simon na taga Cirene, na ama ni Alejandro at ni Rufo, na nanggagaling sa bukid, upang sumama sa kanila, upang pasanin niya ang kaniyang krus.</span> <span class="verse"><a name="22">22</a>At siya'y kanilang dinala sa dako ng Golgota, na kung liliwanagin ay, Ang dako ng bungo.</span> <span class="verse"><a name="23">23</a>At siya'y dinulutan nila ng alak na hinaluan ng mirra: datapuwa't hindi niya tinanggap.</span> <span class="verse"><a name="24">24</a>At siya'y kanilang ipinako sa krus, at kanilang pinaghatihatian ang kaniyang mga damit, na kanilang pinagsapalaran, kung alin ang dadalhin ng bawa't isa.</span> <span class="verse"><a name="25">25</a>At ikatlo na ang oras, at siya'y kanilang ipinako sa krus.</span> <span class="verse"><a name="26">26</a>At ang pamagat ng pagkasakdal sa kaniya ay isinulat sa ulunan, ANG HARI NG MGA JUDIO.</span> <span class="verse"><a name="27">27</a>At ipinako sa krus na kasama niya ang dalawang tulisan; isa sa kaniyang kanan, at isa sa kaniyang kaliwa.</span> <span class="verse"><a name="28">28</a>At natupad ang kasulatan, na nagsasabi: At siya'y ibinilang sa mga suwail.</span> <span class="verse"><a name="29">29</a>At siya'y inalipusta ng nagsisipagdaan na pinatatangotango ang kanilang mga ulo, at sinasabi, Ah! ikaw na iginigiba mo ang templo, at sa tatlong araw ay iyong itinatayo,</span> <span class="verse"><a name="30">30</a>Iyong iligtas ang sarili mo, at bumaba ka sa krus.</span> <span class="verse"><a name="31">31</a>Gayon din naman ang mga pangulong saserdote pati ng mga eskriba, siya'y minumura na nangagsasalitaan sila-sila na sinasabi, Nagligtas siya sa mga iba; sa kaniyang sarili ay hindi makapagligtas.</span> <span class="verse"><a name="32">32</a>Bumaba ngayon mula sa krus ang Cristo, ang Hari ng Israel, upang aming makita at sampalatayanan. At minumura siya ng mga kasama niyang nangapapako.</span> <span class="verse"><a name="33">33</a>At nang dumating ang ikaanim na oras, ay nagdilim sa buong lupa hanggang sa oras na ikasiyam.</span> <span class="verse"><a name="34">34</a>At nang oras na ikasiyam ay sumigaw si Jesus ng malakas na tinig: Eloi, Eloi, lama sabacthani? na kung liliwanagin ay, Dios ko, Dios ko, bakit mo ako pinabayaan?</span> <span class="verse"><a name="35">35</a>At nang marinig ng ilang nangaroon, ay sinabi nila, Narito, tinatawag niya si Elias.</span> <span class="verse"><a name="36">36</a>At tumakbo ang isa, at binasa ng suka ang isang espongha, saka inilagay sa isang tambo, at ipinainom sa kaniya, na sinasabi, Pabayaan ninyo; tingnan natin kung paririto si Elias upang siya'y ibaba.</span> <span class="verse"><a name="37">37</a>At si Jesus ay sumigaw ng malakas na tinig, at nalagot ang hininga.</span> <span class="verse"><a name="38">38</a>At ang tabing ng templo ay nahapak na nagkadalawa mula sa itaas hanggang sa ibaba.</span> <span class="verse"><a name="39">39</a>At ang senturiong nakatayo sa tapat niya, nang makitang malagot ang hininga niya, ay kaniyang sinabi, Katotohanang ang taong ito ay Anak ng Dios.</span> <span class="verse"><a name="40">40</a>At mayroon din namang mga babae na nagsisitanaw mula sa malayo: na sa mga yao'y nangaroroon kapuwa si Maria Magdalena, at si Mariang ina ni Santiago na bata at ni Jose, at si Salome;</span> <span class="verse"><a name="41">41</a>Na, nang siya'y nasa Galilea, ay nagsisunod sila sa kaniya, at siya'y pinaglilingkuran nila; at mga iba pang maraming babae na nagsiahong kasama niya sa Jerusalem.</span> <span class="verse"><a name="42">42</a>At nang kinahapunan, sapagka't noo'y Paghahanda, sa makatuwid baga'y ang araw na nauuna sa sabbath,</span> <span class="verse"><a name="43">43</a>Dumating si Jose na taga Arimatea, isang kasangguni na may marangal na kalagayan, na naghihintay rin naman ng kaharian ng Dios; at pinangahasan niyang pinasok si Pilato, at hiningi ang bangkay ni Jesus.</span> <span class="verse"><a name="44">44</a>At nanggilalas si Pilato kung siya'y patay na: at nang mapalapit niya sa kaniya ang senturion, ay itinanong niya sa kaniya kung malaon nang patay.</span> <span class="verse"><a name="45">45</a>At nang matanto niya sa senturion, ay ipinagkaloob niya ang bangkay kay Jose.</span> <span class="verse"><a name="46">46</a>At binili niya ang isang kayong lino, at pagkababa sa kaniya sa krus, ay binalot siya ng kayong lino at inilagay siya sa isang libingan na hinukay sa isang bato; at iginulong niya ang isang bato hanggang sa pintuan ng libingan.</span> <span class="verse"><a name="47">47</a>At tinitingnan ni Maria Magdalena at ni Mariang ina ni Jose kung saan siya nalagay.</span> </p></div</div></div></body></html>