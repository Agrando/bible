<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/gen/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/gen">Genesis</a> &gt <strong>Chapter 32</strong></div><p><span class="verse"><a name="1">1</a>Jakob het ook verder gereis, en die engele van God het hom ontmoet.</span> <span class="verse"><a name="2">2</a>Toe hy hulle sien, sê Jakob: Dit is 'n leër van God! En hy het die plek Mahan im genoem.</span> <span class="verse"><a name="3">3</a>En Jakob het boodskappers uitgestuur voor hom uit na sy broer Esau in die land Se‹r, die landstreek van Edom,</span> <span class="verse"><a name="4">4</a>en aan hulle bevel gegee met die woorde: So moet julle aan my heer, aan Esau, sê: So sê Jakob, u dienaar -- ek het as vreemdeling vertoef by Laban en daar gebly tot nou toe;</span> <span class="verse"><a name="5">5</a>en ek het beeste en esels, kleinvee en slawe en slavinne verwerf, en my heer dit laat weet, sodat ek guns mag vind in u oë.</span> <span class="verse"><a name="6">6</a>En die boodskappers het na Jakob teruggekom en gesê: Ons het by u broer Esau gekom, en hy trek u alreeds tegemoet en vier honderd man saam met hom.</span> <span class="verse"><a name="7">7</a>Toe het Jakob baie bevrees en benoud geword, en hy het die mense wat by hom was, sowel as die kleinvee en beeste en kamele in twee laers verdeel;</span> <span class="verse"><a name="8">8</a>want hy het gedink: As Esau op die een laer afkom en dit verslaan, sal die laer wat oorbly, vryraak.</span> <span class="verse"><a name="9">9</a>En Jakob het gesê: o God van my vader Abraham en God van my vader Isak, o HERE, wat my beveel het: Gaan terug na jou land en na jou familie, en Ek sal aan jou goed doen --</span> <span class="verse"><a name="10">10</a>ek is te gering vir al die gunste en al die trou wat U aan u kneg bewys het; want ek het met my staf oor hierdie Jordaan getrek en nou twee laers geword.</span> <span class="verse"><a name="11">11</a>Red my tog uit die hand van my broer, uit die hand van Esau, want ek is bang vir hom, dat hy sal kom en my doodslaan, die moeder saam met die kinders.</span> <span class="verse"><a name="12">12</a>U het tog self gesê: Ek sal sekerlik aan jou goed doen en jou nageslag maak soos die sand van die see wat vanweë die menigte nie getel kan word nie.</span> <span class="verse"><a name="13">13</a>En hy het die nag daar oorgebly en van wat in sy besit was, 'n geskenk geneem vir sy broer Esau:</span> <span class="verse"><a name="14">14</a>twee honderd bokooie en twintig bokke, twee honderd skaapooie en twintig ramme,</span> <span class="verse"><a name="15">15</a>dertig kameelkoeie wat in die melk was, met hulle kalfies, veertig koeie en tien bulle, twintig eselinne en tien jong esels;</span> <span class="verse"><a name="16">16</a>en hy het hulle aan sy dienaars afgegee, elke trop afsonderlik, en aan sy dienaars gesê: Trek voor my uit, en laat 'n plek oop tussen trop en trop.</span> <span class="verse"><a name="17">17</a>Daarop gee hy aan die eerste een bevel en sê: As my broer Esau jou teëkom en jou vra: Aan wie behoort jy, en waarheen gaan jy, en wie s'n is die goed daar voor jou?</span> <span class="verse"><a name="18">18</a>dan moet jy antwoord: U dienaar Jakob s'n. Dit is 'n geskenk wat hy aan my heer Esau stuur; en kyk, hy self kom ook agter ons aan.</span> <span class="verse"><a name="19">19</a>En hy het ook bevel gegee aan die tweede en aan die derde en aan almal wat agter die troppe geloop het, en gesê: Net so moet julle Esau antwoord as julle hom kry --</span> <span class="verse"><a name="20">20</a>julle moet sê: Kyk, ook u dienaar Jakob kom agter ons aan. Want hy het gedink: Laat ek hom versoen met die geskenk wat voor my uit gaan, en daarna sy aangesig sien -- miskien sal hy my in guns aanneem.</span> <span class="verse"><a name="21">21</a>So het die geskenk dan voor hom uit gegaan, maar hy self het die nag in die laer gebly.</span> <span class="verse"><a name="22">22</a>En hy het dieselfde nag opgestaan en sy twee vroue en sy twee slavinne en sy elf kinders geneem en deur die drif van die Jabbok getrek:</span> <span class="verse"><a name="23">23</a>hy het hulle geneem en hulle deur die rivier laat trek, ook laat deurtrek wat aan hom behoort het.</span> <span class="verse"><a name="24">24</a>Maar Jakob het alleen agtergebly, en 'n Man het met hom geworstel tot dagbreek.</span> <span class="verse"><a name="25">25</a>En toe Hy sien dat Hy hom nie kon oorwin nie, slaan Hy hom op sy heupbeen, sodat die heupbeen van Jakob uit lit geraak het in die worsteling met Hom.</span> <span class="verse"><a name="26">26</a>Toe sê Hy: Laat My gaan, want die dag het gebreek. Maar hy antwoord: Ek sal U nie laat gaan nie tensy dat U my seën.</span> <span class="verse"><a name="27">27</a>En Hy vra hom: Hoe is jou naam? En hy antwoord: Jakob.</span> <span class="verse"><a name="28">28</a>Toe sê Hy: Jy sal nie meer Jakob genoem word nie, maar Israel; want jy het geworstel met God en met die mense en het oorwin.</span> <span class="verse"><a name="29">29</a>Daarop vra Jakob en sê: Maak tog u Naam bekend! En Hy antwoord: Waarom vra jy tog na my Naam? En Hy het hom daar geseën.</span> <span class="verse"><a name="30">30</a>Toe noem Jakob die plek Pniël; want, het hy gesê, ek het God gesien van aangesig tot aangesig, en tog is my lewe gered.</span> <span class="verse"><a name="31">31</a>En die son het vir hom opgegaan net toe hy Pnuel verby was; en hy was mank aan sy heup.</span> <span class="verse"><a name="32">32</a>Daarom eet die kinders van Israel die heupsening, wat aan die heupbeen is, tot vandag toe nie, omdat Hy Jakob op die heupbeen, aan die heupsening, geslaan het.</span> </p></div</div></div></body></html>