<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/mark/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/mark">Mark</a> &gt <strong>Chapter 4</strong></div><p><span class="verse"><a name="1">1</a>En Hy het nog 'n maal by die see begin leer; en 'n groot menigte het by Hom saamgekom, sodat Hy in die skuit geklim en op die see gaan sit het, en die hele skare was op die land by die see.</span> <span class="verse"><a name="2">2</a>En Hy het hulle baie dinge geleer deur gelykenisse en vir hulle in sy lering gesê:</span> <span class="verse"><a name="3">3</a>Luister! 'n Saaier het uitgegaan om te saai.</span> <span class="verse"><a name="4">4</a>En terwyl hy saai, het 'n deel langs die pad geval, en die voëls van die hemel het gekom en dit opgeëet.</span> <span class="verse"><a name="5">5</a>En 'n ander deel het op 'n rotsagtige plek geval waar dit nie baie grond gehad het nie; en dadelik het dit opgekom, omdat dit geen diepte van grond gehad het nie.</span> <span class="verse"><a name="6">6</a>En toe die son opgaan, is dit verskroei; en omdat dit geen wortel gehad het nie, het dit verdroog.</span> <span class="verse"><a name="7">7</a>En 'n ander deel het in die dorings geval, en die dorings het opgekom en dit verstik; en dit het geen vrug opgelewer nie.</span> <span class="verse"><a name="8">8</a>En 'n ander deel het in die goeie grond geval, en dit het vrug opgelewer; want dit het opgekom, en gegroei, en dit het gedra: een dertig-- en een sestig-- en een honderdvoudig.</span> <span class="verse"><a name="9">9</a>En Hy sê vir hulle: Wie ore het om te hoor, laat hom hoor.</span> <span class="verse"><a name="10">10</a>En toe Hy alleen was, het die wat saam met die twaalf rondom Hom was, Hom na die gelykenis gevra.</span> <span class="verse"><a name="11">11</a>En Hy sê vir hulle: Aan julle is dit gegee om die verborgenheid van die koninkryk van God te ken, maar vir hulle wat buite is, kom alles deur gelykenisse,</span> <span class="verse"><a name="12">12</a>sodat hulle kan kyk en kyk, en nie sien nie; en hoor en hoor, en nie verstaan nie, dat hulle hul nie miskien bekeer en die sondes hulle vergewe word nie.</span> <span class="verse"><a name="13">13</a>En Hy sê vir hulle: Begryp julle nie hierdie gelykenis nie? En hoe sal julle al die gelykenisse verstaan?</span> <span class="verse"><a name="14">14</a>Die saaier saai die woord.</span> <span class="verse"><a name="15">15</a>En dit is hulle wat langs die pad is -- waar die woord gesaai word, maar sodra hulle dit gehoor het, kom die Satan dadelik en neem die woord weg wat in hulle harte gesaai is.</span> <span class="verse"><a name="16">16</a>Net so ook is hulle by wie op rotsagtige plekke gesaai word -- wat, as hulle die woord hoor, dit dadelik met blydskap aanneem,</span> <span class="verse"><a name="17">17</a>maar geen wortel in hulleself het nie; hulle is net vir 'n tyd. Later as daar verdrukking of vervolging kom ter wille van die woord, struikel hulle dadelik.</span> <span class="verse"><a name="18">18</a>En hulle by wie in die dorings gesaai word -- dit is hulle wat die woord hoor,</span> <span class="verse"><a name="19">19</a>en die sorge van hierdie wêreld en die verleiding van die rykdom en die begeerlikhede in verband met die ander dinge kom in en verstik die woord, en dit word onvrugbaar.</span> <span class="verse"><a name="20">20</a>En dit is hulle by wie in die goeie grond gesaai is -- hulle wat die woord hoor en aanneem en vrugte dra: een dertig-- en een sestig-- en een honderdvoudig.</span> <span class="verse"><a name="21">21</a>En Hy het vir hulle gesê: Die lamp kom tog nie om onder die maatemmer of onder die bed gesit te word nie. Is dit nie om op die staander gesit te word nie?</span> <span class="verse"><a name="22">22</a>Want daar is niks verborge wat nie openbaar sal word nie, en daar is niks weggesteek nie of dit moet in die lig kom.</span> <span class="verse"><a name="23">23</a>As iemand ore het om te hoor, laat hom hoor.</span> <span class="verse"><a name="24">24</a>En Hy het vir hulle gesê: Pas op wat julle hoor; met die maat waarmee julle meet, sal vir julle gemeet word, en daar sal bygevoeg word vir julle wat hoor.</span> <span class="verse"><a name="25">25</a>Want wie het, vir hom sal gegee word; en wie nie het nie, van hom sal weggeneem word ook wat hy het.</span> <span class="verse"><a name="26">26</a>En Hy het gesê: So is die koninkryk van God, soos wanneer 'n mens die saad in die grond gooi;</span> <span class="verse"><a name="27">27</a>en hy gaan slaap en staan op, nag en dag, en die saad spruit uit en word groot -- hoe, weet hy self nie.</span> <span class="verse"><a name="28">28</a>Want vanself bring die aarde vrug voort, eers 'n halm, dan 'n aar, dan die volle koring in die aar.</span> <span class="verse"><a name="29">29</a>En wanneer die vrug dit toelaat, steek hy die sekel dadelik in, omdat die oes daar is.</span> <span class="verse"><a name="30">30</a>En Hy het gesê: Waarmee moet ons die koninkryk van God vergelyk, of met watter soort gelykenis moet ons dit voorstel?</span> <span class="verse"><a name="31">31</a>Dit is soos 'n mosterdsaad, wat die kleinste is van al die soorte saad op die aarde wanneer dit in die grond gesaai is;</span> <span class="verse"><a name="32">32</a>en wanneer dit gesaai is, kom dit op en word groter as al die groentesoorte en maak groot takke, sodat die voëls van die hemel onder sy skaduwee nes kan maak.</span> <span class="verse"><a name="33">33</a>En met baie sulke gelykenisse het Hy die woord tot hulle gespreek volgens wat hulle kon verstaan;</span> <span class="verse"><a name="34">34</a>en sonder gelykenis het Hy tot hulle nie gespreek nie; maar afsonderlik het Hy vir sy dissipels alles uitgelê.</span> <span class="verse"><a name="35">35</a>En toe dit aand geword het op daardie dag, het Hy vir hulle gesê: Laat ons oorvaar na die ander kant.</span> <span class="verse"><a name="36">36</a>En hulle het die skare verlaat en Hom, net soos Hy was, saamgeneem in die skuit; en daar was ook ander skuitjies by Hom.</span> <span class="verse"><a name="37">37</a>En 'n groot stormwind het opgekom, en die golwe het in die skuit geslaan, sodat dit al vol wou word.</span> <span class="verse"><a name="38">38</a>Maar Hy was agter op die skuit aan die slaap op die kussing. En hulle het Hom wakker gemaak en vir Hom gesê: Meester, gee U nie om dat ons vergaan nie?</span> <span class="verse"><a name="39">39</a>En Hy het opgestaan en die wind bestraf en vir die see gesê: Swyg, wees stil! En die wind het gaan lê, en daar het 'n groot stilte gekom.</span> <span class="verse"><a name="40">40</a>Toe sê Hy vir hulle: Waarom is julle so bang? Hoe het julle dan geen geloof nie?</span> <span class="verse"><a name="41">41</a>En 'n groot vrees het hulle oorweldig, en hulle het vir mekaar gesê: Wie is Hy tog, dat selfs die wind en die see Hom gehoorsaam is!</span> </p></div</div></div></body></html>