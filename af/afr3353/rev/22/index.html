<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/rev/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/rev">Revelation</a> &gt <strong>Chapter 22</strong></div><p><span class="verse"><a name="1">1</a>En hy het my getoon 'n suiwer rivier van die water van die lewe, helder soos kristal, wat uitstroom uit die troon van God en van die Lam.</span> <span class="verse"><a name="2">2</a>In die middel van sy straat en weerskante van die rivier was die boom van die lewe wat twaalf maal vrugte dra en elke maand sy vrugte gee, en die blare van die boom is tot genesing van die nasies.</span> <span class="verse"><a name="3">3</a>En daar sal geen enkele vervloeking meer wees nie, en die troon van God en van die Lam sal daarin wees, en sy diensknegte sal Hom dien.</span> <span class="verse"><a name="4">4</a>En hulle sal sy aangesig sien, en sy Naam sal op hulle voorhoofde wees.</span> <span class="verse"><a name="5">5</a>En nag sal daar nie wees nie; en hulle het geen lamp of sonlig nodig nie, omdat die Here God hulle verlig; en hulle sal as konings regeer tot in alle ewigheid.</span> <span class="verse"><a name="6">6</a>En hy het vir my gesê: Hierdie woorde is betroubaar en waaragtig; en die Here, die God van die heilige profete, het sy engel gestuur om sy diensknegte te toon wat gou moet gebeur.</span> <span class="verse"><a name="7">7</a>Kyk, Ek kom gou. Salig is hy wat die woorde van die profesie van hierdie boek bewaar.</span> <span class="verse"><a name="8">8</a>En dit is ek, Johannes, wat dit gesien en gehoor het; en toe ek dit gehoor en gesien het, het ek neergeval om te aanbid voor die voete van die engel wat my hierdie dinge getoon het.</span> <span class="verse"><a name="9">9</a>Toe sê hy vir my: Moenie! want ek is 'n mededienskneg van jou en van jou broeders, die profete, en van hulle wat die woorde van hierdie boek bewaar. Aanbid God.</span> <span class="verse"><a name="10">10</a>En hy het vir my gesê: Moenie die woorde van die profesie van hierdie boek verseël nie, want die tyd is naby.</span> <span class="verse"><a name="11">11</a>Wie onreg doen, laat hom nog meer onreg doen; en wie vuil is, laat hom nog vuiler word; en laat die regverdige nog regverdiger word, en laat die heilige nog heiliger word.</span> <span class="verse"><a name="12">12</a>En kyk, Ek kom gou, en my loon is by My, om elkeen te vergeld soos sy werk sal wees.</span> <span class="verse"><a name="13">13</a>Ek is die Alfa en die Om,ga, die begin en die einde, die eerste en die laaste.</span> <span class="verse"><a name="14">14</a>Salig is die wat sy gebooie doen, sodat hulle reg kan hê op die boom van die lewe en ingaan deur die poorte in die stad.</span> <span class="verse"><a name="15">15</a>Maar buite is die honde en die towenaars en die hoereerders en die moordenaars en die afgodedienaars en elkeen wat leuens liefhet en doen.</span> <span class="verse"><a name="16">16</a>Ek, Jesus, het my engel gestuur om hierdie dinge aan julle voor die gemeentes te betuig. Ek is die wortel en die geslag van Dawid, die blink môre ster.</span> <span class="verse"><a name="17">17</a>En die Gees en die bruid sê: Kom! En laat hom wat hoor, sê: Kom! En laat hom wat dors het, kom; en laat hom wat wil, die water van die lewe neem, verniet.</span> <span class="verse"><a name="18">18</a>Want ek betuig aan elkeen wat die woorde van die profesie van hierdie boek hoor: As iemand by hierdie dinge byvoeg, dan sal God oor hom die plae byvoeg waarvan in hierdie boek geskrywe is.</span> <span class="verse"><a name="19">19</a>En as iemand iets van die woorde van die boek van hierdie profesie wegneem, dan sal God sy deel wegneem uit die boek van die lewe en uit die heilige stad en uit die dinge waarvan in hierdie boek geskrywe is.</span> <span class="verse"><a name="20">20</a>Hy wat dit getuig, sê: Ja, Ek kom gou. Amen, ja kom, Here Jesus!</span> <span class="verse"><a name="21">21</a>Die genade van onse Here Jesus Christus sy met julle almal! Amen.</span> </p></div</div></div></body></html>