<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/exod/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/exod">Exodus</a> &gt <strong>Chapter 15</strong></div><p><span class="verse"><a name="1">1</a>Toe het Moses en die kinders van Israel hierdie lied tot eer van die HERE gesing; en dit is wat hulle gesê het: Ek wil sing tot eer van die HERE, want Hy is hoog verhewe. Die perd en sy ruiter het Hy in die see gewerp.</span> <span class="verse"><a name="2">2</a>Die HERE is my krag en my psalm, en Hy het my tot heil geword. Hy is my God, Hom sal ek roem; die God van my vader, Hom sal ek verhef.</span> <span class="verse"><a name="3">3</a>Die HERE is 'n krygsman; HERE is sy naam.</span> <span class="verse"><a name="4">4</a>Hy het Farao se strydwaens en sy leërmag in die see gewerp. En sy beste vegsmanne het in die Skelfsee gesink.</span> <span class="verse"><a name="5">5</a>Die watervloede het hulle oordek. Hulle het in die kolke gesink soos 'n klip.</span> <span class="verse"><a name="6">6</a>o HERE, u regterhand is verheerlik deur krag. U regterhand, o HERE, verpletter die vyand.</span> <span class="verse"><a name="7">7</a>En in u grote hoogheid werp U diegene neer wat teen U opstaan. U stuur u toorngloed uit: dit verteer hulle soos 'n stoppel.</span> <span class="verse"><a name="8">8</a>En deur die geblaas van u neus het die waters hulle opgestapel, die strome het bly staan soos 'n wal, die watervloede het styf geword in die hart van die see.</span> <span class="verse"><a name="9">9</a>Die vyand het gesê: Ek sal agtervolg, inhaal, buit verdeel, my begeerte sal versadig word van hulle; ek sal my swaard trek, my hand sal hulle uitroei.</span> <span class="verse"><a name="10">10</a>U het met u asem geblaas: die see het hulle oordek; soos lood het hulle gesink in die geweldige waters.</span> <span class="verse"><a name="11">11</a>o HERE, wie is soos U onder die gode? Wie is soos U, verheerlik in heiligheid, gedug in roemryke dade, een wat wonders doen?</span> <span class="verse"><a name="12">12</a>U het u regterhand uitgestrek, die aarde het hulle verslind.</span> <span class="verse"><a name="13">13</a>U het deur u guns die volk gelei wat U verlos het; U het hulle deur u krag na u heilige woning gevoer.</span> <span class="verse"><a name="14">14</a>Die volke het dit gehoor, hulle het gesidder; weë het die inwoners van Filist,a aangegryp.</span> <span class="verse"><a name="15">15</a>Toe is die stamhoofde van Edom verskrik, bewing het die magtiges van Moab aangegryp. Al die inwoners van Kana„n het gebewe.</span> <span class="verse"><a name="16">16</a>Verskrikking en vrees het op hulle geval; deur die grootheid van u arm was hulle stom soos 'n klip, terwyl u volk deurtrek, HERE, terwyl die volk deurtrek wat U verwerf het.</span> <span class="verse"><a name="17">17</a>U bring hulle in en plant hulle op die bergland van u erfenis, die plek, o HERE, wat U as vaste woonplek vir U berei het, die heiligdom wat u hande gestig het, o Here!</span> <span class="verse"><a name="18">18</a>Die HERE sal regeer vir ewig en altoos.</span> <span class="verse"><a name="19">19</a>Want Farao se perd, met sy strydwaens en sy ruiters, het in die see ingegaan, en die HERE het die waters van die see oor hulle laat terugkom. Maar die kinders van Israel het binne-in die see op droë grond getrek.</span> <span class="verse"><a name="20">20</a>En Mirjam, die profetes, die suster van A„ron, het 'n tamboeryn in haar hand geneem; en al die vroue het uitgegaan agter haar aan, met tamboeryne en in koordanse.</span> <span class="verse"><a name="21">21</a>En Mirjam het hulle al singende geantwoord: Sing tot eer van die HERE, want Hy is hoog verhewe. Hy het die perd met sy ruiter in die see gewerp.</span> <span class="verse"><a name="22">22</a>Daarop het Moses die Israeliete laat wegtrek van die Skelfsee af, en hulle het uitgetrek na die woestyn Sur. Hulle het toe drie dae lank in die woestyn getrek en geen water gekry nie.</span> <span class="verse"><a name="23">23</a>En hulle het in Mara gekom, maar kon die water van Mara nie drink nie, want dit was bitter. Daarom heet die plek Mara.</span> <span class="verse"><a name="24">24</a>Toe murmureer die volk teen Moses en sê: Wat moet ons drink?</span> <span class="verse"><a name="25">25</a>En hy het die HERE aangeroep, en die HERE het hom 'n stuk hout gewys; dit het hy in die water gegooi, en die water het soet geword. Daar het Hy vir hulle 'n insetting en verordening vasgestel en hulle daar beproef</span> <span class="verse"><a name="26">26</a>en gesê: As jy getrou na die stem van die HERE jou God luister en doen wat reg is in sy oë, en luister na sy gebooie en al sy insettinge hou, dan sal Ek geeneen van die siektes op jou lê wat Ek op Egipteland gelê het nie; want Ek is die HERE wat jou gesond maak.</span> <span class="verse"><a name="27">27</a>Daarop het hulle by Elim gekom, waar twaalf waterfonteine en sewentig palmbome was. En hulle het daar by die water laer opgeslaan.</span> </p></div</div></div></body></html>