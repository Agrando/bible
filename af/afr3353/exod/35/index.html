<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/exod/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/exod">Exodus</a> &gt <strong>Chapter 35</strong></div><p><span class="verse"><a name="1">1</a>Toe het Moses die hele vergadering van die kinders van Israel bymekaar laat kom en aan hulle gesê: Dit is die woorde wat die HERE beveel het, om dit te doen:</span> <span class="verse"><a name="2">2</a>Ses dae lank kan daar werk verrig word, maar op die sewende dag moet daar vir julle 'n heiligheid, 'n dag van volkome rus wees tot eer van die HERE. Elkeen wat daarop werk verrig, moet gedood word.</span> <span class="verse"><a name="3">3</a>Julle mag op die sabbat geen vuur aansteek in enigeen van julle woonplekke nie.</span> <span class="verse"><a name="4">4</a>Verder het Moses die hele vergadering van die kinders van Israel toegespreek en gesê: Dit is die saak wat die HERE beveel het:</span> <span class="verse"><a name="5">5</a>Neem van julle besittings 'n offergawe aan die HERE. Laat elkeen wat gewillig is in sy hart, dit bring, die offergawe van die HERE: goud en silwer en koper;</span> <span class="verse"><a name="6">6</a>en pers en purperrooi en bloedrooi stowwe en fyn linne en bokhaar;</span> <span class="verse"><a name="7">7</a>en rooigeverfde ramsvelle en robbevelle en akasiahout;</span> <span class="verse"><a name="8">8</a>en olie vir die kandelaar en speserye vir die salfolie en vir die reukwerk van speserye;</span> <span class="verse"><a name="9">9</a>en oniksstene en stene om in te lê, vir die skouerkleed en die borstas.</span> <span class="verse"><a name="10">10</a>En almal wat kunsvaardig is onder julle, moet kom en alles maak wat die HERE beveel het:</span> <span class="verse"><a name="11">11</a>die tabernakel, sy tent en sy dekkleed, sy hakies en sy style, sy dwarshoute, sy pilare en sy voetstukke;</span> <span class="verse"><a name="12">12</a>die ark en sy draaghoute, die versoendeksel en die voorhangsel tot bedekking;</span> <span class="verse"><a name="13">13</a>die tafel met sy draaghoute en al sy gereedskap, en die toonbrode;</span> <span class="verse"><a name="14">14</a>en die kandelaar tot verligting, met sy gereedskap en sy lampe, en die olie vir die kandelaar;</span> <span class="verse"><a name="15">15</a>en die reukaltaar met sy draaghoute, en die salfolie en die reukwerk van speserye, en die bedekking vir die ingang van die tabernakel;</span> <span class="verse"><a name="16">16</a>die brandofferaltaar met sy traliewerk van koper, sy draaghoute en al sy gereedskap; die waskom met sy voetstuk;</span> <span class="verse"><a name="17">17</a>die behangsels van die voorhof, sy pilare en sy voetstukke, en die bedekking van die poort van die voorhof;</span> <span class="verse"><a name="18">18</a>die penne van die tabernakel en die penne van die voorhof met hulle lyne;</span> <span class="verse"><a name="19">19</a>die kunstige klere om in die heiligdom te dien, die heilige klere vir die priester A„ron en die klere van sy seuns om die priesteramp te bedien.</span> <span class="verse"><a name="20">20</a>Toe het die hele vergadering van die kinders van Israel van Moses af weggegaan.</span> <span class="verse"><a name="21">21</a>En elkeen wie se hart hom opgewek en elkeen wie se gees hom aangedryf het, het gekom: hulle het die offergawe van die HERE gebring vir die werk aan die tent van samekoms en vir sy hele bediening en vir die heilige klere;</span> <span class="verse"><a name="22">22</a>die manne het met die vroue gekom, elkeen wat gewillig van hart was; hulle het gespes en ringe en vingerringe en halssierade, allerhande goue goed, gebring. En elkeen wat 'n offer van goud aan die HERE gewy het,</span> <span class="verse"><a name="23">23</a>en elkeen wat in besit was van pers en purperrooi en bloedrooi stowwe en fyn linne en bokhaar en rooigeverfde ramsvelle en robbevelle, het dit gebring.</span> <span class="verse"><a name="24">24</a>Elkeen wat 'n offergawe van silwer of koper kon aanbied, het die offergawe van die HERE gebring; en elkeen wat akasiahout besit het, wat oral by die werk kon gebruik word, het dit gebring.</span> <span class="verse"><a name="25">25</a>En elke vrou wat kunsvaardig was, het met haar eie hande gespin en die spinsel gebring: die pers en purperrooi en bloedrooi stowwe en die fyn linne.</span> <span class="verse"><a name="26">26</a>En al die vroue wie se hart hulle opgewek het deur kunsvaardigheid, het die bokhaar gespin.</span> <span class="verse"><a name="27">27</a>En die owerstes het die oniksstene gebring en die stene om in te lê, vir die skouerkleed en die borstas,</span> <span class="verse"><a name="28">28</a>en die speserye en die olie vir die kandelaar en vir die salfolie en vir die reukwerk van speserye.</span> <span class="verse"><a name="29">29</a>Elke man en vrou wie se hart hulle aangedryf het om iets by te dra vir al die werk wat die HERE deur die diens van Moses beveel het om te verrig -- as vrywillige offergawe aan die HERE het die kinders van Israel dit gebring.</span> <span class="verse"><a name="30">30</a>Daarop het Moses aan die kinders van Israel gesê: Kyk, die HERE het Bes leël, die seun van Uri, die seun van Hur, van die stam van Juda, by sy naam geroep;</span> <span class="verse"><a name="31">31</a>en Hy het hom met die Gees van God vervul, met wysheid, met verstand en met kennis en bekwaamheid vir allerhande werk;</span> <span class="verse"><a name="32">32</a>en om kunstige planne uit te dink, om die uit te voer in goud en silwer en koper,</span> <span class="verse"><a name="33">33</a>en deur snywerk in stene wat ingelê moet word, en deur houtsnywerk -- om werksaam te wees in allerhande kunsarbeid.</span> <span class="verse"><a name="34">34</a>Hy het dit ook in sy hart gegee om ander te onderrig, aan hom en aan Oholiab, die seun van Ah¡samag, van die stam van Dan.</span> <span class="verse"><a name="35">35</a>Hy het hulle vervul met kunsvaardigheid om allerhande werk te maak van 'n ambagsman en 'n kunstenaar en van 'n bewerker van veelkleurige goed in pers en purperrooi en bloedrooi stowwe en fyn linne, en van 'n wewer hulle wat al die werk moes verrig en kunstige planne moes uitdink.</span> </p></div</div></div></body></html>