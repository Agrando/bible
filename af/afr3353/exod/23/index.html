<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/exod/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/exod">Exodus</a> &gt <strong>Chapter 23</strong></div><p><span class="verse"><a name="1">1</a>Jy mag geen valse gerug rondstrooi nie. Verbind jou nie met die skuldige om 'n kwaadwillige getuie te wees nie.</span> <span class="verse"><a name="2">2</a>Jy mag die meerderheid nie volg in verkeerde dinge nie. En jy mag in 'n regsaak geen getuienis aflê agter die meerderheid aan om die reg te verdraai nie.</span> <span class="verse"><a name="3">3</a>Ook mag jy die geringe nie voortrek in sy regsaak nie.</span> <span class="verse"><a name="4">4</a>As jy jou vyand se bees of esel teëkom wat ronddwaal, moet jy dit sekerlik vir hom terugbring.</span> <span class="verse"><a name="5">5</a>As jy jou vyand se esel onder sy pak sien lê, moet jy dit nie onverskillig aan hom oorlaat nie: jy moet dit sekerlik saam met hom aflaai.</span> <span class="verse"><a name="6">6</a>Jy mag die reg van jou arm mense in hulle regsaak nie verdraai nie.</span> <span class="verse"><a name="7">7</a>Hou jou ver van valse sake af. En moenie die onskuldige en die wat reg het, ombring nie, want Ek sal die skuldige nie regverdig verklaar nie.</span> <span class="verse"><a name="8">8</a>Ook mag jy geen omkoopgeskenk aanneem nie; want die geskenk maak die siendes blind en verdraai die sake van die regverdiges.</span> <span class="verse"><a name="9">9</a>Jy mag die vreemdeling ook nie verdruk nie; want julle ken self die gemoed van 'n vreemdeling, omdat julle vreemdelinge in Egipteland gewees het.</span> <span class="verse"><a name="10">10</a>En ses jaar lank moet jy jou land besaai en die opbrings daarvan insamel;</span> <span class="verse"><a name="11">11</a>maar in die sewende moet jy dit ongebruik en braak laat lê, dat die arm mense van jou volk kan eet; en wat hulle laat oorbly, kan die diere van die veld opeet. So moet jy doen met jou wingerd en jou olyfbome.</span> <span class="verse"><a name="12">12</a>Ses dae moet jy jou werk verrig, maar op die sewende dag moet jy rus, dat jou os en jou esel kan uitrus en die seun van jou slavin en die vreemdeling kan asem skep.</span> <span class="verse"><a name="13">13</a>En in alles wat Ek julle gesê het, moet julle jul in ag neem. En die naam van ander gode mag julle nie vermeld nie; dit mag uit jou mond nie gehoor word nie.</span> <span class="verse"><a name="14">14</a>Drie maal in die jaar moet jy vir My 'n fees hou.</span> <span class="verse"><a name="15">15</a>Die fees van die ongesuurde brode moet jy hou: sewe dae lank moet jy ongesuurde brode eet soos Ek jou beveel het, op die bepaalde tyd in die maand Abib, want daarin het jy uit Egipte uitgetrek -- maar hulle mag nie met leë hande voor my aangesig verskyn nie;</span> <span class="verse"><a name="16">16</a>verder die fees van die oes, van die eerstelinge van jou werk, van wat jy op die land saai; en ook die fees van die insameling aan die einde van die jaar as jy jou werk uit die land insamel.</span> <span class="verse"><a name="17">17</a>Drie maal in die jaar moet al jou manspersone voor die aangesig van die Here HERE verskyn.</span> <span class="verse"><a name="18">18</a>Jy mag die bloed van my offer nie saam met gesuurde brood offer nie. Ook mag die vet van my feesoffer nie tot die môre toe oorbly nie.</span> <span class="verse"><a name="19">19</a>Die beste van die eerstelinge van jou grond moet jy in die huis van die HERE jou God bring. Jy mag die bokkie nie kook in sy moeder se melk nie.</span> <span class="verse"><a name="20">20</a>Kyk, Ek stuur 'n Engel voor jou uit om jou op die pad te bewaar en om jou na die plek te bring wat Ek gereedgemaak het.</span> <span class="verse"><a name="21">21</a>Neem jou in ag vir Hom en luister na sy stem; wees nie wederstrewig teen Hom nie; want Hy sal julle oortreding nie vergewe nie, want my Naam is in Hom.</span> <span class="verse"><a name="22">22</a>Maar as jy terdeë na sy stem luister en alles doen wat Ek sal sê, sal Ek die vyand van jou vyande en die teëstander van jou teëstanders wees.</span> <span class="verse"><a name="23">23</a>Want my Engel sal voor jou uit gaan en jou bring na die Amoriete en Hetiete en Feresiete en Kana„niete, Hewiete en Jebusiete; en Ek sal hulle vernietig.</span> <span class="verse"><a name="24">24</a>Jy mag jou voor hulle gode nie neerbuig en hulle nie dien nie, ook mag jy nie doen na hulle werke nie; maar jy moet hulle heeltemal afbreek en hulle klippilare kort en klein slaan.</span> <span class="verse"><a name="25">25</a>En julle moet die HERE julle God dien; dan sal Hy jou brood en jou water seën, en Ek sal siektes uit jou midde verwyder.</span> <span class="verse"><a name="26">26</a>Daar sal geen misdragtige of onvrugbare in jou land wees nie. Ek sal die getal van jou dae vol maak.</span> <span class="verse"><a name="27">27</a>Ek sal my skrik voor jou uit stuur en elke volk waarby jy kom, in verwarring bring. En Ek sal al jou vyande vir jou laat vlug.</span> <span class="verse"><a name="28">28</a>Ook sal Ek perdebye voor jou uit stuur; die sal die Hewiete, Kana„niete en Hetiete voor jou uit verdrywe.</span> <span class="verse"><a name="29">29</a>Ek sal hulle nie in een jaar voor jou uit verdrywe nie, dat die land nie woes word en die ongediertes nie teen jou te veel word nie.</span> <span class="verse"><a name="30">30</a>Ek sal hulle so langsamerhand voor jou uit verdrywe, totdat jy vrugbaar word en die land beërwe.</span> <span class="verse"><a name="31">31</a>En Ek sal jou grense vasstel van die Skelfsee af tot by die See van die Filistyne, en van die woestyn af tot by die Eufraat. Want Ek sal die inwoners van die land in julle hand gee, en jy sal hulle voor jou uit verdrywe.</span> <span class="verse"><a name="32">32</a>Jy mag met hulle of met hulle gode geen verbond maak nie.</span> <span class="verse"><a name="33">33</a>Hulle mag in jou land nie woon nie, dat hulle jou nie verlei om teen My te sondig nie. Want jy sal hulle gode dien, ja, dit sal vir jou 'n strik wees.</span> </p></div</div></div></body></html>