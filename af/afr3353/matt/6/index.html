<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/matt/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/matt">Matthew</a> &gt <strong>Chapter 6</strong></div><p><span class="verse"><a name="1">1</a>Pas op dat julle nie jul liefdadigheid voor die mense bewys om deur hulle gesien te word nie; anders het julle geen loon by julle Vader wat in die hemele is nie.</span> <span class="verse"><a name="2">2</a>Wanneer jy dan liefdadigheid bewys, moenie 'n trompet voor jou blaas soos die geveinsdes in die sinagoges en op die strate doen, dat hulle deur die mense geëer kan word nie. Voorwaar Ek sê vir julle, hulle het hul loon weg.</span> <span class="verse"><a name="3">3</a>Maar jy, as jy liefdadigheid bewys, laat jou linkerhand nie weet wat jou regterhand doen nie,</span> <span class="verse"><a name="4">4</a>sodat jou liefdadigheid in die verborgene kan wees; en jou Vader wat in die verborgene sien, Hy sal jou in die openbaar vergelde.</span> <span class="verse"><a name="5">5</a>En wanneer jy bid, moet jy nie wees soos die geveinsdes nie; want hulle hou daarvan om in die sinagoges en op die hoeke van die strate te staan en bid, om deur die mense gesien te word. Voorwaar Ek sê vir julle dat hulle hul loon weg het.</span> <span class="verse"><a name="6">6</a>Maar jy, wanneer jy bid, gaan in jou binnekamer, sluit jou deur en bid jou Vader wat in die verborgene is; en jou Vader wat in die verborgene sien, sal jou in die openbaar vergelde.</span> <span class="verse"><a name="7">7</a>En as julle bid, gebruik nie 'n ydele herhaling van woorde soos die heidene nie, want hulle dink dat hulle deur hul baie woorde verhoor sal word.</span> <span class="verse"><a name="8">8</a>Moet dan nie soos hulle word nie, want jul Vader weet wat julle nodig het voordat julle Hom vra.</span> <span class="verse"><a name="9">9</a>So moet julle dan bid: Onse Vader wat in die hemele is, laat u Naam geheilig word;</span> <span class="verse"><a name="10">10</a>laat u koninkryk kom; laat u wil geskied, soos in die hemel net so ook op die aarde;</span> <span class="verse"><a name="11">11</a>gee ons vandag ons daaglikse brood;</span> <span class="verse"><a name="12">12</a>en vergeef ons ons skulde, soos ons ook ons skuldenaars vergewe;</span> <span class="verse"><a name="13">13</a>en lei ons nie in versoeking nie, maar verlos ons van die Bose. Want aan U behoort die koninkryk en die krag en die heerlikheid tot in ewigheid. Amen.</span> <span class="verse"><a name="14">14</a>Want as julle die mense hulle oortredinge vergewe, sal julle hemelse Vader julle ook vergewe.</span> <span class="verse"><a name="15">15</a>Maar as julle die mense hulle oortredinge nie vergewe nie, sal julle Vader julle oortredinge ook nie vergewe nie.</span> <span class="verse"><a name="16">16</a>En wanneer julle vas, moenie lang gesigte trek soos die geveinsdes nie; want hulle mismaak hul gesigte, sodat dit deur die mense gesien kan word dat hulle vas. Voorwaar Ek sê vir julle, hulle het hul loon weg.</span> <span class="verse"><a name="17">17</a>Maar jy, as jy vas, salf jou hoof en was jou gesig,</span> <span class="verse"><a name="18">18</a>sodat jy nie die mense laat sien dat jy vas nie, maar jou Vader wat in die verborgene is; en jou Vader wat in die verborgene sien, sal jou in die openbaar vergelde.</span> <span class="verse"><a name="19">19</a>Moenie vir julle skatte bymekaarmaak op die aarde, waar mot en roes verniel en waar diewe inbreek en steel nie;</span> <span class="verse"><a name="20">20</a>maar maak vir julle skatte bymekaar in die hemel, waar geen mot of roes verniel nie en waar diewe nie inbreek en steel nie;</span> <span class="verse"><a name="21">21</a>want waar julle skat is, daar sal julle hart ook wees.</span> <span class="verse"><a name="22">22</a>Die lamp van die liggaam is die oog. As jou oog dan reg is, sal jou hele liggaam verlig wees.</span> <span class="verse"><a name="23">23</a>Maar as jou oog verkeerd is, sal jou hele liggaam donker wees. As dan die lig in jou donkerheid is, hoe groot is die donkerheid nie!</span> <span class="verse"><a name="24">24</a>Niemand kan twee here dien nie; want of hy sal die een haat en die ander liefhê, of hy sal die een aanhang en die ander verag. Julle kan nie God ,'n Mammon dien nie!</span> <span class="verse"><a name="25">25</a>Daarom sê Ek vir julle: Moenie julle kwel oor jul lewe -- wat julle sal eet en wat julle sal drink nie; of oor jul liggaam -- wat julle sal aantrek nie. Is die lewe nie meer as die voedsel en die liggaam as die klere nie?</span> <span class="verse"><a name="26">26</a>Kyk na die voëls van die hemel; hulle saai nie en hulle maai nie en hulle bring nie bymekaar in skure nie, en tog voed julle hemelse Vader hulle. Is julle nie baie meer werd as hulle nie?</span> <span class="verse"><a name="27">27</a>Wie tog onder julle kan, deur hom te kwel, een el by sy lengte voeg?</span> <span class="verse"><a name="28">28</a>En wat kwel julle jul oor klere? Let op die lelies van die veld, hoe hulle groei; hulle arbei nie en hulle spin nie;</span> <span class="verse"><a name="29">29</a>en Ek sê vir julle dat selfs Salomo in al sy heerlikheid nie bekleed was soos een van hulle nie.</span> <span class="verse"><a name="30">30</a>As God dan die gras van die veld, wat vandag daar is en môre in 'n oond gegooi word, so beklee, hoeveel te meer vir julle, kleingelowiges?</span> <span class="verse"><a name="31">31</a>Daarom moet julle jul nie kwel en sê: Wat sal ons eet, of wat sal ons drink, of wat sal ons aantrek nie?</span> <span class="verse"><a name="32">32</a>Want na al hierdie dinge soek die heidene; want julle hemelse Vader weet dat julle al hierdie dinge nodig het.</span> <span class="verse"><a name="33">33</a>Maar soek eers die koninkryk van God en sy geregtigheid, en al hierdie dinge sal vir julle bygevoeg word.</span> <span class="verse"><a name="34">34</a>Kwel julle dus nie oor môre nie, want môre sal hom oor sy eie dinge kwel. Elke dag het genoeg aan sy eie kwaad.</span> </p></div</div></div></body></html>