<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/matt/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/matt">Matthew</a> &gt <strong>Chapter 22</strong></div><p><span class="verse"><a name="1">1</a>En Jesus het weer deur gelykenisse met hulle begin spreek en gesê:</span> <span class="verse"><a name="2">2</a>Die koninkryk van die hemele is soos 'n koning wat 'n bruilof vir sy seun berei het</span> <span class="verse"><a name="3">3</a>en sy diensknegte uitgestuur het om die genooides na die bruilof te roep, en hulle wou nie kom nie.</span> <span class="verse"><a name="4">4</a>Weer het hy ander diensknegte uitgestuur met die boodskap: Sê vir die genooides: Kyk, my maaltyd het ek berei, my beeste en vetgemaakte vee is geslag en alles is gereed. Kom na die bruilof.</span> <span class="verse"><a name="5">5</a>Maar hulle het hul daaraan nie gesteur nie en weggegaan, een na sy eie stuk land en 'n ander na sy handelsaak.</span> <span class="verse"><a name="6">6</a>En die origes het sy diensknegte gegryp en mishandel en doodgemaak.</span> <span class="verse"><a name="7">7</a>Toe die koning dit hoor, het hy kwaad geword en sy manskappe gestuur en daardie moordenaars omgebring en hulle stad aan die brand gesteek.</span> <span class="verse"><a name="8">8</a>Daarop sê hy vir sy diensknegte: Die bruilof is wel gereed, maar die genooides was dit nie werd nie.</span> <span class="verse"><a name="9">9</a>Gaan dan op die kruispaaie en nooi almal wat julle mag vind, na die bruilof.</span> <span class="verse"><a name="10">10</a>En daardie diensknegte het uitgegaan op die paaie en almal versamel wat hulle gevind het, slegtes sowel as goeies, en die bruilofsaal het vol gaste geword.</span> <span class="verse"><a name="11">11</a>En toe die koning ingaan om na die gaste te kyk, sien hy daar iemand wat nie 'n bruilofskleed aan het nie.</span> <span class="verse"><a name="12">12</a>En hy sê vir hom: Vriend, hoe het jy hier ingekom sonder 'n bruilofskleed aan? En hy kon geen woord sê nie.</span> <span class="verse"><a name="13">13</a>Toe sê die koning vir sy dienaars: Bind sy hande en voete, neem hom weg en werp hom in die buitenste duisternis. Daar sal geween wees en gekners van die tande.</span> <span class="verse"><a name="14">14</a>Want baie is geroep, maar min uitverkies.</span> <span class="verse"><a name="15">15</a>Toe gaan die Fariseërs saam raad hou hoe om Hom in sy woord te verstrik.</span> <span class="verse"><a name="16">16</a>En hulle stuur hul dissipels saam met die Herodiane na Hom en sê: Meester, ons weet dat U waaragtig is en die weg van God in waarheid leer en U aan niemand steur nie, want U sien nie die persoon van mense aan nie --</span> <span class="verse"><a name="17">17</a>sê dan vir ons, wat dink U: Is dit geoorloof om aan die keiser belasting te betaal of nie?</span> <span class="verse"><a name="18">18</a>Maar Jesus het hulle boosheid bemerk en gesê:</span> <span class="verse"><a name="19">19</a>Geveinsdes, waarom versoek julle My? Wys My die belastingmunt. En hulle het vir Hom 'n penning gebring.</span> <span class="verse"><a name="20">20</a>En Hy sê vir hulle: Wie se beeld en opskrif is dit?</span> <span class="verse"><a name="21">21</a>Hulle antwoord Hom: Die keiser s'n. Daarop sê Hy vir hulle: Betaal dan aan die keiser wat die keiser toekom, en aan God wat God toekom.</span> <span class="verse"><a name="22">22</a>En toe hulle dit hoor, was hulle verwonderd en het Hom verlaat en weggegaan.</span> <span class="verse"><a name="23">23</a>Dieselfde dag kom daar na Hom Sadduseërs, hulle wat sê dat daar geen opstanding is nie, en vra Hom</span> <span class="verse"><a name="24">24</a>en sê: Meester, Moses het gesê: As iemand sonder kinders sterwe, moet sy broer sy vrou trou en kinders vir sy broer verwek.</span> <span class="verse"><a name="25">25</a>Nou was daar by ons sewe broers, en die eerste het getrou en gesterwe; en omdat hy geen kinders gehad het nie, het hy sy vrou vir sy broer agtergelaat.</span> <span class="verse"><a name="26">26</a>So ook die tweede en die derde tot die sewende toe.</span> <span class="verse"><a name="27">27</a>En laaste van almal het die vrou ook gesterwe.</span> <span class="verse"><a name="28">28</a>In die opstanding dan, van watter een van die sewe sal sy die vrou wees -- want hulle almal het haar gehad?</span> <span class="verse"><a name="29">29</a>Toe antwoord Jesus en sê vir hulle: Julle dwaal, omdat julle die Skrifte nie ken nie en ook nie die krag van God nie.</span> <span class="verse"><a name="30">30</a>Want in die opstanding trou hulle nie en word ook nie in die huwelik uitgegee nie, maar is soos engele van God in die hemel.</span> <span class="verse"><a name="31">31</a>En wat die opstanding van die dode betref -- het julle nie die woord gelees wat tot julle deur God gespreek is nie:</span> <span class="verse"><a name="32">32</a>Ek is die God van Abraham en die God van Isak en die God van Jakob? God is nie 'n God van dooies nie, maar van lewendes.</span> <span class="verse"><a name="33">33</a>En toe die skare dit hoor, was hulle verslae oor sy leer.</span> <span class="verse"><a name="34">34</a>En toe die Fariseërs hoor dat Hy die Sadduseërs die mond gestop het, het hulle almal saam vergader.</span> <span class="verse"><a name="35">35</a>En een van hulle, 'n wetgeleerde, het 'n vraag gestel om Hom te versoek en gesê:</span> <span class="verse"><a name="36">36</a>Meester, wat is die groot gebod in die wet?</span> <span class="verse"><a name="37">37</a>En Jesus antwoord hom: Jy moet die Here jou God liefhê met jou hele hart en met jou hele siel en met jou hele verstand.</span> <span class="verse"><a name="38">38</a>Dit is die eerste en groot gebod.</span> <span class="verse"><a name="39">39</a>En die tweede wat hiermee gelykstaan: Jy moet jou naaste liefhê soos jouself.</span> <span class="verse"><a name="40">40</a>Aan hierdie twee gebooie hang die hele wet en die profete.</span> <span class="verse"><a name="41">41</a>En toe die Fariseërs saamgekom het, vra Jesus hulle</span> <span class="verse"><a name="42">42</a>en sê: Wat dink julle van die Christus? Wie se seun is Hy? Hulle antwoord Hom: Dawid s'n.</span> <span class="verse"><a name="43">43</a>Hy sê vir hulle: Hoe is dit dan dat Dawid Hom in die Gees Here noem as hy sê:</span> <span class="verse"><a name="44">44</a>Die Here het tot my Here gespreek: Sit aan my regterhand totdat Ek u vyande gemaak het 'n voetbank van u voete?</span> <span class="verse"><a name="45">45</a>As Dawid Hom dan Here noem, hoe is Hy sy seun?</span> <span class="verse"><a name="46">46</a>En niemand kon Hom 'n woord antwoord nie; ook het geeneen van daardie dag af dit meer gewaag om Hom vrae te stel nie.</span> </p></div</div></div></body></html>