<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/matt/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/matt">Matthew</a> &gt <strong>Chapter 18</strong></div><p><span class="verse"><a name="1">1</a>In daardie uur het die dissipels na Jesus gekom en gesê: Wie is tog die grootste in die koninkryk van die hemele?</span> <span class="verse"><a name="2">2</a>Toe roep Jesus 'n kindjie na Hom en laat hom in hulle midde staan</span> <span class="verse"><a name="3">3</a>en Hy sê: Voorwaar Ek sê vir julle, as julle nie verander en soos die kindertjies word nie, sal julle nooit in die koninkryk van die hemele ingaan nie!</span> <span class="verse"><a name="4">4</a>Elkeen dan wat homself verneder soos hierdie kindjie, hy is die grootste in die koninkryk van die hemele.</span> <span class="verse"><a name="5">5</a>En elkeen wat een van sulke kindertjies in my Naam ontvang, ontvang My;</span> <span class="verse"><a name="6">6</a>maar elkeen wat een van hierdie kleintjies wat in My glo, laat struikel, dit is vir hom beter dat 'n meulsteen aan sy nek gehang word en hy wegsink in die diepte van die see.</span> <span class="verse"><a name="7">7</a>Wee die wêreld weens die struikelblokke! Want dit is noodsaaklik dat daar struikelblokke kom, maar wee die mens deur wie die struikelblok kom.</span> <span class="verse"><a name="8">8</a>En as jou hand of jou voet jou laat struikel, kap dit af en gooi dit weg van jou af; dit is vir jou beter om in die lewe in te gaan, kreupel of vermink, as om twee hande of voete te hê en in die ewige vuur gewerp te word.</span> <span class="verse"><a name="9">9</a>En as jou oog jou laat struikel, ruk dit uit en werp dit weg van jou af. Dit is vir jou beter om met een oog in die lewe in te gaan, as om twee oë te hê en in die helse vuur gewerp te word.</span> <span class="verse"><a name="10">10</a>Pas op dat julle nie een van hierdie kleintjies verag nie; want Ek sê vir julle dat hulle engele in die hemele altyd die aangesig sien van my Vader wat in die hemele is.</span> <span class="verse"><a name="11">11</a>Want die Seun van die mens het gekom om te red wat verlore is.</span> <span class="verse"><a name="12">12</a>Wat dink julle? As iemand honderd skape het en een van hulle verdwaal, sal hy nie die nege en negentig laat staan en op die berge die verdwaalde een gaan soek nie?</span> <span class="verse"><a name="13">13</a>En as hy hom kry, voorwaar Ek sê vir julle dat hy blyer is oor hom as oor die nege en negentig wat nie verdwaal het nie.</span> <span class="verse"><a name="14">14</a>So is dit nie die wil van julle Vader wat in die hemele is, dat een van hierdie kleintjies verlore gaan nie.</span> <span class="verse"><a name="15">15</a>En as jou broeder teen jou sondig, gaan bestraf hom tussen jou en hom alleen. As hy na jou luister, dan het jy jou broeder gewin;</span> <span class="verse"><a name="16">16</a>maar as hy nie luister nie, neem nog een of twee met jou saam, sodat in die mond van twee of drie getuies elke woord kan vasstaan.</span> <span class="verse"><a name="17">17</a>En as hy na hulle nie luister nie, sê dit aan die gemeente; en as hy na die gemeente ook nie luister nie, laat hom vir jou wees soos die heiden en die tollenaar.</span> <span class="verse"><a name="18">18</a>Voorwaar Ek sê vir julle, alles wat julle op die aarde bind, sal in die hemel gebonde wees; en alles wat julle op die aarde ontbind, sal in die hemel ontbonde wees.</span> <span class="verse"><a name="19">19</a>Weer sê Ek vir julle: As twee van julle saamstem op die aarde oor enige saak wat hulle mag vra, dit sal hulle ten deel val van my Vader wat in die hemele is.</span> <span class="verse"><a name="20">20</a>Want waar twee of drie in my Naam vergader, daar is Ek in hul midde.</span> <span class="verse"><a name="21">21</a>Toe kom Petrus na Hom en sê: Here, hoe dikwels sal my broeder teen my sondig en ek hom vergewe? Tot sewe maal toe?</span> <span class="verse"><a name="22">22</a>Jesus antwoord hom: Ek sê vir jou, nie tot sewe maal toe nie, maar tot sewentig maal sewe toe.</span> <span class="verse"><a name="23">23</a>Daarom word die koninkryk van die hemele vergelyk met 'n sekere koning wat met sy diensknegte wou afreken.</span> <span class="verse"><a name="24">24</a>En toe hy begin afreken, word daar een na hom gebring wat tien duisend talente skuldig was.</span> <span class="verse"><a name="25">25</a>En omdat hy nie kon betaal nie, gee sy heer bevel dat hy verkoop moet word, en sy vrou en sy kinders en alles wat hy het, en dat betaal moet word.</span> <span class="verse"><a name="26">26</a>Toe val die dienskneg neer en buig voor hom en sê: Heer, wees lankmoedig met my, en ek sal u alles betaal.</span> <span class="verse"><a name="27">27</a>En die heer van daardie dienskneg het innig jammer vir hom gevoel en hom losgelaat en hom die skuld kwytgeskeld.</span> <span class="verse"><a name="28">28</a>Maar toe daardie dienskneg uitgaan en een van sy medediensknegte vind wat hom honderd pennings skuldig was, het hy hom aan die keel gegryp en gesê: Betaal my wat jy skuld.</span> <span class="verse"><a name="29">29</a>Sy mededienskneg val toe voor sy voete neer en smeek hom en sê: Wees lankmoedig met my, en ek sal jou alles betaal.</span> <span class="verse"><a name="30">30</a>En hy wou nie, maar het gegaan en hom in die gevangenis gewerp totdat hy die skuld sou betaal het.</span> <span class="verse"><a name="31">31</a>En toe sy medediensknegte sien wat gebeur het, was hulle baie bedroef, en hulle het gegaan en aan hulle heer meegedeel alles wat gebeur het.</span> <span class="verse"><a name="32">32</a>Daarop roep sy heer hom en sê vir hom: Jou slegte dienskneg, al daardie skuld het ek jou kwytgeskeld, omdat jy my gesmeek het;</span> <span class="verse"><a name="33">33</a>moes jy nie jou mededienskneg ook barmhartig wees soos ek jou ook barmhartig gewees het nie?</span> <span class="verse"><a name="34">34</a>En sy heer het hom in toorn oorgegee aan die pynigers totdat hy sou betaal het alles wat hy hom skuldig was.</span> <span class="verse"><a name="35">35</a>So sal ook my hemelse Vader aan julle doen as julle nie elkeen sy broeder van harte sy oortredinge vergewe nie.</span> </p></div</div></div></body></html>