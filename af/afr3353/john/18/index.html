<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/john/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/john">John</a> &gt <strong>Chapter 18</strong></div><p><span class="verse"><a name="1">1</a>Nadat Jesus dit gesê het, het Hy met sy dissipels oor die spruit Kedron gegaan waar daar 'n tuin was, waarin Hy self gegaan het en sy dissipels.</span> <span class="verse"><a name="2">2</a>En Judas, sy verraaier, het ook die plek geken, omdat Jesus daar dikwels met sy dissipels saamgekom het.</span> <span class="verse"><a name="3">3</a>En Judas het die afdeling soldate en die dienaars van die owerpriesters en die Fariseërs geneem en daar gekom met fakkels en lampe en wapens.</span> <span class="verse"><a name="4">4</a>En omdat Jesus alles geweet het wat oor Hom sou kom, het Hy uit die tuin gegaan en vir hulle gesê: Wie soek julle?</span> <span class="verse"><a name="5">5</a>Hulle antwoord Hom: Jesus, die Nasar,ner. Jesus sê vir hulle: Dit is Ek. En ook Judas, sy verraaier, het by hulle gestaan.</span> <span class="verse"><a name="6">6</a>Toe Hy dan vir hulle sê: Dit is Ek, het hulle agteruitgegaan en op die grond geval.</span> <span class="verse"><a name="7">7</a>Hy vra hulle toe weer: Wie soek julle? En hulle sê: Jesus, die Nasar,ner.</span> <span class="verse"><a name="8">8</a>Jesus antwoord: Ek het vir julle gesê dat dit Ek is. As julle My dan soek, laat hierdie manne weggaan --</span> <span class="verse"><a name="9">9</a>sodat die woord vervul sou word wat Hy gespreek het: Uit die wat U My gegee het, het Ek niemand verloor nie.</span> <span class="verse"><a name="10">10</a>En Simon Petrus wat 'n swaard gehad het, het dit uitgetrek en die dienskneg van die hoëpriester geslaan en sy regteroor afgekap. En die naam van die dienskneg was Malchus.</span> <span class="verse"><a name="11">11</a>Toe sê Jesus vir Petrus: Steek jou swaard in die skede. Die beker wat die Vader My gegee het, sal Ek dit dan nie drink nie?</span> <span class="verse"><a name="12">12</a>En die afdeling en die owerste oor duisend en die dienaars van die Jode het Jesus gevange geneem en Hom geboei;</span> <span class="verse"><a name="13">13</a>en hulle het Hom weggelei, eers na Annas; want Hy was die skoonvader van K jafas wat daardie jaar hoëpriester was.</span> <span class="verse"><a name="14">14</a>En dit was K jafas wat aan die Jode die raad gegee het dat dit voordelig is dat een man vir die volk sterwe.</span> <span class="verse"><a name="15">15</a>En Simon Petrus en 'n ander dissipel het Jesus gevolg; en daardie dissipel was met die hoëpriester bekend en het saam met Jesus ingegaan in die binneplaas van die hoëpriester se paleis.</span> <span class="verse"><a name="16">16</a>Maar Petrus het buitekant by die deur bly staan. En die ander dissipel wat bekend was met die hoëpriester, het uitgegaan en met die deurwagster gepraat en Petrus ingebring.</span> <span class="verse"><a name="17">17</a>Toe sê die diensmeisie, die deurwagster, vir Petrus: Jy is tog nie ook een van die dissipels van hierdie mens nie? Hy sê: Ek is nie.</span> <span class="verse"><a name="18">18</a>En die diensknegte en die dienaars het by 'n koolvuur gestaan wat hulle gemaak het -- want dit was koud -- en hulle het hul warm gemaak. En Petrus het by hulle gestaan en hom warm gemaak.</span> <span class="verse"><a name="19">19</a>Die hoëpriester ondervra Jesus toe oor sy dissipels en oor sy leer.</span> <span class="verse"><a name="20">20</a>Jesus antwoord hom: Ek het ronduit tot die wêreld gespreek; Ek het altyd in die sinagoge geleer en in die tempel waar die Jode van alle kante vergader; en in die geheim het Ek niks gespreek nie.</span> <span class="verse"><a name="21">21</a>Wat ondervra u My? Ondervra hulle wat gehoor het wat Ek tot hulle gespreek het; hulle weet tog wat Ek gesê het.</span> <span class="verse"><a name="22">22</a>En toe Hy dit sê, het een van die dienaars wat daar staan, Jesus in die aangesig geslaan en gesê: Antwoord U die hoëpriester so?</span> <span class="verse"><a name="23">23</a>Jesus antwoord hom: As Ek verkeerd gespreek het, getuig van die verkeerdheid; maar as Ek reg gespreek het, waarom slaan jy My?</span> <span class="verse"><a name="24">24</a>En Annas het Hom geboeid na K jafas, die hoëpriester, gestuur.</span> <span class="verse"><a name="25">25</a>En Simon Petrus het hom staan en warm maak. En hulle sê vir hom: Jy is tog nie ook een van sy dissipels nie? Toe ontken hy dit en sê: Ek is nie.</span> <span class="verse"><a name="26">26</a>Een van die hoëpriester se diensknegte wat familie was van die man wie se oor Petrus afgekap het, sê: Het ek jou nie in die tuin by Hom gesien nie?</span> <span class="verse"><a name="27">27</a>En Petrus het dit weer ontken; en dadelik het die haan gekraai.</span> <span class="verse"><a name="28">28</a>Toe neem hulle Jesus van K jafas na die goewerneur se paleis. En dit was vroeg in die môre ; en hulle het self nie in die paleis ingegaan nie, dat hulle hul nie sou verontreinig nie, maar dat hulle die pasga kon eet.</span> <span class="verse"><a name="29">29</a>En Pilatus het na hulle uitgekom en gesê: Watter beskuldiging bring julle teen hierdie man in?</span> <span class="verse"><a name="30">30</a>Hulle antwoord en sê vir hom: As Hy geen kwaaddoener was nie, sou ons Hom nie aan u oorgelewer het nie.</span> <span class="verse"><a name="31">31</a>En Pilatus sê vir hulle: Neem julle Hom en oordeel Hom volgens julle wet. En die Jode sê vir hom: Dit is ons nie geoorloof om iemand dood te maak nie --</span> <span class="verse"><a name="32">32</a>sodat die woord van Jesus vervul sou word wat Hy gesê het om aan te dui hoedanige dood Hy sou sterwe.</span> <span class="verse"><a name="33">33</a>Pilatus gaan toe weer in die goewerneur se paleis en roep Jesus en sê vir Hom: Is U die Koning van die Jode?</span> <span class="verse"><a name="34">34</a>Jesus antwoord hom: Sê u dit uit uself, of het ander u dit van My gesê?</span> <span class="verse"><a name="35">35</a>Pilatus antwoord: Is ek dan 'n Jood? U volk en die owerpriesters het U aan my oorgelewer. Wat het U gedoen?</span> <span class="verse"><a name="36">36</a>Jesus antwoord: My koninkryk is nie van hierdie wêreld nie; as my koninkryk van hierdie wêreld was, sou my dienaars geveg het, dat Ek nie aan die Jode oorgelewer word nie. Maar nou is my koninkryk nie van hier nie.</span> <span class="verse"><a name="37">37</a>Pilatus sê toe vir Hom: Is U dan tog 'n koning? Jesus antwoord: U sê dat Ek 'n koning is. Hiervoor is Ek gebore en hiervoor het Ek in die wêreld gekom, om vir die waarheid te getuig. Elkeen wat uit die waarheid is, luister na my stem.</span> <span class="verse"><a name="38">38</a>Pilatus sê vir Hom: Wat is waarheid? En toe hy dit gesê het, gaan hy weer uit na die Jode en sê vir hulle: Ek vind geen skuld in Hom nie.</span> <span class="verse"><a name="39">39</a>Maar julle het 'n gewoonte dat ek vir julle op die pasga iemand moet loslaat; wil julle dan hê dat ek vir julle die Koning van die Jode moet loslaat?</span> <span class="verse"><a name="40">40</a>Toe skreeu hulle almal weer en sê: Nie vir Hom nie, maar Bar bbas! En Bar bbas was 'n rower.</span> </p></div</div></div></body></html>