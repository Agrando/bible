<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/john/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/john">John</a> &gt <strong>Chapter 8</strong></div><p><span class="verse"><a name="1">1</a>Maar Jesus het na die Olyfberg gegaan.</span> <span class="verse"><a name="2">2</a>En vroeg in die môre het Hy weer in die tempel gegaan, en al die mense het na Hom gekom, en Hy het gaan sit en hulle geleer.</span> <span class="verse"><a name="3">3</a>En die skrifgeleerdes en die Fariseërs het 'n vrou wat in egbreuk betrap was, na Hom gebring.</span> <span class="verse"><a name="4">4</a>En toe hulle haar tussen hulle in laat staan het, sê hulle vir Hom: Meester, hierdie vrou is op 'n daad van egbreuk betrap;</span> <span class="verse"><a name="5">5</a>en Moses het ons in die wet bevel gegee om sulke vroue te stenig; maar U, wat sê U?</span> <span class="verse"><a name="6">6</a>En dit het hulle gesê om Hom te versoek, sodat hulle iets kon hê om Hom te beskuldig; maar Jesus het neergebuk en met die vinger op die grond geskrywe.</span> <span class="verse"><a name="7">7</a>Maar toe hulle aanhou om Hom te vra, het Hy Hom opgerig en vir hulle gesê: Laat die een van julle wat sonder sonde is, die eerste 'n klip op haar gooi.</span> <span class="verse"><a name="8">8</a>En weer het Hy neergebuk en op die grond geskrywe.</span> <span class="verse"><a name="9">9</a>En toe hulle dit hoor, het hulle, deur hul gewete bestraf, een vir een weggegaan, van die oudste af tot die laaste toe; en Jesus het alleen agtergebly, en die vrou wat daar tussen hulle in gestaan het.</span> <span class="verse"><a name="10">10</a>En toe Jesus Hom oprig en niemand sien behalwe die vrou nie, sê Hy vir haar: Vrou, waar is daardie beskuldigers van jou? Het niemand jou veroordeel nie?</span> <span class="verse"><a name="11">11</a>En sy antwoord: Niemand nie, Here. En Jesus sê vir haar: Ek veroordeel jou ook nie. Gaan heen en sondig nie meer nie.</span> <span class="verse"><a name="12">12</a>En Jesus het weer met hulle gespreek en gesê: Ek is die lig van die wêreld; wie My volg, sal sekerlik nie in die duisternis wandel nie, maar sal die lig van die lewe hê.</span> <span class="verse"><a name="13">13</a>Toe sê die Fariseërs vir Hom: U getuig van Uself; u getuienis is nie waar nie.</span> <span class="verse"><a name="14">14</a>Jesus antwoord en sê vir hulle: Al getuig Ek ook van Myself, my getuienis is waar, omdat Ek weet van waar Ek gekom het en waarheen Ek gaan. Maar julle weet nie van waar Ek kom en waarheen Ek gaan nie.</span> <span class="verse"><a name="15">15</a>Julle oordeel volgens die vlees. Ek oordeel niemand nie.</span> <span class="verse"><a name="16">16</a>En al oordeel Ek, my oordeel is waar, omdat Ek nie alleen is nie, maar Ek en die Vader wat My gestuur het.</span> <span class="verse"><a name="17">17</a>En dit is ook in julle wet geskrywe dat die getuienis van twee mense waar is.</span> <span class="verse"><a name="18">18</a>Dit is Ek wat van Myself getuig; en die Vader wat My gestuur het, getuig van My.</span> <span class="verse"><a name="19">19</a>Hulle sê toe vir Hom: Waar is u Vader? Jesus antwoord: Julle ken My nie en ook nie my Vader nie; as julle My geken het, sou julle ook my Vader geken het.</span> <span class="verse"><a name="20">20</a>Hierdie woorde het Jesus gespreek by die skatkis terwyl Hy in die tempel geleer het. En niemand het Hom gevange geneem nie, omdat sy uur nog nie gekom het nie.</span> <span class="verse"><a name="21">21</a>En Jesus het weer vir hulle gesê: Ek gaan weg, en julle sal My soek en in julle sonde sterwe. Waar Ek gaan, kan julle nie kom nie.</span> <span class="verse"><a name="22">22</a>Toe sê die Jode: Hy sal Homself tog nie om die lewe bring nie, omdat Hy sê: Waar Ek gaan, kan julle nie kom nie?</span> <span class="verse"><a name="23">23</a>En Hy sê vir hulle: Julle is van benede, Ek is van bo; julle is uit hierdie wêreld, Ek is nie uit hierdie wêreld nie.</span> <span class="verse"><a name="24">24</a>Ek het dan vir julle gesê dat julle in jul sondes sal sterwe; want as julle nie glo dat dit Ek is nie, sal julle in jul sondes sterwe.</span> <span class="verse"><a name="25">25</a>Toe sê hulle vir Hom: Wie is U dan? En Jesus antwoord hulle: Net dit wat Ek vir julle sê.</span> <span class="verse"><a name="26">26</a>Ek het baie dinge om van julle te sê en te oordeel; maar Hy wat My gestuur het, is waaragtig; en Ek, wat Ek van Hom gehoor het, dit spreek Ek tot die wêreld.</span> <span class="verse"><a name="27">27</a>Hulle het nie verstaan dat Hy met hulle van die Vader gespreek het nie.</span> <span class="verse"><a name="28">28</a>En Jesus sê vir hulle: Wanneer julle die Seun van die mens verhoog het, dan sal julle weet dat dit Ek is; en uit Myself doen Ek niks nie; maar net wat my Vader My geleer het, dit spreek Ek.</span> <span class="verse"><a name="29">29</a>En Hy wat My gestuur het, is met My; die Vader het My nie alleen gelaat nie, omdat Ek altyd doen wat Hom welgevallig is.</span> <span class="verse"><a name="30">30</a>Terwyl Hy hierdie dinge spreek, het baie in Hom geglo.</span> <span class="verse"><a name="31">31</a>En Jesus sê vir die Jode wat in Hom geglo het: As julle in my woord bly, is julle waarlik my dissipels.</span> <span class="verse"><a name="32">32</a>En julle sal die waarheid ken, en die waarheid sal julle vrymaak.</span> <span class="verse"><a name="33">33</a>Hulle antwoord Hom: Ons is die geslag van Abraham en het nog nooit vir iemand slawediens verrig nie; hoe sê U dan: Julle sal vry word?</span> <span class="verse"><a name="34">34</a>Jesus antwoord hulle: Voorwaar, voorwaar Ek sê vir julle dat elkeen wat die sonde doen, 'n dienskneg van die sonde is.</span> <span class="verse"><a name="35">35</a>En die dienskneg bly nie vir altyd in die huis nie; die seun bly vir altyd.</span> <span class="verse"><a name="36">36</a>As die Seun julle dan vrygemaak het, sal julle waarlik vry wees.</span> <span class="verse"><a name="37">37</a>Ek weet dat julle die geslag van Abraham is; maar julle probeer om My om die lewe te bring, omdat my woord geen ingang in julle vind nie.</span> <span class="verse"><a name="38">38</a>Ek spreek van wat Ek by my Vader gesien het, en julle doen ook wat julle by jul vader gesien het.</span> <span class="verse"><a name="39">39</a>Hulle antwoord en sê vir Hom: Ons vader is Abraham. Jesus sê vir hulle: As julle die kinders van Abraham was, sou julle die werke van Abraham doen;</span> <span class="verse"><a name="40">40</a>maar nou probeer julle om My om die lewe te bring, iemand wat aan julle die waarheid vertel het, wat Ek van God gehoor het. Dit het Abraham nie gedoen nie.</span> <span class="verse"><a name="41">41</a>Julle doen die werke van jul vader. Toe sê hulle vir Hom: Ons is nie uit ontug gebore nie; ons het een Vader, naamlik God.</span> <span class="verse"><a name="42">42</a>En Jesus sê vir hulle: As God julle Vader was, sou julle My liefhê, want Ek het uit God uitgegaan en gekom; want Ek het ook nie uit Myself gekom nie, maar Hy het My gestuur.</span> <span class="verse"><a name="43">43</a>Waarom ken julle my spraak nie? Omdat julle na my woord nie kan luister nie.</span> <span class="verse"><a name="44">44</a>Julle het die duiwel as vader, en die begeertes van julle vader wil julle doen. Hy was 'n mensemoordenaar van die begin af en staan nie in die waarheid nie, omdat daar in hom geen waarheid is nie. Wanneer hy leuentaal praat, praat hy uit sy eie, omdat hy 'n leuenaar is en die vader daarvan.</span> <span class="verse"><a name="45">45</a>Maar omdat Ek die waarheid spreek, glo julle My nie.</span> <span class="verse"><a name="46">46</a>Wie van julle oortuig My van sonde? En as Ek die waarheid spreek, waarom glo julle My nie?</span> <span class="verse"><a name="47">47</a>Die wat uit God is, luister na die woorde van God. Daarom luister julle nie, omdat julle nie uit God is nie.</span> <span class="verse"><a name="48">48</a>Die Jode antwoord toe en sê vir Hom: Sê ons nie met reg dat U 'n Samaritaan is en van die duiwel besete is nie?</span> <span class="verse"><a name="49">49</a>Jesus antwoord: Ek is nie van die duiwel besete nie; maar Ek eer my Vader, en julle doen My oneer aan.</span> <span class="verse"><a name="50">50</a>En Ek soek nie my eer nie; daar is Een wat dit soek en wat oordeel.</span> <span class="verse"><a name="51">51</a>Voorwaar, voorwaar Ek sê vir julle, as iemand my woord bewaar, sal hy die dood in der ewigheid nie sien nie.</span> <span class="verse"><a name="52">52</a>Toe sê die Jode vir Hom: Nou weet ons dat U van die duiwel besete is. Abraham het gesterwe en die profete, en U sê: As iemand my woord bewaar, sal hy die dood in der ewigheid nie smaak nie.</span> <span class="verse"><a name="53">53</a>Is U dan groter as ons vader Abraham wat gesterf het? En die profete het gesterwe. Vir wie gee U Uself uit?</span> <span class="verse"><a name="54">54</a>Jesus antwoord: As Ek Myself verheerlik, is my heerlikheid niks nie. Dit is my Vader wat My verheerlik, van wie julle sê dat Hy julle God is.</span> <span class="verse"><a name="55">55</a>En julle ken Hom nie, maar Ek ken Hom; en as Ek sê dat Ek Hom nie ken nie, sal Ek soos julle 'n leuenaar wees. Maar Ek ken Hom en bewaar sy woord.</span> <span class="verse"><a name="56">56</a>Abraham, julle vader, het hom verheug dat hy my dag sou sien; en hy het dit gesien en het hom verbly.</span> <span class="verse"><a name="57">57</a>Toe sê die Jode vir Hom: U is nog nie vyftig jaar oud nie, en het U Abraham gesien?</span> <span class="verse"><a name="58">58</a>Jesus sê vir hulle: Voorwaar, voorwaar Ek sê vir julle, voordat Abraham was, is Ek.</span> <span class="verse"><a name="59">59</a>Hulle het toe klippe opgetel om Hom te stenig; maar Jesus het stilletjies uit die tempel gegaan en tussen hulle deurgeloop; en so het Hy vertrek.</span> </p></div</div></div></body></html>