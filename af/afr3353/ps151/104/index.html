<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 104</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/ps151/104"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/ps151">undefined</a> &gt <strong>Chapter 104</strong></div><p><span class="verse"><a name="1">1</a>Loof die HERE, o my siel! HERE my God, U is baie groot! Met majesteit en heerlikheid is U bekleed --</span> <span class="verse"><a name="2">2</a>wat Uself omhul met die lig soos met 'n kleed, wat die hemel uitspan soos 'n tentdoek;</span> <span class="verse"><a name="3">3</a>wat sy solders bou in die waters, wat van die wolke sy wa maak, wat op die vleuels van die wind wandel,</span> <span class="verse"><a name="4">4</a>wat van die winde sy boodskappers maak, van vuurvlamme sy dienaars.</span> <span class="verse"><a name="5">5</a>Hy het die aarde gegrond op sy grondveste, sodat dit vir ewig en altyd nie wankel nie.</span> <span class="verse"><a name="6">6</a>U het dit met die wêreldvloed soos met 'n kleed oordek; die waters het bo-oor die berge gestaan.</span> <span class="verse"><a name="7">7</a>Vir u dreiging het hulle gevlug, vir die stem van u donder het hulle weggeskrik --</span> <span class="verse"><a name="8">8</a>berge het opgerys, laagtes het weggesak -- na die plek wat U vir hulle reggemaak het.</span> <span class="verse"><a name="9">9</a>'n Grens het U gestel waar hulle nie oor mag gaan nie; hulle mag die aarde nie weer oordek nie.</span> <span class="verse"><a name="10">10</a>Hy wat die fonteine uitstuur in die holtes: tussen die berge loop hulle deur.</span> <span class="verse"><a name="11">11</a>Hulle laat al die diere van die veld drink; die wilde-esels les hulle dors.</span> <span class="verse"><a name="12">12</a>By hulle woon die voëls van die hemel; tussen die takke uit laat hulle die stem hoor.</span> <span class="verse"><a name="13">13</a>Hy laat die berge drink uit sy boonste kamers; die aarde word versadig uit die vrug van u werke.</span> <span class="verse"><a name="14">14</a>Hy laat gras uitspruit vir die diere en die plante tot diens van die mens: om broodkoring uit die aarde te laat voortkom,</span> <span class="verse"><a name="15">15</a>en dat wyn die mens se hart kan bly maak; om die aangesig te laat blink van olie, en dat brood die mens se hart kan versterk.</span> <span class="verse"><a name="16">16</a>Die bome van die HERE word versadig, die seders van die L¡banon wat Hy geplant het;</span> <span class="verse"><a name="17">17</a>waar die voëls hulle neste maak, die ooievaar wie se huis die sipresse is.</span> <span class="verse"><a name="18">18</a>Die hoë berge is vir die steenbokke, die rotse is 'n skuilplek vir die dasse.</span> <span class="verse"><a name="19">19</a>Hy het die maan gemaak vir die vaste tye; die son ken sy tyd om onder te gaan.</span> <span class="verse"><a name="20">20</a>U beskik die duisternis, en dit word nag, waarin al die diere van die bos uitkruip.</span> <span class="verse"><a name="21">21</a>Die jong leeus brul om roof en begeer hulle voedsel van God.</span> <span class="verse"><a name="22">22</a>As die son opgaan, dan trek hulle hul terug en gaan lê in hul slaapplekke.</span> <span class="verse"><a name="23">23</a>Die mens gaan uit na sy werk en na sy arbeid tot die aand toe.</span> <span class="verse"><a name="24">24</a>Hoe talryk is u werke, o HERE! U het hulle almal met wysheid gemaak; die aarde is vol van u skepsele!</span> <span class="verse"><a name="25">25</a>Daar is die see, groot en alkante toe wyd -- daar is 'n gewemel sonder getal, klein diere saam met grotes.</span> <span class="verse"><a name="26">26</a>Daar gaan die skepe en die Levi tan wat U geformeer het om daarin te speel.</span> <span class="verse"><a name="27">27</a>Hulle almal wag op U, dat U hulle voedsel kan gee op die regte tyd.</span> <span class="verse"><a name="28">28</a>U gee dit aan hulle, hulle tel dit op; U maak u hand oop, hulle word versadig met die goeie.</span> <span class="verse"><a name="29">29</a>U verberg u aangesig, hulle word verskrik; U neem hulle asem weg, hulle sterwe en keer terug tot hul stof.</span> <span class="verse"><a name="30">30</a>U stuur u Gees uit, hulle word geskape; en U maak die gelaat van die aarde nuut.</span> <span class="verse"><a name="31">31</a>Laat die heerlikheid van die HERE vir ewig wees, laat die HERE bly wees oor sy werke,</span> <span class="verse"><a name="32">32</a>Hy wat die aarde aankyk, en dit bewe; Hy raak die berge aan, en hulle rook.</span> <span class="verse"><a name="33">33</a>Ek wil sing tot eer van die HERE solank as ek lewe, ek wil psalmsing tot eer van my God solank as ek daar is.</span> <span class="verse"><a name="34">34</a>Mag my oordenking Hom welgevallig wees; ,k sal bly wees in die HERE!</span> <span class="verse"><a name="35">35</a>Mag die sondaars omkom van die aarde en die goddelose mense nie meer wees nie! Loof die HERE, o my siel! Halleluja!</span> </p></div</div></div></body></html>