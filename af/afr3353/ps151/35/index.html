<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/ps151/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/ps151">undefined</a> &gt <strong>Chapter 35</strong></div><p><span class="verse"><a name="1">1</a>'n Psalm van Dawid. HERE, twis met die wat met my twis; bestry die wat my bestry!</span> <span class="verse"><a name="2">2</a>Gryp die klein skild en die grote, en staan op as my hulp!</span> <span class="verse"><a name="3">3</a>En trek die spies uit en stuit my vervolgers! Spreek tot my siel: Ek is jou heil!</span> <span class="verse"><a name="4">4</a>Laat hulle wat my lewe soek, beskaamd staan en in die skande kom; laat hulle wat my ongeluk beraam, agteruitwyk en rooi van skaamte word!</span> <span class="verse"><a name="5">5</a>Laat hulle word soos kaf voor die wind, terwyl die Engel van die HERE hulle wegstoot.</span> <span class="verse"><a name="6">6</a>Laat hulle weg duister en glibberig wees, terwyl die Engel van die HERE hulle vervolg!</span> <span class="verse"><a name="7">7</a>Want hulle het sonder oorsaak die kuil met hul net vir my verberg, hulle het sonder oorsaak gegrawe teen my lewe.</span> <span class="verse"><a name="8">8</a>Laat verwoesting oor hom kom sonder dat hy dit weet, en laat sy net hom vang wat hy gespan het; laat hom daarin val met verwoesting!</span> <span class="verse"><a name="9">9</a>Maar my siel sal juig in die HERE, dit sal bly wees in sy heil.</span> <span class="verse"><a name="10">10</a>Al my beendere sal sê: HERE, wie is soos U? U wat die ellendige red van die wat sterker is as hy; ja, die ellendige en behoeftige van sy berower!</span> <span class="verse"><a name="11">11</a>Kwaadwillige getuies staan op; wat ek nie weet nie, vra hulle vir my.</span> <span class="verse"><a name="12">12</a>Hulle vergeld my kwaad vir goed: verlatenheid vir my siel.</span> <span class="verse"><a name="13">13</a>En ek -- toe hulle siek was, het ek 'n roukleed gedra; ek het my siel gekwel met vas, en my gebed het teruggekeer in my boesem.</span> <span class="verse"><a name="14">14</a>Ek het rondgegaan asof dit 'n vriend, asof dit 'n broer van my was; ek het gebuk gegaan in die rou soos een wat oor sy moeder treur.</span> <span class="verse"><a name="15">15</a>Maar as ek struikel, is hulle bly en kom bymekaar; hulle vergader teen my, lae mense en die wat ek nie ken nie; hulle laster sonder ophou.</span> <span class="verse"><a name="16">16</a>Onder die roekeloosste tafelspotters kners hulle met hul tande teen my.</span> <span class="verse"><a name="17">17</a>Here, hoe lank sal U dit aansien? Bring my siel terug van hulle verwoestinge, my enigste van die jong leeus af.</span> <span class="verse"><a name="18">18</a>Ek sal U loof in 'n groot vergadering; onder 'n groot skare sal ek U prys.</span> <span class="verse"><a name="19">19</a>Laat hulle oor my nie bly wees wat sonder grond my vyande is nie; laat die wat my sonder oorsaak haat, nie met die oë knip nie!</span> <span class="verse"><a name="20">20</a>Want hulle spreek nie van vrede nie, maar hulle bedink bedrieglike woorde teen die stilles in die land.</span> <span class="verse"><a name="21">21</a>En hulle maak hul mond wyd oop teen my, hulle sê: Ha, ha, ons oog het dit gesien!</span> <span class="verse"><a name="22">22</a>HERE, U het dit gesien, swyg nie. Here, wees nie ver van my af nie!</span> <span class="verse"><a name="23">23</a>Ontwaak en word wakker vir my reg; my God en Here, vir my regsaak.</span> <span class="verse"><a name="24">24</a>Doen aan my reg na u geregtigheid, HERE my God, en laat hulle oor my nie bly wees nie!</span> <span class="verse"><a name="25">25</a>Laat hulle in hul hart nie sê: Ha, ons begeerte! Laat hulle nie sê: Ons het hom verslind nie!</span> <span class="verse"><a name="26">26</a>Laat hulle wat bly is oor my ongeluk, beskaamd staan en saam rooi van skaamte word; laat hulle wat hul teen my groot maak, met skaamte en skande beklee word!</span> <span class="verse"><a name="27">27</a>Laat hulle jubel en bly wees wat 'n behae het in my geregtigheid; en laat hulle altyddeur sê: Groot is die HERE wat 'n welbehae het in die vrede van sy kneg!</span> <span class="verse"><a name="28">28</a>En my tong sal u geregtigheid prys, u lof die hele dag deur.</span> </p></div</div></div></body></html>