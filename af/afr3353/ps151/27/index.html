<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/ps151/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/ps151">undefined</a> &gt <strong>Chapter 27</strong></div><p><span class="verse"><a name="1">1</a>'n Psalm van Dawid. Die HERE is my lig en my heil: vir wie sou ek vrees? Die HERE is die toevlug van my lewe: vir wie sou ek vervaard wees?</span> <span class="verse"><a name="2">2</a>As kwaaddoeners teen my nader kom om my vlees te eet -- my teëstanders en my vyande, ja, myne -- struikel hulle self en val.</span> <span class="verse"><a name="3">3</a>Al word 'n laer teen my opgeslaan, my hart sal nie vrees nie; al staan 'n oorlog teen my op, nogtans vertrou ek.</span> <span class="verse"><a name="4">4</a>Een ding het ek van die HERE begeer, dit sal ek soek: dat ek al die dae van my lewe mag woon in die huis van die HERE, om die lieflikheid van die HERE te aanskou en te ondersoek in sy tempel.</span> <span class="verse"><a name="5">5</a>Want Hy steek my weg in sy hut in die dag van onheil; Hy verberg my in die skuilplek van sy tent; Hy verhef my op 'n rots.</span> <span class="verse"><a name="6">6</a>En nou sal my hoof hoog wees bo my vyande rondom my, en ek wil in sy tent offerandes offer saam met trompetgeklank; ek wil sing, ja, psalmsing tot eer van die HERE.</span> <span class="verse"><a name="7">7</a>Hoor, o HERE, ek roep luid; en wees my genadig en antwoord my.</span> <span class="verse"><a name="8">8</a>Van U sê my hart: Soek my aangesig! Ek soek u aangesig, o HERE!</span> <span class="verse"><a name="9">9</a>Verberg u aangesig nie vir my nie, wys u kneg nie af in toorn nie: U was my hulp! Verstoot en verlaat my nie, o God van my heil!</span> <span class="verse"><a name="10">10</a>Want my vader en my moeder het my verlaat, maar die HERE sal my aanneem.</span> <span class="verse"><a name="11">11</a>HERE, leer my u weg en lei my op 'n gelyk pad, vanweë my vyande.</span> <span class="verse"><a name="12">12</a>Gee my nie oor aan die begeerte van my teëstanders nie, want valse getuies het teen my opgestaan, en hy wat geweld uitblaas.</span> <span class="verse"><a name="13">13</a>o, As ek nie geglo het dat ek die goedheid van die HERE sal sien in die land van die lewendes nie....</span> <span class="verse"><a name="14">14</a>Wag op die Here! Wees sterk en laat jou hart sterk wees! Ja, wag op die HERE!</span> </p></div</div></div></body></html>