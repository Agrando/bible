<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 103</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/ps151/103"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/ps151">undefined</a> &gt <strong>Chapter 103</strong></div><p><span class="verse"><a name="1">1</a>'n Psalm van Dawid. Loof die HERE, o my siel, en alles wat binne-in my is, sy heilige Naam!</span> <span class="verse"><a name="2">2</a>Loof die HERE, o my siel, en vergeet geeneen van sy weldade nie!</span> <span class="verse"><a name="3">3</a>Wat al jou ongeregtigheid vergewe, wat al jou krankhede genees,</span> <span class="verse"><a name="4">4</a>wat jou lewe verlos van die verderf, wat jou kroon met goedertierenheid en barmhartighede,</span> <span class="verse"><a name="5">5</a>wat jou siel versadig met die goeie, sodat jou jeug weer nuut word soos die van 'n arend.</span> <span class="verse"><a name="6">6</a>Die HERE doen geregtigheid en reg aan almal wat verdruk word.</span> <span class="verse"><a name="7">7</a>Hy het aan Moses sy weë bekend gemaak, aan die kinders van Israel sy dade.</span> <span class="verse"><a name="8">8</a>Barmhartig en genadig is die HERE, lankmoedig en groot van goedertierenheid.</span> <span class="verse"><a name="9">9</a>Hy sal nie vir altyd twis en nie vir ewig die toorn behou nie.</span> <span class="verse"><a name="10">10</a>Hy handel met ons nie na ons sondes en vergeld ons nie na ons ongeregtighede nie.</span> <span class="verse"><a name="11">11</a>Want so hoog as die hemel is bo die aarde, so geweldig is sy goedertierenheid oor die wat Hom vrees.</span> <span class="verse"><a name="12">12</a>So ver as die ooste verwyderd is van die weste, so ver verwyder Hy ons oortredinge van ons.</span> <span class="verse"><a name="13">13</a>Soos 'n vader hom ontferm oor die kinders, so ontferm die HERE Hom oor die wat Hom vrees.</span> <span class="verse"><a name="14">14</a>Want Hy, Hy weet watter maaksel ons is, gedagtig dat ons stof is.</span> <span class="verse"><a name="15">15</a>Die mens -- soos die gras is sy dae; soos 'n blom van die veld, so bloei hy.</span> <span class="verse"><a name="16">16</a>As die wind daaroor gaan, is dit nie meer nie en sy plek ken hom nie meer nie.</span> <span class="verse"><a name="17">17</a>Maar die goedertierenheid van die HERE is van ewigheid tot ewigheid oor die wat Hom vrees, en sy geregtigheid vir kindskinders,</span> <span class="verse"><a name="18">18</a>vir die wat sy verbond hou en aan sy bevele dink om die te doen.</span> <span class="verse"><a name="19">19</a>Die HERE het sy troon in die hemel gevestig, en sy koninkryk heers oor alles.</span> <span class="verse"><a name="20">20</a>Loof die HERE, sy engele, kragtige helde wat sy woord volbring, in gehoorsaamheid aan die stem van sy woord!</span> <span class="verse"><a name="21">21</a>Loof die HERE, al sy leërskare, sy dienaars wat sy welbehae doen!</span> <span class="verse"><a name="22">22</a>Loof die HERE, al sy werke, op al die plekke van sy heerskappy! Loof die HERE, o my siel!</span> </p></div</div></div></body></html>