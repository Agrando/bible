<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/ps151/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/ps151">undefined</a> &gt <strong>Chapter 38</strong></div><p><span class="verse"><a name="1">1</a>'n Psalm van Dawid, by die gedenkoffer.</span> <span class="verse"><a name="2">2</a>o HERE, straf my nie in u toorn nie en kasty my nie in u grimmigheid nie.</span> <span class="verse"><a name="3">3</a>Want u pyle het in my ingedring, en u hand het op my neergedaal.</span> <span class="verse"><a name="4">4</a>Daar is geen heel plek in my vlees vanweë u grimmigheid nie; daar is niks gesond in my gebeente vanweë my sonde nie.</span> <span class="verse"><a name="5">5</a>Want my ongeregtighede gaan oor my hoof; soos 'n swaar pak het hulle vir my te swaar geword.</span> <span class="verse"><a name="6">6</a>My wonde stink, hulle dra vanweë my dwaasheid.</span> <span class="verse"><a name="7">7</a>Ek is krom, heeltemal geboë; die hele dag gaan ek in die rou;</span> <span class="verse"><a name="8">8</a>want my lendene is vol ontsteking, en daar is geen heel plek in my vlees nie.</span> <span class="verse"><a name="9">9</a>Ek is kragteloos en heeltemal verbrysel; ek brul van die gebons van my hart.</span> <span class="verse"><a name="10">10</a>Here, voor U is al my begeertes, en my gesug is vir U nie verborge nie.</span> <span class="verse"><a name="11">11</a>My hart slaan vinnig, my krag het my verlaat; en die lig van my oë, ook dit is nie by my nie.</span> <span class="verse"><a name="12">12</a>Die wat my liefhet en my vriende is, staan opsy vir my kwaal, en my nabestaandes het ver gaan staan;</span> <span class="verse"><a name="13">13</a>en die wat my lewe soek, span strikke; en die wat my ongeluk soek, spreek van ondergang, en hulle bedink die hele dag bedrog.</span> <span class="verse"><a name="14">14</a>Maar ek is soos 'n dowe: ek hoor nie, en soos 'n stomme wat sy mond nie oopmaak nie.</span> <span class="verse"><a name="15">15</a>Ja, ek is soos 'n man wat nie hoor nie en in wie se mond geen teëspraak is nie;</span> <span class="verse"><a name="16">16</a>want op U, HERE, wag ek; U sal verhoor, Here my God!</span> <span class="verse"><a name="17">17</a>Want ek het gesê: Laat hulle net nie bly wees oor my nie! Hulle wat by die wankeling van my voet hul groot maak teen my!</span> <span class="verse"><a name="18">18</a>Want ek is klaar om te val, en my smart is altyddeur voor my.</span> <span class="verse"><a name="19">19</a>Ja, my ongeregtigheid bely ek, ek is bekommerd oor my sonde.</span> <span class="verse"><a name="20">20</a>Maar my vyande lewe, hulle is magtig; en die wat my valslik haat, is groot in aantal.</span> <span class="verse"><a name="21">21</a>En die wat kwaad vir goed vergeld, behandel my vyandig, omdat ek die goeie najaag.</span> <span class="verse"><a name="22">22</a>Verlaat my nie, o HERE! My God, wees nie ver van my af nie! [ (Psalms 38:23) Maak tog gou om my te help, Here, my heil! ]</span> </p></div</div></div></body></html>