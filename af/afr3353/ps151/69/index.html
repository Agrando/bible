<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 69</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/ps151/69"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/ps151">undefined</a> &gt <strong>Chapter 69</strong></div><p><span class="verse"><a name="1">1</a>Vir die musiekleier; op die wysie van: "Lelies." 'n Psalm van Dawid.</span> <span class="verse"><a name="2">2</a>Verlos my, o God, want die waters het tot by die siel gekom.</span> <span class="verse"><a name="3">3</a>Ek sink in grondelose modder waar geen staanplek is nie; ek het in waterdieptes gekom, en die stroom loop oor my.</span> <span class="verse"><a name="4">4</a>Ek is moeg van my geroep, my keel brand, my oë versmag terwyl ek wag op my God.</span> <span class="verse"><a name="5">5</a>Die wat my sonder oorsaak haat, is meer as die hare van my hoof; die wat klaar staan om my te vernietig, wat sonder grond my vyande is, is magtig; wat ek nie geroof het nie, moet ek dan teruggee.</span> <span class="verse"><a name="6">6</a>o God, U weet van my dwaasheid, en my skuldige dade is vir U nie verborge nie.</span> <span class="verse"><a name="7">7</a>Laat die wat u verwag, deur my nie beskaamd staan nie, o Here, HERE van die leërskare! Laat die wat U soek, deur my nie in die skande kom nie, o God van Israel!</span> <span class="verse"><a name="8">8</a>Want om U ontwil dra ek smaad, bedek skande my aangesig.</span> <span class="verse"><a name="9">9</a>Vreemd het ek vir my broers geword en 'n onbekende vir die seuns van my moeder.</span> <span class="verse"><a name="10">10</a>Want die ywer vir u huis het my verteer, en die smaadhede van die wat U smaad, het op my geval.</span> <span class="verse"><a name="11">11</a>Wat my aangaan, my siel het geween met vas; maar dit het smaadhede vir my geword.</span> <span class="verse"><a name="12">12</a>Ek het ook 'n rougewaad my kleding gemaak en vir hulle 'n spreekwoord geword.</span> <span class="verse"><a name="13">13</a>Die wat in die poort sit, praat van my -- ook die spotlied van die wat sterk drank drink.</span> <span class="verse"><a name="14">14</a>Maar ek -- my gebed is tot U, o HERE: in die tyd van genade, o God, verhoor my deur die grootheid van u goedertierenheid, deur die trou van u heil!</span> <span class="verse"><a name="15">15</a>Red my uit die modder en laat my nie sink nie; laat my gered word van my haters en uit waterdieptes.</span> <span class="verse"><a name="16">16</a>Laat die waterstroom nie oor my loop en die diepte my nie verslind nie, en laat die put sy mond bo my nie toesluit nie!</span> <span class="verse"><a name="17">17</a>Verhoor my, o HERE, want u goedertierenheid is goed; wend U tot my na die grootheid van u barmhartighede.</span> <span class="verse"><a name="18">18</a>En verberg u aangesig nie vir u kneg nie; want ek is benoud. Verhoor my dan gou!</span> <span class="verse"><a name="19">19</a>Kom nader na my siel, verlos dit; bevry my om my vyande ontwil.</span> <span class="verse"><a name="20">20</a>U ken my smaad en my beskaming en my skande; al my teëstanders is voor U.</span> <span class="verse"><a name="21">21</a>Die smaad breek my hart, en ek is verswak; ja, ek het gewag op medelyde, maar verniet; en op vertroosters, maar het hulle nie gevind nie.</span> <span class="verse"><a name="22">22</a>En hulle het aan my gal gegee as my spys, en vir my dors het hulle my asyn laat drink.</span> <span class="verse"><a name="23">23</a>Laat hul tafel voor hulle 'n vangnet wees en vir hulle wat sorgeloos is, 'n strik.</span> <span class="verse"><a name="24">24</a>Laat hulle oë duister word, sodat hulle nie sien nie; en maak dat hulle heupe altyddeur wankel.</span> <span class="verse"><a name="25">25</a>Stort oor hulle u grimmigheid uit, en laat u toorngloed hulle inhaal.</span> <span class="verse"><a name="26">26</a>Laat hulle laer woes word, laat in hulle tente geen bewoner wees nie.</span> <span class="verse"><a name="27">27</a>Want hulle vervolg hom wat deur U swaar getref is, en vertel van die smart van u gewondes.</span> <span class="verse"><a name="28">28</a>Voeg skuld by hulle skuld, en laat hulle nie in u geregtigheid kom nie.</span> <span class="verse"><a name="29">29</a>Laat hulle uitgedelg word uit die boek van die lewe en nie saam met die regverdiges opgeskrywe word nie.</span> <span class="verse"><a name="30">30</a>Maar ek is ellendig en in pyn: laat u hulp, o God, my beskerm!</span> <span class="verse"><a name="31">31</a>Ek wil die Naam van God prys met 'n lied en Hom groot maak met danksegging;</span> <span class="verse"><a name="32">32</a>en dit sal die HERE welgevalliger wees as beeste, as stiere wat horings en gesplitste kloue het.</span> <span class="verse"><a name="33">33</a>As die ootmoediges dit sien, sal hulle bly wees; julle wat na God soek, laat julle hart lewe!</span> <span class="verse"><a name="34">34</a>Want die HERE luister na die behoeftiges en verag sy gevangenes nie.</span> <span class="verse"><a name="35">35</a>Laat hemel en aarde Hom prys, die see en alles wat daarin roer.</span> <span class="verse"><a name="36">36</a>Want God sal Sion verlos en die stede van Juda bou; en daar sal hulle woon en dit besit. [ (Psalms 69:37) En die nageslag van sy knegte sal dit beërwe, en die liefhebbers van sy Naam sal daarin woon. ]</span> </p></div</div></div></body></html>