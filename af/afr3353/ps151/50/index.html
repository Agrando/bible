<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 50</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/ps151/50"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/ps151">undefined</a> &gt <strong>Chapter 50</strong></div><p><span class="verse"><a name="1">1</a>'n Psalm van Asaf. Die God van die gode, die HERE, spreek en roep die aarde, van die opgang van die son af tot sy ondergang toe.</span> <span class="verse"><a name="2">2</a>Uit Sion, die volkomenheid van skoonheid, verskyn God in ligglans.</span> <span class="verse"><a name="3">3</a>Onse God kom en kan nie swyg nie. Vuur verteer voor sy aangesig, en rondom Hom storm dit geweldig.</span> <span class="verse"><a name="4">4</a>Hy roep na die hemel daarbo, en na die aarde, om sy volk te oordeel:</span> <span class="verse"><a name="5">5</a>Versamel my gunsgenote vir My, hulle wat my verbond by die offer sluit!</span> <span class="verse"><a name="6">6</a>En -- die hemele verkondig sy geregtigheid, want God staan gereed om te oordeel! Sela.</span> <span class="verse"><a name="7">7</a>Hoor, my volk, dat Ek kan spreek; Israel, dat Ek jou dit kan inskerp: Ek is God, jou God!</span> <span class="verse"><a name="8">8</a>Oor jou offers bestraf Ek jou nie, en jou brandoffers is altyddeur voor My.</span> <span class="verse"><a name="9">9</a>Ek hoef uit jou huis geen stier te neem of bokke uit jou krale nie;</span> <span class="verse"><a name="10">10</a>want al die wilde diere van die bos is myne, die vee op berge by duisende.</span> <span class="verse"><a name="11">11</a>Ek ken al die voëls van die berge, en wat roer op die veld, is van My.</span> <span class="verse"><a name="12">12</a>As Ek honger het, sal Ek jou dit nie sê nie; want die wêreld is myne en sy volheid.</span> <span class="verse"><a name="13">13</a>Sou Ek vleis van stiere eet of bloed van bokke drink?</span> <span class="verse"><a name="14">14</a>Offer dank aan God, en betaal jou geloftes aan die Allerhoogste;</span> <span class="verse"><a name="15">15</a>en roep My aan in die dag van benoudheid: Ek sal jou uithelp, en jy moet My eer.</span> <span class="verse"><a name="16">16</a>Maar aan die goddelose sê God: Wat vertel jy nog my insettinge en neem jy my verbond in jou mond --</span> <span class="verse"><a name="17">17</a>terwyl jy die tug haat en my woorde agter jou werp?</span> <span class="verse"><a name="18">18</a>As jy 'n dief sien, dan geval dit jou by hom, en jou deel is met die egbrekers.</span> <span class="verse"><a name="19">19</a>Jou mond laat jy los in boosheid, en jou tong vleg bedrog.</span> <span class="verse"><a name="20">20</a>Jy sit en praat teen jou broer, die seun van jou moeder beskimp jy.</span> <span class="verse"><a name="21">21</a>Hierdie dinge het jy gedoen, en sou Ek swyg? Jy dink Ek is net soos jy! Ek gaan jou straf en jou dit ordelik voor oë stel.</span> <span class="verse"><a name="22">22</a>Verstaan dit tog, o Godvergeters, sodat Ek nie verskeur sonder dat iemand red nie.</span> <span class="verse"><a name="23">23</a>Die een wat dank offer, eer My; en die een wat op sy weg ag gee, hom sal Ek die heil van God laat geniet.</span> </p></div</div></div></body></html>