<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/song/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/song">Song of Solomon</a> &gt <strong>Chapter 2</strong></div><p><span class="verse"><a name="1">1</a>Ek is 'n narsing van Saron, 'n lelie van die dale.</span> <span class="verse"><a name="2">2</a>Soos 'n lelie tussen die dorings, so is my vriendin onder die dogters.</span> <span class="verse"><a name="3">3</a>Soos 'n appelboom onder die bome van die bos, so is my beminde onder die seuns. Ek het verlang om in sy skaduwee te sit, en sy vrugte is soet vir my verhemelte.</span> <span class="verse"><a name="4">4</a>Hy het my in die wynhuis ingebring, en sy vaandel oor my was die liefde.</span> <span class="verse"><a name="5">5</a>Versterk my met rosynekoeke, verkwik my met appels, want ek is krank van liefde.</span> <span class="verse"><a name="6">6</a>Laat sy linkerarm onder my hoof wees en sy regterarm my omhels.</span> <span class="verse"><a name="7">7</a>Ek besweer julle, dogters van Jerusalem, by die gemsbokke of by die takbokke van die veld, om nie die liefde wakker te maak of op te wek voordat dit die liefde behaag nie.</span> <span class="verse"><a name="8">8</a>Hoor, my beminde, kyk, daar kom hy! Hy spring oor die berge, hy huppel oor die heuwels.</span> <span class="verse"><a name="9">9</a>My beminde lyk soos 'n gemsbok of soos 'n jong takbok. Daar staan hy agter ons muur! Hy kyk deur die vensters in, hy speur deur die tralies heen.</span> <span class="verse"><a name="10">10</a>My beminde begin toe en sê vir my: Staan op, my vriendin, my skone, kom dan tog!</span> <span class="verse"><a name="11">11</a>Want kyk, die winter is verby, die reëntyd is oor, dit het verbygegaan.</span> <span class="verse"><a name="12">12</a>Die bloeisels word gesien in die land, die sangtyd het aangebreek, en die tortelduif laat sy stem hoor in ons land.</span> <span class="verse"><a name="13">13</a>Die vyeboom laat sy voorvye uitswel, en die wingerdstokke wat bloei, versprei geur. Staan op, my vriendin, my skone, kom dan tog!</span> <span class="verse"><a name="14">14</a>My duif in die rotsklowe, in die skuilplek by die krans, laat my u gedaante sien, laat my u stem hoor; want u stem is soet, en u gedaante is lieflik.</span> <span class="verse"><a name="15">15</a>Vang julle vir ons die jakkalse, die klein jakkalse wat die wingerde verniel, want ons wingerde staan in die bloei.</span> <span class="verse"><a name="16">16</a>My beminde is myne, en ek is syne wat herder is onder die lelies.</span> <span class="verse"><a name="17">17</a>Totdat die aandwind waai en die skaduwees vlug, kom aan, my beminde, maak soos die gemsbok of soos die jong takbok op die berge van skeiding.</span> </p></div</div></div></body></html>