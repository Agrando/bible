<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/song/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/song">Song of Solomon</a> &gt <strong>Chapter 1</strong></div><p><span class="verse"><a name="1">1</a>Die hooglied van Salomo.</span> <span class="verse"><a name="2">2</a>Laat hy my kus met kusse van sy mond; want u liefde is kosteliker as wyn.</span> <span class="verse"><a name="3">3</a>U salf is aangenaam van geur, u naam is soos salf wat uitgegiet is; daarom het die jonkvroue u lief.</span> <span class="verse"><a name="4">4</a>Trek my agter u aan, laat ons gou maak! Die koning het my in sy binnekamers gebring. Ons wil juig en ons in u verheug, ons wil u liefde prys meer as wyn. Met reg het hulle u lief.</span> <span class="verse"><a name="5">5</a>Ek is bruin gebrand maar lieflik, o dogters van Jerusalem, soos die tente van Kedar, soos die gordyne van Salomo.</span> <span class="verse"><a name="6">6</a>Moenie na my kyk omdat ek so bruinerig is, omdat die son my verbrand het nie: die seuns van my moeder was toornig op my; hulle het my aangestel as oppasser van die wingerde; my eie wingerd het ek nie opgepas nie.</span> <span class="verse"><a name="7">7</a>Vertel my tog, my sielsbeminde, waar laat u wei, waar laat u smiddags die vee lê en rus? Want waarom sou ek wees soos een wat haar met 'n sluier toedraai by die kuddes van u metgeselle?</span> <span class="verse"><a name="8">8</a>As u dit self nie weet nie, mooiste onder die vroue, gaan dan uit op die spore van die skape en laat u bokkies wei by die hutte van die herders.</span> <span class="verse"><a name="9">9</a>Met die perde voor 'n wa van Farao vergelyk ek u, my vriendin!</span> <span class="verse"><a name="10">10</a>Lieflik is u wange tussen die kettinkies, u hals in die snoere.</span> <span class="verse"><a name="11">11</a>Ons sal vir u goue kettinkies maak met silwerknoppe.</span> <span class="verse"><a name="12">12</a>So lank as die koning aan sy tafel was, het my nardus sy geur gegee.</span> <span class="verse"><a name="13">13</a>My beminde is vir my 'n bossie mirre wat tussen my borste rus.</span> <span class="verse"><a name="14">14</a>My beminde is vir my 'n tros henna-blomme in die wingerde van Ângedi.</span> <span class="verse"><a name="15">15</a>Hoe mooi is u tog, my vriendin! Hoe mooi is u tog, u oë is soos duiwe!</span> <span class="verse"><a name="16">16</a>Hoe mooi is u tog, my beminde, ja lieflik; ook is ons bed in die groenigheid.</span> <span class="verse"><a name="17">17</a>Die balke van ons huise is seders, ons paneelwerk sipresse.</span> </p></div</div></div></body></html>