<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/eccl/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/eccl">Ecclesiastes</a> &gt <strong>Chapter 3</strong></div><p><span class="verse"><a name="1">1</a>Alles het sy bepaalde uur, en vir elke saak onder die hemel is daar 'n tyd:</span> <span class="verse"><a name="2">2</a>'n tyd om gebore te word en 'n tyd om te sterwe, 'n tyd om te plant en 'n tyd om uit te roei wat geplant is,</span> <span class="verse"><a name="3">3</a>'n tyd om dood te maak en 'n tyd om gesond te maak, 'n tyd om af te breek en 'n tyd om op te bou,</span> <span class="verse"><a name="4">4</a>'n tyd om te ween en 'n tyd om te lag, 'n tyd om te weeklaag en 'n tyd om van vreugde rond te spring,</span> <span class="verse"><a name="5">5</a>'n tyd om klippe weg te gooi en 'n tyd om klippe bymekaar te maak, 'n tyd om te omhels en 'n tyd om ver te wees van omhelsing,</span> <span class="verse"><a name="6">6</a>'n tyd om te soek en 'n tyd om verlore te laat gaan, 'n tyd om te bewaar en 'n tyd om weg te gooi,</span> <span class="verse"><a name="7">7</a>'n tyd om te skeur en 'n tyd om aanmekaar te werk, 'n tyd om te swyg en 'n tyd om te spreek,</span> <span class="verse"><a name="8">8</a>'n tyd om lief te hê en 'n tyd om te haat, 'n tyd vir oorlog en 'n tyd vir vrede.</span> <span class="verse"><a name="9">9</a>Watter voordeel het hy wat werk, daardeur dat hy hom vermoei?</span> <span class="verse"><a name="10">10</a>Ek het die taak gesien wat God aan die mensekinders gegee het om hulle daarmee te kwel.</span> <span class="verse"><a name="11">11</a>Alles het Hy mooi gemaak op sy tyd; ook het Hy die eeu in hulle hart gelê sonder dat die mens die werk wat God doen, van begin tot end, kan uitvind.</span> <span class="verse"><a name="12">12</a>So het ek dan ingesien dat daar niks beters onder hulle is nie as om bly te wees en om goed te doen in die lewe.</span> <span class="verse"><a name="13">13</a>En ook -- dat elke mens eet en drink en die goeie geniet by al sy moeitevolle arbeid; dit is 'n gawe van God.</span> <span class="verse"><a name="14">14</a>Ek het ingesien dat alles wat God doen, vir ewig sal bestaan; daar kan niks bygevoeg en daar kan niks van weggeneem word nie; en God het dit so gemaak dat hulle moet vrees voor sy aangesig.</span> <span class="verse"><a name="15">15</a>Alles wat is, was alreeds; en wat sal wees, was alreeds; en God soek weer op wat verbygegaan het.</span> <span class="verse"><a name="16">16</a>Verder het ek ook gesien onder die son die plek van die gereg -- daar was onreg, en die plek van geregtigheid -- daar was onreg.</span> <span class="verse"><a name="17">17</a>Ek het in my hart gesê: God sal die regverdige en die goddelose oordeel, want d  r is 'n tyd vir elke saak en vir elke werk.</span> <span class="verse"><a name="18">18</a>Ek het in my hart gesê: Ter wille van die mensekinders gebeur dit, dat God hulle kan beproef, en dat hulle kan insien dat hulle in hulleself vee is.</span> <span class="verse"><a name="19">19</a>Want die lot van die mensekinders is ook die lot van die veediere: hulle het een en dieselfde lot; soos die een sterwe, so sterwe die ander, en hulle almal het dieselfde asem, en 'n voorkeur van die mens bo die veediere is daar nie; want alles is tevergeefs.</span> <span class="verse"><a name="20">20</a>Alles gaan na een plek toe; alles is uit die stof, en alles keer na die stof terug.</span> <span class="verse"><a name="21">21</a>Wie bespeur dat die asem van die mensekinders opgaan boontoe, en dat die asem van die veediere neerdaal ondertoe in die aarde?</span> <span class="verse"><a name="22">22</a>So het ek dan gesien dat daar niks beters is as dat die mens hom verheug in sy werke nie, want dit is sy deel; want wie sal hom daartoe bring dat hy kan sien wat n  hom sal wees?</span> </p></div</div></div></body></html>