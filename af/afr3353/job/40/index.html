<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/job/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/job">Job</a> &gt <strong>Chapter 40</strong></div><p><span class="verse"><a name="1">1</a>En die HERE het Job uit 'n storm geantwoord en gesê:</span> <span class="verse"><a name="2">2</a>Gord tog jou heupe soos 'n man; Ek sal jou ondervra en onderrig jy My.</span> <span class="verse"><a name="3">3</a>Wil jy werklik my reg verbreek, My veroordeel, dat jy gelyk kan hê?</span> <span class="verse"><a name="4">4</a>Het jy dan 'n arm soos God? En kan jy donder met die stem soos Hy?</span> <span class="verse"><a name="5">5</a>Versier jou tog met heerlikheid en hoogheid, en beklee jou met majesteit en glorie!</span> <span class="verse"><a name="6">6</a>Giet jou toorn in strome uit; en kyk na alles wat hoog is, en verneder dit.</span> <span class="verse"><a name="7">7</a>Kyk na alles wat hoog is, onderwerp dit; en werp die goddelose neer daar waar hulle staan.</span> <span class="verse"><a name="8">8</a>Begrawe hulle almal saam in die stof; sluit hulle aangesigte in 'n verborge plek weg.</span> <span class="verse"><a name="9">9</a>Dan sal ook Ek jou loof, omdat jou regterhand jou die oorwinning gee.</span> <span class="verse"><a name="10">10</a>Kyk, daar is die seekoei wat Ek gemaak het saam met jou. Gras eet hy soos 'n bees.</span> <span class="verse"><a name="11">11</a>Kyk tog, sy krag is in sy kruis, en sy sterkte in die spiere van sy buik.</span> <span class="verse"><a name="12">12</a>Hy hou sy stert reguit soos 'n seder; die senings van sy dye is inmekaar gevleg.</span> <span class="verse"><a name="13">13</a>Sy gebeente is pype van koper, sy bene soos stawe van yster.</span> <span class="verse"><a name="14">14</a>Hy is die eersteling van die weë van God; Hy wat hom gemaak het, het hom sy swaard verskaf.</span> <span class="verse"><a name="15">15</a>Want die berge lewer vir hom voer, en al die wilde diere van die veld speel daar.</span> <span class="verse"><a name="16">16</a>Onder lotusbome lê hy, in 'n skuilplek van riete en moeras.</span> <span class="verse"><a name="17">17</a>Lotusbome oordek hom as sy skaduwee, die rivierwilgers omring hom.</span> <span class="verse"><a name="18">18</a>As die rivier swel -- hy word nie verskrik nie; hy voel gerus, ook al bruis 'n Jordaan teen sy mond.</span> <span class="verse"><a name="19">19</a>Sal 'n mens hom gryp terwyl hy jou aankyk, met vangtoue sy neus deurboor?</span> <span class="verse"><a name="20">20</a>Kan jy die krokodil met 'n hoek uittrek? En met 'n tou sy tong afdruk?</span> <span class="verse"><a name="21">21</a>Kan jy 'n tou van biesies in sy neus sit? En sy kakebeen met 'n haak deurboor?</span> <span class="verse"><a name="22">22</a>Sal hy jou baie smeek? Of met jou spreek in sagte woorde?</span> <span class="verse"><a name="23">23</a>Sal hy 'n verbond met jou sluit, dat jy hom vir altyd as slaaf aanneem?</span> <span class="verse"><a name="24">24</a>Sal jy met hom soos met 'n voëltjie speel? En hom vasbind vir jou meisiekinders? [ (Job 40:25) Sal die viskopers met hom handel drywe, hom verdeel onder die koopmans? ] [ (Job 40:26) Kan jy sy vel vol skerp ysters steek, en met 'n vissersharpoen sy kop? ] [ (Job 40:27) Sit jou hand op hom; dink aan die geveg; jy sal dit nie weer doen nie. ] [ (Job 40:28) Kyk, elke hoop kom bedroë uit: sal 'n mens nie reeds by die sien van hom neerslaan nie? ]</span> </p></div</div></div></body></html>