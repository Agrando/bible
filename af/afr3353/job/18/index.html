<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/job/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/job">Job</a> &gt <strong>Chapter 18</strong></div><p><span class="verse"><a name="1">1</a>Toe het Bildad, die Suhiet, geantwoord en gesê:</span> <span class="verse"><a name="2">2</a>Hoe lank wil julle jaag agter woorde? Word verstandig, en daarna sal ons spreek.</span> <span class="verse"><a name="3">3</a>Waarom word ons as vee gereken, is ons dom in julle oë?</span> <span class="verse"><a name="4">4</a>Jy, iemand wat homself verskeur in sy toorn -- sal om jou ontwil die aarde verlate wees of 'n rots uit sy plek versit word?</span> <span class="verse"><a name="5">5</a>Ja, die lig van die goddelose gaan dood, en die vlam van sy vuur bly nie flikker nie.</span> <span class="verse"><a name="6">6</a>Die lig in sy tent word duisternis, en sy lamp bo hom gaan dood.</span> <span class="verse"><a name="7">7</a>Sy geweldige treë word ingekort, en sy eie plan gooi hom omver.</span> <span class="verse"><a name="8">8</a>Want hy raak in 'n net deur sy eie voete, en hy loop oor die vlegwerk van 'n vangkuil.</span> <span class="verse"><a name="9">9</a>'n Vangnet gryp sy hakskeen, 'n strik hou hom vas.</span> <span class="verse"><a name="10">10</a>'n Tou is vir hom verberg in die grond en 'n valstrik vir hom op die pad.</span> <span class="verse"><a name="11">11</a>Verskrikkinge beangstig hom aan alle kante en jaag hom so ver as hy gaan.</span> <span class="verse"><a name="12">12</a>Sy onheil het honger, en die ondergang staan gereed vir sy val.</span> <span class="verse"><a name="13">13</a>Die eersgeborene van die dood verteer die lede van sy liggaam, hy verteer sy lede.</span> <span class="verse"><a name="14">14</a>Weggeruk word hy uit sy tent, die voorwerp van sy vertroue; en dit laat hom aanstap na die koning van die verskrikkinge.</span> <span class="verse"><a name="15">15</a>Daar woon in sy tent iets wat hom nie toebehoort nie; swawel word gestrooi oor sy woning.</span> <span class="verse"><a name="16">16</a>Onder verdroog sy wortels, en bo verwelk sy tak.</span> <span class="verse"><a name="17">17</a>Sy gedagtenis vergaan van die aarde af, en hy het geen naam op die wye veld nie.</span> <span class="verse"><a name="18">18</a>Hulle stoot hom uit die lig in die duisternis, en uit die wêreld verjaag hulle hom.</span> <span class="verse"><a name="19">19</a>Hy het geen kroos of nageslag onder sy volk en niemand wat oorbly in sy wonings nie.</span> <span class="verse"><a name="20">20</a>Oor sy dag staan die mense van die Weste verskrik, en siddering gryp die mense van die Ooste aan.</span> <span class="verse"><a name="21">21</a>Sekerlik, so gaan dit met die wonings van die kwaaddoener en so met die plek van hom wat God nie ken nie.</span> </p></div</div></div></body></html>