<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/job/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/job">Job</a> &gt <strong>Chapter 31</strong></div><p><span class="verse"><a name="1">1</a>Ek het 'n verbond gesluit met my oë: hoe sou ek dan ag gegee het op 'n jonkvrou?</span> <span class="verse"><a name="2">2</a>Wat tog is die lot wat God daarbo beskik, en die erfdeel van die Almagtige uit die hoogtes --</span> <span class="verse"><a name="3">3</a>is dit nie ondergang vir die kwaaddoener en ongeluk vir die werkers van ongeregtigheid nie?</span> <span class="verse"><a name="4">4</a>Sien Hy nie my weë nie, en tel Hy nie al my voetstappe nie?</span> <span class="verse"><a name="5">5</a>As ek met leuens omgegaan het en my voet gehardloop het na bedrog:</span> <span class="verse"><a name="6">6</a>laat Hy my dan weeg op 'n regte weegskaal, sodat God my onskuld kan weet!</span> <span class="verse"><a name="7">7</a>As my gang afgewyk het van die weg en my hart agter my oë aangegaan het en aan my hande 'n vlek gekleef het --</span> <span class="verse"><a name="8">8</a>laat my dan saai en iemand anders eet, en laat my uitspruitsels ontwortel word.</span> <span class="verse"><a name="9">9</a>As my hart verlok was oor 'n vrou, en ek geloer het by die deur van my naaste --</span> <span class="verse"><a name="10">10</a>laat dan my vrou vir iemand anders maal en ander hulle oor haar buig.</span> <span class="verse"><a name="11">11</a>Want dit is 'n skandelike daad, en dit is 'n strafbare misdaad.</span> <span class="verse"><a name="12">12</a>Ja, dit is 'n vuur wat tot by die plek van vertering toe vreet en al my opbrings sou ontwortel.</span> <span class="verse"><a name="13">13</a>As ek gering geag het die reg van my slaaf of van my slavin toe hulle 'n geskil met my gehad het --</span> <span class="verse"><a name="14">14</a>wat sou ek dan doen as God opstaan? En wat Hom antwoord as Hy ondersoek doen?</span> <span class="verse"><a name="15">15</a>Het Hy wat my in die moederskoot gemaak het, hom nie gemaak nie? En het Een ons nie in die geboorte toeberei nie?</span> <span class="verse"><a name="16">16</a>As ek die armes 'n versoek geweier het en die oë van die weduwee laat versmag het</span> <span class="verse"><a name="17">17</a>en my stukkie brood alleen geëet het sonder om die wees daarvan te laat saameet;</span> <span class="verse"><a name="18">18</a>as ek iemand sien omkom het sonder klere en dat daar geen bedekking vir die behoeftige was nie;</span> <span class="verse"><a name="19">19</a>as sy lendene my nie geseënen hy hom nie warm gemaak het van die skeersel van my lammers nie;</span> <span class="verse"><a name="20">20</a>as ek my hand teen 'n wees beweeg het, omdat ek in die poort vir my hulp gesien het --</span> <span class="verse"><a name="21">21</a>laat dan my skouer uit sy gewrig val en my arm van sy pyp afgebreek word.</span> <span class="verse"><a name="22">22</a>Want die ondergang wat God bewerk, was 'n skrik vir my; en weens sy hoogheid was ek onmagtig.</span> <span class="verse"><a name="23">23</a>As ek op goud my hoop gestel het en vir die fyn goud gesê het: My vertroue!</span> <span class="verse"><a name="24">24</a>As ek bly gewees het, omdat my vermoë groot was en my hand baie verwerf het;</span> <span class="verse"><a name="25">25</a>as ek die sonlig aangesien het wanneer dit helder skyn en die maan wat so pragtig daarheen gaan,</span> <span class="verse"><a name="26">26</a>en my hart heimlik verlei is, en ek met my hand hulle 'n kus toegewerp het --</span> <span class="verse"><a name="27">27</a>ook dit sou 'n strafbare misdaad wees, want ek sou God daarbo verloën het.</span> <span class="verse"><a name="28">28</a>As ek bly was oor die ongeluk van my hater en uitgejubel het toe onheil hom getref het;</span> <span class="verse"><a name="29">29</a>as die mense in my tent nie gesê het: Wie kan iemand vind wat van sy vleesspys nie versadig is nie?</span> <span class="verse"><a name="30">30</a>as ek, soos Adam, my oortredinge bedek het deur my ongeregtigheid in my boesem weg te steek,</span> <span class="verse"><a name="31">31</a>omdat ek bang was vir die groot menigte en die veragting van die geslagte my laat skrik het, sodat ek my stil gehou, die deur nie uitgegaan het nie!</span> <span class="verse"><a name="32">32</a>Ag, as iemand my maar wou aanhoor! Kyk hier my handtekening laat die Almagtige my antwoord! en die skrif wat my teëparty geskrywe het!</span> <span class="verse"><a name="33">33</a>Waarlik, op my skouer sou ek dit dra; ek sou dit my ombind as 'n krans.</span> <span class="verse"><a name="34">34</a>Die getal van my voetstappe sou ek Hom te kenne gee; as 'n vors sou ek na Hom toe aankom.</span> <span class="verse"><a name="35">35</a>As my saailand my aanklaag en sy vore almal saam ween;</span> <span class="verse"><a name="36">36</a>as ek sy opbrings geëet het sonder betaling en die lewe van sy eienaars uitgeblaas het --</span> <span class="verse"><a name="37">37</a>laat dan distels in plaas van koring uitspruit en onkruid in plaas van gars. Hier eindig die woorde van Job.</span> </p></div</div></div></body></html>