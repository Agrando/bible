<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/job/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/job">Job</a> &gt <strong>Chapter 20</strong></div><p><span class="verse"><a name="1">1</a>Toe het Sofar, die Naämatiet, geantwoord en gesê:</span> <span class="verse"><a name="2">2</a>Daarom juis antwoord my gedagtes my, en wel weens my haastigheid in my.</span> <span class="verse"><a name="3">3</a>'n Bestraffing wat vir my griewend is, moet ek aanhoor; maar die gees uit my verstand antwoord my.</span> <span class="verse"><a name="4">4</a>Weet jy wel dit wat van altyd af was, vandat die mens op die aarde gemaak is:</span> <span class="verse"><a name="5">5</a>dat die gejubel van die goddelose kort van duur is en die vreugde van die roekelose net vir 'n oomblik?</span> <span class="verse"><a name="6">6</a>Al klim sy hoogheid na die hemel toe op, en al raak sy hoof aan die wolke --</span> <span class="verse"><a name="7">7</a>soos sy eie drek vergaan hy vir ewig; die wat hom gesien het, vra: Waar is hy?</span> <span class="verse"><a name="8">8</a>Soos 'n droom vlieg hy weg, sodat 'n mens hom nie meer vind nie; en hy word verjaag soos 'n naggesig.</span> <span class="verse"><a name="9">9</a>Die oog wat hom gesien het, sien hom nie meer nie; en sy plek aanskou hom nie meer nie.</span> <span class="verse"><a name="10">10</a>Sy kinders moet die guns soek van armes, en met eie hande moet hy sy vermoë teruggee.</span> <span class="verse"><a name="11">11</a>Sy gebeente was vol van sy jeugdige krag; maar met hom saam lê dit in die stof.</span> <span class="verse"><a name="12">12</a>Al smaak die kwaad soet in sy mond, al verberg hy dit onder sy tong,</span> <span class="verse"><a name="13">13</a>al spaar hy dit, en al wil hy dit nie laat vaar nie, maar dit terughou in sy verhemelte --</span> <span class="verse"><a name="14">14</a>tog word sy voedsel in sy ingewande verander, dit word gal van adders in sy binneste.</span> <span class="verse"><a name="15">15</a>Rykdom het hy verslind, maar hy moet dit weer uitspuug; uit sy buik dryf God dit weg.</span> <span class="verse"><a name="16">16</a>Die gif van adders suig hy in, die tong van 'n slang maak hom dood.</span> <span class="verse"><a name="17">17</a>Hy mag hom nie verlustig in beke, in vloeiende strome van heuning en dikmelk nie.</span> <span class="verse"><a name="18">18</a>Wat hy deur arbeid verkry het, gee hy terug sonder om dit in te sluk; na die maat van sy ingeruilde rykdom sal hy nie bly wees nie.</span> <span class="verse"><a name="19">19</a>Want hy het die armes verdruk, aan hulle lot oorgelaat; 'n huis het hy geroof, maar hy sal dit nie opbou nie.</span> <span class="verse"><a name="20">20</a>Want hy het geen rus geken in sy binneste nie; so sal hy dan nie ontsnap met sy kosbare goed nie.</span> <span class="verse"><a name="21">21</a>Niks het ontkom aan sy vraatsug nie; daarom is sy voorspoed nie duursaam nie.</span> <span class="verse"><a name="22">22</a>By die volheid van sy oorvloed sal hy benoud wees: al die hande van ellendiges oorval hom.</span> <span class="verse"><a name="23">23</a>Om sy buik te vul, sal Hy teen hom uitstuur sy toorngloed, en Hy sal dit op hom laat reën as sy voedsel.</span> <span class="verse"><a name="24">24</a>Hy sal vlug vir die ysterwapens -- 'n koperboog sal hom deurboor.</span> <span class="verse"><a name="25">25</a>Hy trek -- daar kom dit uit sy rug, en die glinsterende swaard gaan uit sy gal; verskrikkinge is op hom!</span> <span class="verse"><a name="26">26</a>Pure duisternis is bewaar vir sy skatte; 'n vuur wat nie deur mense aangeblaas is nie, verteer hom; dit wei af wat in sy tent oorbly.</span> <span class="verse"><a name="27">27</a>Die hemel openbaar sy ongeregtigheid, en die aarde staan teen hom op.</span> <span class="verse"><a name="28">28</a>Weggevoer word die opbrings van sy huis -- goed wat wegspoel op die dag van sy toorn.</span> <span class="verse"><a name="29">29</a>Dit is die deel van die goddelose mens van die kant van God en die erfdeel wat vir hom bestem is deur God.</span> </p></div</div></div></body></html>