<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/job/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/job">Job</a> &gt <strong>Chapter 38</strong></div><p><span class="verse"><a name="1">1</a>Daarna het die HERE Job uit 'n storm geantwoord en gesê:</span> <span class="verse"><a name="2">2</a>Wie maak die raadsbesluit daar tot duisternis met woorde sonder kennis?</span> <span class="verse"><a name="3">3</a>Gord dan soos 'n man jou heupe -- dan sal Ek jou ondervra, en onderrig jy My.</span> <span class="verse"><a name="4">4</a>Waar was jy toe Ek die aarde gegrond het? Gee te kenne as jy insig het.</span> <span class="verse"><a name="5">5</a>Wie het sy afmetinge bepaal? -- jy weet dit mos! Of wie het daaroor die meetsnoer gespan?</span> <span class="verse"><a name="6">6</a>Waar is sy fondamentklippe op ingesink? Of wie het sy hoeksteen gelê?</span> <span class="verse"><a name="7">7</a>Toe die môre sterre saam gejubel en al die seuns van God gejuig het?</span> <span class="verse"><a name="8">8</a>En wie het die see met deure afgesluit toe dit uitgebreek, uit die moederskoot voortgekom het?</span> <span class="verse"><a name="9">9</a>Toe Ek die wolk tot sy kleding gemaak het en die donkerheid tot sy windsel.</span> <span class="verse"><a name="10">10</a>Toe Ek my grens daarvoor uitgebreek en grendel en deure gemaak het;</span> <span class="verse"><a name="11">11</a>en gesê het: Tot hiertoe mag jy kom en nie verder nie; en hier word 'n grens gestel vir jou trotse golwe.</span> <span class="verse"><a name="12">12</a>Het jy, solank as jy lewe, die môre ontbied, die dageraad sy plek aangewys,</span> <span class="verse"><a name="13">13</a>om die some van die aarde aan te gryp, sodat die goddelose daarvan afgeskud word?</span> <span class="verse"><a name="14">14</a>Dit neem nuwe vorme aan soos die klei onder 'n seël; en die dinge kry gestalte soos 'n kleed.</span> <span class="verse"><a name="15">15</a>En aan die goddelose word hulle lig ontneem, en die hoë arm word verbreek.</span> <span class="verse"><a name="16">16</a>Het jy gekom tot by die bronne van die see? En het jy rondgewandel in die binneste diepte van die wêreldvloed?</span> <span class="verse"><a name="17">17</a>Is die poorte van die dood vir jou ontbloot? En het jy die poorte van die doodskaduwee gesien?</span> <span class="verse"><a name="18">18</a>Omvat jou begrip die breedtes van die aarde? Gee te kenne as jy dit alles weet.</span> <span class="verse"><a name="19">19</a>Waar is tog die weg na die woning van die lig? En die duisternis -- waar is tog sy plek,</span> <span class="verse"><a name="20">20</a>sodat jy dit kan bring, elkeen na sy gebied en kan verstaan die paaie na hulle huis?</span> <span class="verse"><a name="21">21</a>Jy weet dit seker wel, want jy is toe gebore! En die getal van jou dae is groot!</span> <span class="verse"><a name="22">22</a>Het jy gekom by die skatkamers van die sneeu? En het jy die skatkamers van die hael gesien,</span> <span class="verse"><a name="23">23</a>wat Ek opgespaar het vir die tyd van benoudheid, vir die dag van stryd en oorlog?</span> <span class="verse"><a name="24">24</a>Waar is tog die weg na die plek waar die lig gedeel word, die oostewind hom uitsprei oor die aarde?</span> <span class="verse"><a name="25">25</a>Wie het 'n kanaal gesplyt vir die stortvloed en 'n pad vir die onweerstraal;</span> <span class="verse"><a name="26">26</a>om te laat reën op 'n land waar geen mens is nie, op 'n woestyn waar niemand woon nie;</span> <span class="verse"><a name="27">27</a>om woestheid en verwoesting te versadig en op die groeiplek jong gras te laat uitspruit?</span> <span class="verse"><a name="28">28</a>Het die reën 'n vader? Of wie verwek die doudruppels?</span> <span class="verse"><a name="29">29</a>Uit wie se moederskoot kom die ys te voorskyn? En die ryp van die hemel -- wie baar dit?</span> <span class="verse"><a name="30">30</a>Die waters word hard soos 'n klip, en die oppervlakte van die watervloed sluit aanmekaar.</span> <span class="verse"><a name="31">31</a>Kan jy die bande van die Sewe-ster knoop? Of die toue van die Or¡on losmaak?</span> <span class="verse"><a name="32">32</a>Kan jy die Diereriem uitbring op sy tyd? En die Beer met sy kleintjies lei?</span> <span class="verse"><a name="33">33</a>Ken jy die wette van die hemel? Of kan jy sy heerskappy oor die aarde bestel?</span> <span class="verse"><a name="34">34</a>Kan jy jou stem na die wolke verhef, sodat 'n oorvloed van water jou oordek?</span> <span class="verse"><a name="35">35</a>Kan jy die bliksems uitstuur, sodat hulle heengaan en vir jou sê: Hier is ons!</span> <span class="verse"><a name="36">36</a>Wie het wysheid neergelê in die wolke? Of wie het verstand gegee aan die wolkgevaarte?</span> <span class="verse"><a name="37">37</a>Wie kan die wolke met wysheid tel? En die watersakke van die hemel -- wie giet hulle leeg</span> <span class="verse"><a name="38">38</a>wanneer die stof saamvloei tot 'n stuk gietwerk en die kluite aanmekaar klewe?</span> </p></div</div></div></body></html>