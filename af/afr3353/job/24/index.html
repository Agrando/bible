<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/job/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/job">Job</a> &gt <strong>Chapter 24</strong></div><p><span class="verse"><a name="1">1</a>Waarom het die Almagtige vir Hom geen geregstye voorbehou nie, en sien die wat Hom ken, nie sy geregsdae nie?</span> <span class="verse"><a name="2">2</a>Grenslyne verlê hulle; 'n trop vee roof hulle en laat dit wei.</span> <span class="verse"><a name="3">3</a>Die esel van die wese dryf hulle weg, die bees van die weduwee neem hulle as pand.</span> <span class="verse"><a name="4">4</a>Hulle stoot die behoeftiges van die pad af; die ellendiges van die land kruip almal saam weg.</span> <span class="verse"><a name="5">5</a>Kyk, soos wilde-esels in die woestyn trek hulle uit na hul werk, terwyl hulle soek na voedsel; die wildernis lewer brood vir hulle, vir die kinders.</span> <span class="verse"><a name="6">6</a>Op die veld gaan hulle voer haal, en in die wingerd van die goddelose hou hulle na-oes.</span> <span class="verse"><a name="7">7</a>Naak bring hulle die nag deur, sonder klere, en hulle het geen bedekking teen die koue nie.</span> <span class="verse"><a name="8">8</a>Van die stortbui van die berge word hulle nat; en by gebrek aan skuiling druk hulle hul teen die rotse vas.</span> <span class="verse"><a name="9">9</a>Hulle ruk die weeskind van die bors af; en wat die arme aan het, verpand hulle.</span> <span class="verse"><a name="10">10</a>Naak gaan hulle heen, sonder klere; en terwyl hulle honger het, dra hulle gerwe aan.</span> <span class="verse"><a name="11">11</a>Tussen die mure van die mense pars hulle olie, trap die parskuipe terwyl hulle versmag van dors.</span> <span class="verse"><a name="12">12</a>Uit die stad kerm die manne, en die siel van die gewondes roep om hulp; tog gee God geen ag op die ongerymdheid daarvan nie.</span> <span class="verse"><a name="13">13</a>Sulke mense behoort by die vyande van die lig: hulle ken nie die weë daarvan nie en bly nie op die paaie daarvan nie.</span> <span class="verse"><a name="14">14</a>Teen dagbreek staan die moordenaar op, hy maak die arme en behoeftige dood, en in die nag is hy soos die dief.</span> <span class="verse"><a name="15">15</a>En die oog van die owerspeler neem die skemeraand waar en sê: Geen oog kan my sien nie; en hy sit 'n sluier voor sy gesig.</span> <span class="verse"><a name="16">16</a>In die duisternis breek hulle in die huise in; bedags sluit hulle hul op; hulle ken nie die lig nie.</span> <span class="verse"><a name="17">17</a>Want vir hulle saam is die stikdonker 'n môrestond, want hulle ken die verskrikkinge van die stikdonker.</span> <span class="verse"><a name="18">18</a>Gou dryf hul voort op die oppervlakte van die water; hulle stuk grond word vervloek in die land; hulle begeef hul nie meer op pad na die wingerde nie.</span> <span class="verse"><a name="19">19</a>Droogte, ook hitte, roof die sneeuwater weg -- so die doderyk die wat gesondig het.</span> <span class="verse"><a name="20">20</a>Die moederskoot vergeet hom; die wurms eet smaaklik aan hom; aan hom word nie meer gedink nie: so word dan die onreg gebreek soos 'n stuk hout --</span> <span class="verse"><a name="21">21</a>hy wat die onvrugbare plunder wat nie baar nie, en aan die weduwee geen weldaad bewys nie.</span> <span class="verse"><a name="22">22</a>Tog laat Hy deur sy krag die magtiges lank lewe; hy wat al van sy lewe nie seker was nie, staan weer op.</span> <span class="verse"><a name="23">23</a>God gee hom veiligheid, en hy steun daarop; en sy oë is op hulle weë.</span> <span class="verse"><a name="24">24</a>Hulle het hul verhef -- 'n kort rukkie, dan is hulle daar nie meer nie; en hulle word verneder; soos almal sterwe hulle; en soos die boonste van 'n halm word hulle afgesny.</span> <span class="verse"><a name="25">25</a>En is dit nou nie so nie, wie sal my van 'n leuen beskuldig en my rede tot niet maak?</span> </p></div</div></div></body></html>