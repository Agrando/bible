<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/job/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/job">Job</a> &gt <strong>Chapter 11</strong></div><p><span class="verse"><a name="1">1</a>Toe het Sofar, die Naämatiet, geantwoord en gesê:</span> <span class="verse"><a name="2">2</a>Moet die menigte van woorde onbeantwoord bly? Of moet 'n loslippige man reg hê?</span> <span class="verse"><a name="3">3</a>Sou jou gepraat manne laat swyg, sodat jy spot -- sonder dat iemand jou beskaamd maak --</span> <span class="verse"><a name="4">4</a>en sê: Suiwer is my leer, en rein is ek in u oë?</span> <span class="verse"><a name="5">5</a>Maar, ag, as God maar wou spreek en sy lippe open teen jou!</span> <span class="verse"><a name="6">6</a>En jou bekend wou maak dat die verborgenhede van die wysheid die insig verdubbel! Sodat jy kan weet dat God vir jou 'n deel van jou skuld deur die vingers sien.</span> <span class="verse"><a name="7">7</a>Kan jy die dieptes van God peil? Of sal jy kan deurdring tot by die volmaaktheid van die Almagtige?</span> <span class="verse"><a name="8">8</a>Hoogtes van die hemel is dit -- wat kan jy doen? Dieper as die doderyk -- wat kan jy weet?</span> <span class="verse"><a name="9">9</a>Langer as die aarde is die maat daarvan en breër as die see.</span> <span class="verse"><a name="10">10</a>As Hy verbyskuiwe en gevange neem en 'n regsvergadering oproep -- wie sal Hom dan teëhou?</span> <span class="verse"><a name="11">11</a>Want Hy ken die valse mense, en Hy sien die ongeregtigheid sonder dat Hy juis daarop ag gee.</span> <span class="verse"><a name="12">12</a>So kan dan 'n domme verstand verkry en 'n jong wilde-esel as mens gebore word.</span> <span class="verse"><a name="13">13</a>As jy jou hart berei en jou hande uitbrei na Hom</span> <span class="verse"><a name="14">14</a>-- as daar ongeregtigheid in jou hand is, verwyder dit, en laat geen onreg in jou tente woon nie --</span> <span class="verse"><a name="15">15</a>ja, dan sal jy jou aangesig kan ophef, vry van smet; en jy sal vasstaan sonder om te vrees.</span> <span class="verse"><a name="16">16</a>Ja, jy sal die moeite vergeet; soos aan water wat verbygeloop het, sal jy daaraan dink.</span> <span class="verse"><a name="17">17</a>En helderder as die middag sal die lewe oprys; is dit donker -- dit sal wees soos die môre !</span> <span class="verse"><a name="18">18</a>En jy sal vertrou, want daar is verwagting; en kyk jy rond -- jy sal in veiligheid gaan slaap.</span> <span class="verse"><a name="19">19</a>Ook sal jy lê sonder dat iemand jou skrikmaak; en baie sal jou guns soek.</span> <span class="verse"><a name="20">20</a>Maar die oë van die goddelose sal versmag, en die toevlug is vir hulle verlore; en hulle verwagting is -- uitblasing van die laaste asem.</span> </p></div</div></div></body></html>