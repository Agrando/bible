<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 19</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/job/19"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/job">Job</a> &gt <strong>Chapter 19</strong></div><p><span class="verse"><a name="1">1</a>Maar Job het geantwoord en gesê:</span> <span class="verse"><a name="2">2</a>Hoe lank sal julle my siel kwel en my met woorde verbrysel?</span> <span class="verse"><a name="3">3</a>Nou tien maal al doen julle my smaadheid aan, mishandel julle my sonder om julle te skaam.</span> <span class="verse"><a name="4">4</a>En het ek ook werklik my misgaan, dan bly my fout by my.</span> <span class="verse"><a name="5">5</a>As julle jul werklik teen my wil groot maak en teen my my smaadheid wil bewys,</span> <span class="verse"><a name="6">6</a>weet dan dat God my onregverdig behandel het en met sy net my rondom ingesluit het.</span> <span class="verse"><a name="7">7</a>As ek roep: Geweld! dan word ek nie verhoor nie; ek roep om hulp, maar daar is geen reg nie.</span> <span class="verse"><a name="8">8</a>Hy het my weg toegemuur, sodat ek nie verby kan nie; en oor my paaie het Hy duisternis gesprei.</span> <span class="verse"><a name="9">9</a>My eer het Hy van my afgetrek en die kroon van my hoof weggeneem.</span> <span class="verse"><a name="10">10</a>Hy werp my aan alle kante omver, en -- daar gaan ek! En Hy het my verwagting uitgeruk soos 'n boom.</span> <span class="verse"><a name="11">11</a>Ook het Hy sy toorn teen my laat ontvlam en my beskou as een van sy vyande.</span> <span class="verse"><a name="12">12</a>As een man kom sy skare aan en baan 'n pad vir hulle teen my, en hulle slaan die laer op rondom my tent.</span> <span class="verse"><a name="13">13</a>My broers het Hy ver van my verwyder, en my bekendes het vir my heeltemal vreemd geword.</span> <span class="verse"><a name="14">14</a>My nabestaandes ontbreek, en my vertroudes het my vergeet.</span> <span class="verse"><a name="15">15</a>My bywoners en my slavinne beskou my as 'n vreemde; 'n onbekende het ek geword in hulle oë.</span> <span class="verse"><a name="16">16</a>Ek roep my slaaf, maar hy antwoord nie; met my mond moet ek hom smeek.</span> <span class="verse"><a name="17">17</a>My asem is vir my vrou hinderlik, en my slegte reuk vir die kinders van my moeder se skoot.</span> <span class="verse"><a name="18">18</a>Selfs jong seuns minag my; wil ek opstaan, dan spot hulle met my.</span> <span class="verse"><a name="19">19</a>Al my vertroude vriende het 'n afsku van my; en die wat ek liefgehad het, het hulle teen my gekeer.</span> <span class="verse"><a name="20">20</a>My gebeente kleef aan my vel en aan my vlees, en ek het slegs met my tandvlees ontsnap.</span> <span class="verse"><a name="21">21</a>Ontferm julle oor my, ontferm julle oor my, o my vriende, want die hand van God het my getref!</span> <span class="verse"><a name="22">22</a>Waarom vervolg julle my, soos God, en word nie versadig van my vlees nie?</span> <span class="verse"><a name="23">23</a>Ag, mag my woorde tog maar opgeskrywe, mag hulle maar in 'n boek opgeteken word --</span> <span class="verse"><a name="24">24</a>met 'n ystergriffel en lood -- vir altyd in 'n rots ingekap!</span> <span class="verse"><a name="25">25</a>Maar ek, ek weet: My Verlosser leef; en Hy sal as laaste oor die stof opstaan.</span> <span class="verse"><a name="26">26</a>En nadat hulle so my vel afgeskeur het, sal ek nogtans uit my vlees God aanskou;</span> <span class="verse"><a name="27">27</a>Hom wat ,k sal aanskou my ten goede, en my oë -- en geen vreemde nie -- sal sien, My niere versmag van verlange in my binneste.</span> <span class="verse"><a name="28">28</a>As julle sê: Hoe sal ons hom vervolg, aangesien die wortel van die saak in hom gevind is! --</span> <span class="verse"><a name="29">29</a>vrees dan vir die swaard, want grimmigheid is een van die oortredinge wat die swaard verdien, sodat julle kan weet dat daar 'n oordeel is.</span> </p></div</div></div></body></html>