<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/job/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/job">Job</a> &gt <strong>Chapter 29</strong></div><p><span class="verse"><a name="1">1</a>En Job het verder sy spreuk aangehef en gesê:</span> <span class="verse"><a name="2">2</a>Ag, was ek maar soos in die vorige maande, soos in die dae toe God my bewaar het;</span> <span class="verse"><a name="3">3</a>toe sy lamp bo my hoof geskyn het, ek by sy lig die duisternis deurwandel het;</span> <span class="verse"><a name="4">4</a>soos ek was in my herfsdae toe die verborgenheid van God oor my tent was;</span> <span class="verse"><a name="5">5</a>toe die Almagtige nog by my was, my kinders rondom my;</span> <span class="verse"><a name="6">6</a>toe my voetstappe gewas is in dikmelk en die rots by my strome van olie uitgegiet het.</span> <span class="verse"><a name="7">7</a>Toe ek uitgegaan het na die poort, op na die stad toe, op die markplein my sitplek reggemaak het,</span> <span class="verse"><a name="8">8</a>het die seuns weggekruip as hulle my sien, en grysaards het hulle opgerig en bly staan.</span> <span class="verse"><a name="9">9</a>Vorste het hulle woorde ingehou en die hand op hul mond gelê.</span> <span class="verse"><a name="10">10</a>Die stem van edeles is teruggehou, en hulle tong het gekleef aan hul verhemelte.</span> <span class="verse"><a name="11">11</a>Want het 'n oor net gehoor, dan prys dit my gelukkig; en het 'n oog net gesien, dan gee dit vir my getuienis.</span> <span class="verse"><a name="12">12</a>Want ek het die ellendige gered wat om hulp geroep het, en die wees en hom wat geen helper het nie.</span> <span class="verse"><a name="13">13</a>Die seën van hom wat klaar was om onder te gaan, het op my gekom; en die hart van die weduwee het ek laat jubel.</span> <span class="verse"><a name="14">14</a>Die geregtigheid was my kleed, en ek sy kleed; my reg was soos 'n mantel en 'n tulband.</span> <span class="verse"><a name="15">15</a>Oë was ek vir die blinde, en voete vir die lamme was ek.</span> <span class="verse"><a name="16">16</a>'n Vader was ek vir die behoeftiges; en die regsaak van hom wat ek nie geken het nie, het ek ondersoek.</span> <span class="verse"><a name="17">17</a>En ek het die tande van die kwaaddoener stukkend gebreek en die buit uit sy gebit geslinger.</span> <span class="verse"><a name="18">18</a>So het ek dan gedink: By my nes sal ek die asem uitblaas, en soos die feniks my dae vermenigvuldig.</span> <span class="verse"><a name="19">19</a>My wortel staan oop na die water toe, en dou vernag op my tak.</span> <span class="verse"><a name="20">20</a>My eer is altyd nuut by my, en my boog bly jonk in my hand.</span> <span class="verse"><a name="21">21</a>Na my het hulle geluister vol verwagting, en hulle het stil my raad aangehoor.</span> <span class="verse"><a name="22">22</a>N  my woorde het hulle nie weer gespreek nie, en my rede het op hulle gedrup.</span> <span class="verse"><a name="23">23</a>En hulle het op my gewag soos op reën, en hulle mond wyd oopgemaak soos vir lentereëns.</span> <span class="verse"><a name="24">24</a>Ek het hulle toegelag as hulle moedeloos was, en hulle kon die lig van my gesig nie verdonker nie.</span> <span class="verse"><a name="25">25</a>Het ek die weg na hulle toe gekies, dan sit ek as voorman en woon soos 'n koning onder die skare, soos een wat treuriges vertroos.</span> </p></div</div></div></body></html>