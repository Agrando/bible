<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/job/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/job">Job</a> &gt <strong>Chapter 23</strong></div><p><span class="verse"><a name="1">1</a>Maar Job het geantwoord en gesê:</span> <span class="verse"><a name="2">2</a>Nog altyd geld my geklaag as wederstrewigheid; my hand lê swaar op my gesug.</span> <span class="verse"><a name="3">3</a>Ag, as ek maar geweet het waar ek Hom kon vind, maar kon kom tot by sy woning!</span> <span class="verse"><a name="4">4</a>Dan sou ek die regsaak voor sy aangesig uiteensit en my mond met bewyse vul;</span> <span class="verse"><a name="5">5</a>ek sou verneem die woorde wat Hy my sou antwoord, en verstaan wat Hy aan my sou sê.</span> <span class="verse"><a name="6">6</a>Sou Hy met oormag teen my stry? Nee, maar Hy sou ag op my gee.</span> <span class="verse"><a name="7">7</a>Dan sou daar 'n opregte met Hom staan en pleit, en ek sou vir ewig van my regter vrykom.</span> <span class="verse"><a name="8">8</a>Kyk, ek gaan na die ooste, en Hy is nie daar nie; en na die weste, maar ek bemerk Hom nie.</span> <span class="verse"><a name="9">9</a>As Hy in die noorde werk, aanskou ek Hom nie; buig Hy af na die suide, dan sien ek Hom nie.</span> <span class="verse"><a name="10">10</a>Want Hy weet hoe my wandel is; as Hy my toets, sal ek soos goud te voorskyn kom.</span> <span class="verse"><a name="11">11</a>Aan sy voetstap het my voet vasgehou; sy weg het ek bewaar sonder om uit te draai.</span> <span class="verse"><a name="12">12</a>Van die gebod van sy lippe het ek nie afgewyk nie; die woorde van sy mond het ek bewaar meer as my eie wet.</span> <span class="verse"><a name="13">13</a>Maar Hy bly onveranderlik Een -- wie sal Hom dan teëhou? En wat sy siel begeer, dit doen Hy.</span> <span class="verse"><a name="14">14</a>Want Hy sal volbring wat oor my besluit is, en baie sulke dinge is daar by Hom.</span> <span class="verse"><a name="15">15</a>Daarom is ek verskrik voor sy aangesig; as ek daarop ag gee, vrees ek vir Hom.</span> <span class="verse"><a name="16">16</a>En God het my hart week gemaak, en die Almagtige het my verskrik.</span> <span class="verse"><a name="17">17</a>Want ek vergaan nie vanweë die duisternis of vanweë my eie aangesig wat deur donkerheid oordek is nie.</span> </p></div</div></div></body></html>