<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/job/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/job">Job</a> &gt <strong>Chapter 14</strong></div><p><span class="verse"><a name="1">1</a>Die mens uit 'n vrou gebore, is kort van dae en sat van onrus.</span> <span class="verse"><a name="2">2</a>Hy spruit uit soos 'n blom en verwelk; ook vlug hy soos 'n skaduwee en hou nie stand nie.</span> <span class="verse"><a name="3">3</a>En oor so een maak U die oë oop, en U bring my voor u gereg.</span> <span class="verse"><a name="4">4</a>Ag, kon maar 'n reine voortkom uit 'n onreine -- nie een nie!</span> <span class="verse"><a name="5">5</a>As dan sy dae vasgestel is, die getal van sy maande by U is, U vir hom grense gestel het waar hy nie oor kan gaan nie,</span> <span class="verse"><a name="6">6</a>kyk dan weg van hom af, dat hy kan rus -- totdat hy soos 'n dagloner hom tevrede voel met sy dag.</span> <span class="verse"><a name="7">7</a>Want vir 'n boom is daar verwagting: as dit afgekap word, loop dit weer uit en sy loot ontbreek nie.</span> <span class="verse"><a name="8">8</a>As sy wortel oud word in die aarde en sy stam sterf in die stof --</span> <span class="verse"><a name="9">9</a>van die reuk van die water spruit dit weer uit, en dit maak 'n tak soos 'n jong plantjie.</span> <span class="verse"><a name="10">10</a>Maar 'n man sterwe en is magteloos; ja, 'n mens blaas die asem uit en -- waar is hy?</span> <span class="verse"><a name="11">11</a>Die waters verdwyn uit die groot waterplas, en die rivier droog uit en lê droog --</span> <span class="verse"><a name="12">12</a>so lê die mens daar sonder om weer op te staan; totdat die hemele nie meer is nie, word hulle nie wakker of uit hul slaap opgewek nie.</span> <span class="verse"><a name="13">13</a>Ag, as U my maar in die doderyk wou wegsteek, my wou verberg totdat u toorn bedaar het, my 'n bepaalde tyd wou stel en dan aan my wou dink!</span> <span class="verse"><a name="14">14</a>As 'n mens sterwe, sal hy weer lewe? Dan sou ek hoop al die dae van my stryd totdat my aflossing kom;</span> <span class="verse"><a name="15">15</a>U sou roep, en ek sou U antwoord, na die maaksel van u hande sou U verlang.</span> <span class="verse"><a name="16">16</a>Want nou tel U my voetstappe. Let U nie op my sonde nie?</span> <span class="verse"><a name="17">17</a>My oortreding is verseël in 'n bondeltjie, en U sluit my ongeregtigheid weg.</span> <span class="verse"><a name="18">18</a>Maar soos 'n berg stukkend val as dit neerstort, en 'n rots versit word uit sy plek;</span> <span class="verse"><a name="19">19</a>die water klippe glad skuur; die stortvloede daarvan die grond van die aarde wegspoel; so is die verwagting van 'n mens -- U maak dit tot niet.</span> <span class="verse"><a name="20">20</a>U oorweldig hom vir ewig, en hy gaan heen; U verander sy gelaat en stuur hom weg.</span> <span class="verse"><a name="21">21</a>Sy kinders kom in eer, maar hy word dit nie gewaar nie; en hulle word gering, maar hy let nie op hulle nie.</span> <span class="verse"><a name="22">22</a>Net sy vlees aan hom voel pyn, en sy siel in hom treur.</span> </p></div</div></div></body></html>