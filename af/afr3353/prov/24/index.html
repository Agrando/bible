<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/prov/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/prov">Proverbs</a> &gt <strong>Chapter 24</strong></div><p><span class="verse"><a name="1">1</a>Wees nie afgunstig op die kwaaddoeners nie, en begeer nie om met hulle saam te wees nie.</span> <span class="verse"><a name="2">2</a>Want hulle hart bedink verwoesting, en hulle lippe spreek moeite.</span> <span class="verse"><a name="3">3</a>Deur wysheid word 'n huis gebou, en deur verstand word dit bevestig;</span> <span class="verse"><a name="4">4</a>en deur kennis word die kamers gevul met allerhande kosbare en lieflike goed.</span> <span class="verse"><a name="5">5</a>'n Wyse man is sterk, en 'n man van kennis ontwikkel krag.</span> <span class="verse"><a name="6">6</a>Want deur goeie oorleg kan jy voorspoedig oorlog voer, en die oorwinning is deur die menigte van raadgewers.</span> <span class="verse"><a name="7">7</a>Die wysheid is vir die sot te hoog; in die poort maak hy sy mond nie oop nie.</span> <span class="verse"><a name="8">8</a>Hy wat hom voorneem om kwaad te doen, word 'n skelm genoem.</span> <span class="verse"><a name="9">9</a>Die sonde is 'n dwase voorneme, en die spotter is 'n gruwel vir die mensdom.</span> <span class="verse"><a name="10">10</a>Gedra jy jou slap in die dag van benoudheid, dan skiet jou krag te kort.</span> <span class="verse"><a name="11">11</a>Red die wat na die dood gesleep word, en die wat na die slagbank wankel, hou hulle tog terug!</span> <span class="verse"><a name="12">12</a>As jy sê: Kyk, ons het dit nie geweet nie! -- sal Hy wat die harte toets, dit nie merk nie? En Hy wat let op jou siel, Hy kom dit te wete. En Hy vergeld die mens na sy werk.</span> <span class="verse"><a name="13">13</a>Eet heuning, my seun, want dit is goed, en heuningstroop is soet teen jou verhemelte.</span> <span class="verse"><a name="14">14</a>Erken dat die wysheid so is vir jou siel; as jy dit vind, dan is daar 'n toekoms, en jou hoop sal nie verydel word nie.</span> <span class="verse"><a name="15">15</a>Loer nie, o goddelose, op die woning van die regverdige, verwoes sy verblyfplek nie.</span> <span class="verse"><a name="16">16</a>Want sewe maal val die regverdige en staan weer op, maar die goddelose struikel in die ongeluk.</span> <span class="verse"><a name="17">17</a>As jou vyand val, verheug jou nie; en as hy struikel, laat jou hart nie juig nie,</span> <span class="verse"><a name="18">18</a>dat die HERE dit nie sien en dit miskien verkeerd is in sy oë en Hy sy toorn van hom afwend nie.</span> <span class="verse"><a name="19">19</a>Vererg jou nie oor die kwaaddoeners nie, wees nie afgunstig op die goddelose nie.</span> <span class="verse"><a name="20">20</a>Want die kwaaddoener het geen toekoms nie, die lamp van die goddelose gaan dood.</span> <span class="verse"><a name="21">21</a>My seun, vrees die HERE en die koning, laat jou nie in met oproerige mense nie.</span> <span class="verse"><a name="22">22</a>Want skielik sal hulle ongeluk opkom, en die uitgang van hulle jare, wie weet dit?</span> <span class="verse"><a name="23">23</a>Ook hierdie spreuke is van die wyse manne afkomstig. Om partydig te wees in die gereg, is verkeerd.</span> <span class="verse"><a name="24">24</a>Hy wat vir die skuldige sê: Jy het reg! -- die volke sal hom vervloek, die nasies sal hom verwens.</span> <span class="verse"><a name="25">25</a>Maar met die wat onpartydig straf, gaan dit goed; en oor hulle kom die seën van voorspoed.</span> <span class="verse"><a name="26">26</a>Hy wat regte antwoorde gee, soen die lippe.</span> <span class="verse"><a name="27">27</a>Maak jou werk buitekant reg, en bring dit vir jou op die land in orde; daarna moet jy dan jou huis bou.</span> <span class="verse"><a name="28">28</a>Wees nie sonder oorsaak getuie teen jou naaste nie; want mag jy met jou lippe mislei?</span> <span class="verse"><a name="29">29</a>Moenie sê nie: Soos hy aan my gedoen het, so sal ek aan hom doen -- ek sal die man vergelde na sy werk.</span> <span class="verse"><a name="30">30</a>Ek het by die land van 'n lui man verbygeloop en langs die wingerd van 'n verstandelose mens,</span> <span class="verse"><a name="31">31</a>en kyk, dit was heeltemal toegegroei van die dorings, sy oppervlakte was oordek met brandnekels en sy klipmuur omgegooi.</span> <span class="verse"><a name="32">32</a>En ek het dit aanskou, ja, daarop gelet, gekyk, en lering aangeneem:</span> <span class="verse"><a name="33">33</a>Nog 'n bietjie slaap, nog 'n bietjie sluimer, nog 'n bietjie hande-vou om uit te rus;</span> <span class="verse"><a name="34">34</a>dan kom jou armoede aangeloop en jou gebrek soos 'n gewapende man.</span> </p></div</div></div></body></html>