<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/prov/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/prov">Proverbs</a> &gt <strong>Chapter 31</strong></div><p><span class="verse"><a name="1">1</a>Die woorde van L,muël, die koning van Massa, waarmee sy moeder hom vermaan het:</span> <span class="verse"><a name="2">2</a>Wat, my seun, ja wat, seun van my skoot, ja wat, seun van my geloftes, sal ek sê?</span> <span class="verse"><a name="3">3</a>Gee jou krag nie aan vroue of jou omgang aan die wat konings uitroei nie.</span> <span class="verse"><a name="4">4</a>Die konings, o L,muël, die konings moet nie wyn drink nie, en die vorste moet nie sterk drank begeer nie;</span> <span class="verse"><a name="5">5</a>anders drink hy en vergeet die insettinge en verdraai die reg van al die ellendiges.</span> <span class="verse"><a name="6">6</a>Gee sterk drank aan hom wat wil ondergaan, en wyn aan die wat bitter bedroef is.</span> <span class="verse"><a name="7">7</a>Laat hy drink en sy armoede vergeet en aan sy moeite nie meer dink nie.</span> <span class="verse"><a name="8">8</a>Maak jou mond oop vir die stomme, vir die regsaak van almal wat wegkwyn.</span> <span class="verse"><a name="9">9</a>Maak jou mond oop, oordeel regverdig, en verskaf reg aan die ellendige en die behoeftige.</span> <span class="verse"><a name="10">10</a>Alef. Wie sal 'n deugsame vrou vind? want haar waarde is ver bo korale.</span> <span class="verse"><a name="11">11</a>Bet. Die hart van haar man vertrou op haar, en aan wins sal dit hom nie ontbreek nie.</span> <span class="verse"><a name="12">12</a>Gimel. Sy doen aan hom goed, en nie kwaad nie, al die dae van haar lewe.</span> <span class="verse"><a name="13">13</a>Dalet. Sy sorg vir wol en vlas, en sy werk met gewillige hande.</span> <span class="verse"><a name="14">14</a>He. Sy is soos die skepe van 'n handelaar -- van ver af bring sy haar brood in.</span> <span class="verse"><a name="15">15</a>Wau. En sy staan op as dit nog nag is en gee voedsel aan haar huisgesin en die bestemde deel aan haar diensmeisies.</span> <span class="verse"><a name="16">16</a>Sajin. Sy dink na oor 'n stuk grond en koop dit, van die vrug van haar hande plant sy 'n wingerd.</span> <span class="verse"><a name="17">17</a>Get. Sy omgord haar lendene met krag en hou haar arms stewig.</span> <span class="verse"><a name="18">18</a>Tet. Sy voel dat haar wins goed is, in die nag gaan haar lamp nie dood nie.</span> <span class="verse"><a name="19">19</a>Jod. Sy steek haar hande uit na die spinstok, en haar handpalms hou die spoel vas.</span> <span class="verse"><a name="20">20</a>Kaf. Sy brei haar handpalm uit na die ellendige, en sy steek haar hande uit na die behoeftige.</span> <span class="verse"><a name="21">21</a>Lamed. Sy is nie bevrees vir haar huisgesin vanweë die sneeu nie, want haar hele huisgesin dra skarlaken stof.</span> <span class="verse"><a name="22">22</a>Mem. Sy maak vir haarself dekens, haar tabberd is van fyn linne en purper.</span> <span class="verse"><a name="23">23</a>Noen. Haar man is bekend in die poorte as hy saam met die oudstes van die land sit.</span> <span class="verse"><a name="24">24</a>Samek. Sy maak hemde en verkoop dit, en gordels lewer sy aan die handelaars.</span> <span class="verse"><a name="25">25</a>Ajin. Sterkte en eer is haar kleed, en sy lag oor die dag wat kom.</span> <span class="verse"><a name="26">26</a>Pe. Haar mond maak sy oop met wysheid, en vriendelike onderrigting is op haar tong.</span> <span class="verse"><a name="27">27</a>Sade. Opmerksaam gaan sy die werksaamhede van haar huis na, en die brood van luiheid eet sy nie.</span> <span class="verse"><a name="28">28</a>Kof. Haar seuns tree op en noem haar gelukkig, haar man ook, en hy prys haar:</span> <span class="verse"><a name="29">29</a>Resj. Baie dogters het hulle knap gedra, maar jy oortref hulle almal.</span> <span class="verse"><a name="30">30</a>Sjin. Die bevalligheid is bedrog, en die skoonheid is nietigheid; 'n vrou wat die HERE vrees, sy moet geprys word.</span> <span class="verse"><a name="31">31</a>Tau. Gee haar van die vrug van haar hande, en laat haar werke haar prys in die poorte.</span> </p></div</div></div></body></html>