<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/prov/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/prov">Proverbs</a> &gt <strong>Chapter 7</strong></div><p><span class="verse"><a name="1">1</a>My seun, onderhou my woorde en bewaar my gebooie by jou;</span> <span class="verse"><a name="2">2</a>onderhou my gebooie, dan sal jy lewe, en my onderwysing soos jou oogappel;</span> <span class="verse"><a name="3">3</a>bind hulle aan jou vingers, skryf hulle op die tafel van jou hart.</span> <span class="verse"><a name="4">4</a>Sê aan die wysheid: Jy is my suster! en noem die verstand jou vertroueling,</span> <span class="verse"><a name="5">5</a>sodat hulle jou kan bewaar vir die vreemde vrou, vir die ontugtige wat met haar woorde vlei.</span> <span class="verse"><a name="6">6</a>Want ek het deur die venster van my huis, deur my tralievenster uitgekyk,</span> <span class="verse"><a name="7">7</a>en ek het onder die eenvoudiges gesien, onder die jongmense 'n verstandelose jongman opgemerk,</span> <span class="verse"><a name="8">8</a>wat op die straat verbygaan naby haar hoek en in die rigting van haar huis stap,</span> <span class="verse"><a name="9">9</a>in die skemer, in die aand van die dag, in die middel van die nag en die donker.</span> <span class="verse"><a name="10">10</a>En kyk, daar kom 'n vrou hom tegemoet, soos 'n hoer aangetrek en listig van hart --</span> <span class="verse"><a name="11">11</a>sy is onrustig en losbandig, haar voete kan nie in haar huis bly nie --</span> <span class="verse"><a name="12">12</a>nou buitekant, dan weer op die pleine, en sy staan by elke hoek en loer.</span> <span class="verse"><a name="13">13</a>En sy het hom gegryp en hom gesoen, met 'n onbeskaamde gesig vir hom gesê:</span> <span class="verse"><a name="14">14</a>Ek moes dankoffers bring, vandag het ek my geloftes betaal;</span> <span class="verse"><a name="15">15</a>daarom het ek uitgegaan om jou te ontmoet, om jou aangesig te soek, en ek het jou gekry.</span> <span class="verse"><a name="16">16</a>Ek het my bed met dekens opgemaak, met bont spreie van Egiptiese linne;</span> <span class="verse"><a name="17">17</a>ek het my bed besprinkel met mirre, alewee en kaneel --</span> <span class="verse"><a name="18">18</a>kom, laat ons dronk word van liefde tot die môre toe, laat ons mekaar vrolik maak in welluste.</span> <span class="verse"><a name="19">19</a>Want die man is nie tuis nie, hy het ver weg op reis gegaan,</span> <span class="verse"><a name="20">20</a>die geldbeurs het hy met hom saamgeneem, teen die dag van volmaan sal hy eers tuis kom.</span> <span class="verse"><a name="21">21</a>Sy het hom verlei deur haar baie mooipraatjies, deur die gladheid van haar lippe het sy hom verlok.</span> <span class="verse"><a name="22">22</a>Hy loop skielik agter haar aan soos 'n bees wat na die slagpaal gaan, en soos voetboeie wat dien tot tugtiging van die sot,</span> <span class="verse"><a name="23">23</a>totdat die pyl sy lewer splits; soos 'n voël haastig na die vangnet vlieg -- sonder om te weet dat dit ten koste van sy lewe is.</span> <span class="verse"><a name="24">24</a>Hoor dan nou na my, seuns, en luister na die woorde van my mond.</span> <span class="verse"><a name="25">25</a>Laat jou hart nie afwyk na haar weë nie, dwaal nie rond op haar paaie nie.</span> <span class="verse"><a name="26">26</a>Want baie is die gesneuweldes wat sy laat val het, en talryk almal wat deur haar vermoor is.</span> <span class="verse"><a name="27">27</a>Haar huis is weë na die doderyk, wat afdaal na die kamers van die dood.</span> </p></div</div></div></body></html>