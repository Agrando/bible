<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/prov/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/prov">Proverbs</a> &gt <strong>Chapter 26</strong></div><p><span class="verse"><a name="1">1</a>Soos sneeu in die somer en soos reën in die oestyd, so pas eer nie by 'n dwaas nie.</span> <span class="verse"><a name="2">2</a>Soos die voëltjie wegfladder, soos die swaweltjie wegvlieg, so is 'n vervloeking sonder oorsaak: dit kom nie uit nie.</span> <span class="verse"><a name="3">3</a>'n Sweep is vir die perd, 'n toom vir die esel en 'n roede vir die rug van die dwase.</span> <span class="verse"><a name="4">4</a>Antwoord 'n dwaas nie na sy sotheid nie, sodat jy ook nie net soos hy word nie.</span> <span class="verse"><a name="5">5</a>Antwoord 'n dwaas na sy sotheid, sodat hy nie wys is in sy eie oë nie.</span> <span class="verse"><a name="6">6</a>Hy kap sy voete af, hy ly onreg, wat 'n boodskap stuur deur middel van 'n dwaas.</span> <span class="verse"><a name="7">7</a>Soos die bene van 'n lamme slap afhang, so is 'n spreuk in die mond van die dwase.</span> <span class="verse"><a name="8">8</a>Soos een wat 'n klip in 'n slinger vasbind, so is hy wat eer gee aan 'n dwaas.</span> <span class="verse"><a name="9">9</a>Soos 'n doring wat in die hand van 'n dronkaard geraak het, so is 'n spreuk in die mond van die dwase.</span> <span class="verse"><a name="10">10</a>Soos 'n skutter wat alles in gevaar bring, is hy wat 'n dwaas huur, sowel as hy wat verbygangers huur.</span> <span class="verse"><a name="11">11</a>Soos 'n hond wat na sy uitbraaksel teruggaan, is 'n dwaas wat sy sotheid weer ophaal.</span> <span class="verse"><a name="12">12</a>Het jy 'n man gesien wat wys is in sy eie oë? Daar is meer hoop vir 'n dwaas as vir hom.</span> <span class="verse"><a name="13">13</a>Die luiaard sê: Daar is 'n leeu op die pad, 'n leeu op die pleine.</span> <span class="verse"><a name="14">14</a>'n Deur draai rond op sy skarniere, so die luiaard op sy bed.</span> <span class="verse"><a name="15">15</a>Het die luiaard sy hand in die skottel gesteek, hy is te moeg om dit na sy mond terug te bring.</span> <span class="verse"><a name="16">16</a>Die luiaard is wyser in sy eie oë as sewe wat verstandig antwoord.</span> <span class="verse"><a name="17">17</a>Hy wat 'n verbylopende hond aan die ore gryp, is een wat hom vererg oor 'n twis wat hom nie aangaan nie.</span> <span class="verse"><a name="18">18</a>Soos een wat onverskillig vuurpyle, dodelike pyle afskiet,</span> <span class="verse"><a name="19">19</a>so is die man wat sy naaste bedrieg en sê: Ek speel somaar.</span> <span class="verse"><a name="20">20</a>Deur gebrek aan hout gaan die vuur dood, en as daar geen kwaadstoker is nie, bedaar die twis.</span> <span class="verse"><a name="21">21</a>Soos kole die gloed en hout die vuur laat opvlam, so is 'n twisgierige man om 'n twis aan te hits.</span> <span class="verse"><a name="22">22</a>Die woorde van 'n kwaadstoker is soos lekkernye, en dit gly af na die kamers van die binneste.</span> <span class="verse"><a name="23">23</a>Silwerskuim waarmee 'n potskerf oorgetrek is -- so is gloeiende lippe en 'n slegte hart.</span> <span class="verse"><a name="24">24</a>Die hater veins met sy lippe, maar in sy binneste koester hy bedrog.</span> <span class="verse"><a name="25">25</a>As hy sy stem lieflik maak, vertrou hom nie; want sewe gruwels is in sy hart.</span> <span class="verse"><a name="26">26</a>Al verberg die haat homself in bedrog, sy boosheid word in die vergadering openbaar.</span> <span class="verse"><a name="27">27</a>Wie 'n kuil grawe, sal daarin val; en hy wat 'n klip rol, dit sal na hom terugkom.</span> <span class="verse"><a name="28">28</a>'n Valse tong haat die wat hy verbrysel het, en 'n gladde mond bewerk ondergang.</span> </p></div</div></div></body></html>