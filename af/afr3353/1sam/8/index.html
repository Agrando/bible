<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/1sam/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/1sam">1 Samuel</a> &gt <strong>Chapter 8</strong></div><p><span class="verse"><a name="1">1</a>En toe Samuel oud was, het hy sy seuns as rigters oor Israel aangestel.</span> <span class="verse"><a name="2">2</a>Die naam van sy eersgeborene was Joël, en die naam van sy tweede Ab¡a, rigters in Bers,ba.</span> <span class="verse"><a name="3">3</a>Maar sy seuns het nie in sy weë gewandel nie: hulle het onregverdige wins agternageloop en omkoopgeskenke aangeneem en die reg verdraai.</span> <span class="verse"><a name="4">4</a>Toe kom al die oudstes van Israel bymekaar, en hulle gaan na Samuel in Rama</span> <span class="verse"><a name="5">5</a>en sê vir hom: Kyk, u is oud, en u seuns wandel nie in u weë nie; stel nou 'n koning oor ons aan om ons te rig soos by al die nasies.</span> <span class="verse"><a name="6">6</a>Maar die woord was verkeerd in die oë van Samuel toe hulle gesê het: Gee ons 'n koning om ons te rig, en Samuel het tot die HERE gebid.</span> <span class="verse"><a name="7">7</a>Toe sê die HERE vir Samuel: Luister na die volk in alles wat hulle aan jou sê, want nie jou het hulle verwerp nie, maar My het hulle verwerp om nie koning oor hulle te wees nie.</span> <span class="verse"><a name="8">8</a>Soos al die werke wat hulle gedoen het, van die dag af dat Ek hulle uit Egipte laat optrek het tot vandag toe, dat hulle My verlaat en ander gode gedien het -- so doen hulle ook met jou.</span> <span class="verse"><a name="9">9</a>Luister dan nou na hulle: jy moet hulle net ernstig waarsku en hulle die reg van die koning meedeel wat oor hulle sal regeer.</span> <span class="verse"><a name="10">10</a>Samuel het toe al die woorde van die HERE oorgebring aan die volk wat 'n koning van hom gevra het.</span> <span class="verse"><a name="11">11</a>En hy het gesê: Dit sal die reg wees van die koning wat oor julle sal regeer: Julle seuns sal hy neem en hulle vir homself aanstel by sy wa en by sy perde, dat hulle voor sy wa uit hardloop;</span> <span class="verse"><a name="12">12</a>en om hulle vir homself aan te stel as owerstes oor duisend en owerstes oor vyftig, en om sy land te ploeg en om sy oes in te samel, en om sy oorlogswapens en gereedskap vir sy strydwaens te maak.</span> <span class="verse"><a name="13">13</a>Ook julle dogters sal hy neem as salfmengsters en as kooksters en baksters.</span> <span class="verse"><a name="14">14</a>En van julle lande en julle wingerde en julle olyfboorde sal hy die beste neem en aan sy dienaars gee.</span> <span class="verse"><a name="15">15</a>En van julle saailande en julle wingerde sal hy die tiendes neem en dit aan sy hofdienaars en sy dienaars gee.</span> <span class="verse"><a name="16">16</a>En julle slawe en slavinne en julle beste jongmanne en julle esels sal hy neem en vir sy werk gebruik.</span> <span class="verse"><a name="17">17</a>Van julle kleinvee sal hy die tiendes neem, en self sal julle sy slawe wees.</span> <span class="verse"><a name="18">18</a>En in die dag sal julle roep vanweë jul koning wat julle vir jul verkies het, en die HERE sal julle in die dag nie verhoor nie.</span> <span class="verse"><a name="19">19</a>Maar die volk het geweier om na Samuel te luister en gesê: Nee, maar daar moet 'n koning oor ons wees,</span> <span class="verse"><a name="20">20</a>dat ons ook kan wees soos al die nasies -- dat ons koning ons kan rig en voor ons uit trek en ons oorloë voer.</span> <span class="verse"><a name="21">21</a>En Samuel het al die woorde van die volk aangehoor en dit voor die ore van die HERE uitgespreek.</span> <span class="verse"><a name="22">22</a>Toe sê die HERE vir Samuel: Luister na hulle en stel 'n koning oor hulle aan. En Samuel het vir die manne van Israel gesê: Gaan heen, elkeen na sy stad.</span> </p></div</div></div></body></html>