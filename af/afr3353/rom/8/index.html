<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/rom/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/rom">Romans</a> &gt <strong>Chapter 8</strong></div><p><span class="verse"><a name="1">1</a>Daar is dan nou geen veroordeling vir die wat in Christus Jesus is nie, vir die wat nie na die vlees wandel nie, maar na die Gees.</span> <span class="verse"><a name="2">2</a>Want die wet van die Gees van die lewe in Christus Jesus het my vrygemaak van die wet van die sonde en die dood.</span> <span class="verse"><a name="3">3</a>Want God het wat vir die wet onmoontlik was, omdat dit kragteloos was deur die vlees deur sy eie Seun in die gelykheid van die sondige vlees te stuur, en dit ter wille van die sonde, die sonde veroordeel in die vlees,</span> <span class="verse"><a name="4">4</a>sodat die reg van die wet vervul kon word in ons wat nie na die vlees wandel nie, maar na die Gees.</span> <span class="verse"><a name="5">5</a>Want die wat vleeslik is, bedink vleeslike dinge, maar die wat geestelik is, geestelike dinge.</span> <span class="verse"><a name="6">6</a>Want wat die vlees bedink, is die dood, maar wat die Gees bedink, is lewe en vrede,</span> <span class="verse"><a name="7">7</a>omdat wat die vlees bedink, vyandskap teen God is; want dit onderwerp hom nie aan die wet van God nie, want dit kan ook nie.</span> <span class="verse"><a name="8">8</a>En die wat in die vlees is, kan God nie behaag nie;</span> <span class="verse"><a name="9">9</a>julle is egter nie in die vlees nie, maar in die Gees, as naamlik die Gees van God in julle woon. Maar as iemand die Gees van Christus nie het nie, die behoort nie aan Hom nie.</span> <span class="verse"><a name="10">10</a>Maar as Christus in julle is, dan is die liggaam dood vanweë die sonde, maar die gees is lewe vanweë die geregtigheid.</span> <span class="verse"><a name="11">11</a>En as die Gees van Hom wat Jesus uit die dode opgewek het, in julle woon, dan sal Hy wat Christus uit die dode opgewek het, ook julle sterflike liggame lewend maak deur sy Gees wat in julle woon.</span> <span class="verse"><a name="12">12</a>Daarom dan, broeders, is ons skuldenaars, nie aan die vlees om na die vlees te lewe nie;</span> <span class="verse"><a name="13">13</a>want as julle na die vlees lewe, sal julle sterwe, maar as julle deur die Gees die werke van die liggaam doodmaak, sal julle lewe.</span> <span class="verse"><a name="14">14</a>Want almal wat deur die Gees van God gelei word, die is kinders van God.</span> <span class="verse"><a name="15">15</a>Want julle het nie ontvang 'n gees van slawerny om weer te vrees nie, maar julle het ontvang die Gees van aanneming tot kinders, deur wie ons roep: Abba, Vader!</span> <span class="verse"><a name="16">16</a>Die Gees self getuig saam met ons gees dat ons kinders van God is;</span> <span class="verse"><a name="17">17</a>en as ons kinders is, dan ook erfgename, erfgename van God en mede erfgename van Christus, as ons naamlik saam met Hom ly, sodat ons ook saam met Hom verheerlik kan word.</span> <span class="verse"><a name="18">18</a>Want ek reken dat die lyding van die teenwoordige tyd nie opweeg teen die heerlikheid wat aan ons geopenbaar sal word nie.</span> <span class="verse"><a name="19">19</a>Want die skepping wag met reikhalsende verlange op die openbaarmaking van die kinders van God.</span> <span class="verse"><a name="20">20</a>Want die skepping is aan die nietigheid onderworpe nie gewillig nie, maar ter wille van hom wat dit onderwerp het</span> <span class="verse"><a name="21">21</a>in die hoop dat ook die skepping self vrygemaak sal word van die slawerny van die verganklikheid tot die vryheid van die heerlikheid van die kinders van God.</span> <span class="verse"><a name="22">22</a>Want ons weet dat die hele skepping tesame sug en tesame in barensnood is tot nou toe.</span> <span class="verse"><a name="23">23</a>En nie alleen dit nie, maar ons self ook wat die eerstelinge van die Gees het, ons sug ook in onsself in afwagting van die aanneming tot kinders, naamlik die verlossing van ons liggaam.</span> <span class="verse"><a name="24">24</a>Want ons is gered in hoop; maar die hoop wat gesien word, is geen hoop nie; want wat iemand sien, waarom hoop hy dit nog?</span> <span class="verse"><a name="25">25</a>Maar as ons hoop wat ons nie sien nie, dan wag ons daarop met volharding.</span> <span class="verse"><a name="26">26</a>En net so kom ook die Gees ons swakhede te hulp, want ons weet nie reg wat ons moet bid nie, maar die Gees self tree vir ons in met onuitspreeklike sugtinge.</span> <span class="verse"><a name="27">27</a>En Hy wat die harte deursoek, weet wat die bedoeling van die Gees is, omdat Hy ooreenkomstig die wil van God vir die heiliges intree.</span> <span class="verse"><a name="28">28</a>En ons weet dat vir hulle wat God liefhet, alles ten goede meewerk, vir hulle wat na sy voorneme geroep is.</span> <span class="verse"><a name="29">29</a>Want die wat Hy vantevore geken het, die het Hy ook vantevore verordineer om gelykvormig te wees aan die beeld van sy Seun, sodat Hy die eersgeborene kan wees onder baie broeders;</span> <span class="verse"><a name="30">30</a>en die wat Hy vantevore verordineer het, die het Hy ook geroep; en die wat Hy geroep het, die het Hy ook geregverdig; en die wat Hy geregverdig het, die het Hy ook verheerlik.</span> <span class="verse"><a name="31">31</a>Wat sal ons dan van hierdie dinge sê? As God v¡r ons is, wie kan teen ons wees?</span> <span class="verse"><a name="32">32</a>Hy wat selfs sy eie Seun nie gespaar het nie, maar Hom vir ons almal oorgegee het, hoe sal Hy nie saam met Hom ons ook alles genadiglik skenk nie?</span> <span class="verse"><a name="33">33</a>Wie sal beskuldiging inbring teen die uitverkorenes van God? God is dit wat regverdig maak.</span> <span class="verse"><a name="34">34</a>Wie is dit wat veroordeel? Christus is dit wat gesterf het, ja, meer nog, wat ook opgewek is, wat ook aan die regterhand van God is, wat ook vir ons intree.</span> <span class="verse"><a name="35">35</a>Wie sal ons skei van die liefde van Christus verdrukking of benoudheid of vervolging of honger of naaktheid of gevaar of swaard?</span> <span class="verse"><a name="36">36</a>Soos geskrywe is: Om U ontwil word ons die hele dag gedood, ons is gereken as slagskape.</span> <span class="verse"><a name="37">37</a>Maar in al hierdie dinge is ons meer as oorwinnaars deur Hom wat ons liefgehad het.</span> <span class="verse"><a name="38">38</a>Want ek is versekerd dat geen dood of lewe of engele of owerhede of magte of teenwoordige of toekomende dinge</span> <span class="verse"><a name="39">39</a>of hoogte of diepte of enige ander skepsel ons sal kan skei van die liefde van God wat daar in Christus Jesus, onse Here, is nie.</span> </p></div</div></div></body></html>