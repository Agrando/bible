<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/rom/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/rom">Romans</a> &gt <strong>Chapter 14</strong></div><p><span class="verse"><a name="1">1</a>En neem hom aan wat swak is in die geloof, nie om oor sy gevoelens te oordeel nie.</span> <span class="verse"><a name="2">2</a>Die een glo dat 'n mens alles mag eet, maar hy wat swak is, eet groente.</span> <span class="verse"><a name="3">3</a>Hy wat eet, moet hom wat nie eet, nie verag nie; en hy wat nie eet, moet hom wat eet, nie oordeel nie, want God het hom aangeneem.</span> <span class="verse"><a name="4">4</a>Wie is jy wat die huiskneg van 'n ander oordeel? Hy staan of val met betrekking tot sy eie heer; maar hy sal staande bly, want God is magtig om hom staande te hou.</span> <span class="verse"><a name="5">5</a>Die een ag die een dag bo die ander, die ander ag al die dae gelyk. Laat elkeen in sy eie gemoed ten volle oortuig wees.</span> <span class="verse"><a name="6">6</a>Hy wat die dag waarneem, neem dit waar tot eer van die Here; en hy wat die dag nie waarneem nie, neem dit nie waar nie tot eer van die Here; en wie eet, eet tot eer van die Here, want hy dank God; en wie nie eet nie, eet nie tot eer van die Here, en hy dank God.</span> <span class="verse"><a name="7">7</a>Want niemand van ons leef vir homself nie en niemand sterf vir homself nie.</span> <span class="verse"><a name="8">8</a>Want as ons lewe, leef ons tot eer van die Here; en as ons sterwe, sterf ons tot eer van die Here; of ons dan lewe en of ons sterwe, ons behoort aan die Here.</span> <span class="verse"><a name="9">9</a>Want hiervoor het Christus ook gesterwe en opgestaan en weer lewend geword, om oor dode sowel as lewende te heers.</span> <span class="verse"><a name="10">10</a>Maar jy, waarom oordeel jy jou broeder? Of jy ook, waarom verag jy jou broeder? Want ons sal almal voor die regterstoel van Christus gestel word.</span> <span class="verse"><a name="11">11</a>Want daar is geskrywe: So waaragtig as Ek leef, sê die Here, voor My sal elke knie buig, en elke tong sal God bely.</span> <span class="verse"><a name="12">12</a>So sal elkeen van ons dan vir homself aan God rekenskap gee.</span> <span class="verse"><a name="13">13</a>Laat ons dan mekaar nie meer oordeel nie, maar besluit d¡t liewer, om nie die broeder 'n hindernis of struikelblok in die weg te lê nie.</span> <span class="verse"><a name="14">14</a>Ek weet en is oortuig in die Here Jesus dat niks op sigself onrein is nie, maar hy wat reken dat iets onrein is, vir hom is dit onrein.</span> <span class="verse"><a name="15">15</a>Maar as jou broeder deur voedsel gegrief word, dan wandel jy nie meer volgens die liefde nie. Moenie deur jou voedsel hom te gronde rig vir wie Christus gesterf het nie.</span> <span class="verse"><a name="16">16</a>Laat dan van die goeie wat aan julle behoort, nie kwaad gespreek word nie.</span> <span class="verse"><a name="17">17</a>Want die koninkryk van God is nie spys en drank nie, maar geregtigheid en vrede en blydskap in die Heilige Gees.</span> <span class="verse"><a name="18">18</a>Want hy wat Christus hierin dien, is aan God welgevallig en by die mense geag.</span> <span class="verse"><a name="19">19</a>Laat ons dan najaag wat tot vrede en onderlinge stigting dien.</span> <span class="verse"><a name="20">20</a>Moenie ter wille van voedsel die werk van God afbreek nie. Alles is wel rein, maar dit is verkeerd vir 'n mens om te eet as dit tot aanstoot is.</span> <span class="verse"><a name="21">21</a>Dit is goed om geen vleis te eet of wyn te drink of iets te doen waardeur jou broeder aanstoot neem of struikel, of waarin hy swak is nie.</span> <span class="verse"><a name="22">22</a>Het jy geloof? Behou dit vir jouself voor die aangesig van God. Gelukkig is hy wat homself nie oordeel in wat hy vir geoorloof ag nie.</span> <span class="verse"><a name="23">23</a>Maar hy wat twyfel as hy eet, is veroordeel, omdat dit nie uit die geloof is nie; en alles wat nie uit die geloof is nie, is sonde.</span> </p></div</div></div></body></html>