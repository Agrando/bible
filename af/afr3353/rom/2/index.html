<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/rom/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/rom">Romans</a> &gt <strong>Chapter 2</strong></div><p><span class="verse"><a name="1">1</a>Daarom is jy, o mens wat oordeel, wie jy ook mag wees, sonder verontskuldiging; want waarin jy 'n ander oordeel, veroordeel jy jouself; want jy wat oordeel, doen dieselfde dinge.</span> <span class="verse"><a name="2">2</a>En ons weet dat die oordeel van God na waarheid is oor die wat sulke dinge doen.</span> <span class="verse"><a name="3">3</a>En meen jy, o mens wat hulle oordeel wat sulke dinge doen, en dit self doen, dat jy die oordeel van God sal ontvlug?</span> <span class="verse"><a name="4">4</a>Of verag jy die rykdom van sy goedertierenheid en verdraagsaamheid en lankmoedigheid, omdat jy nie besef dat die goedertierenheid van God jou tot bekering wil lei nie?</span> <span class="verse"><a name="5">5</a>Maar ooreenkomstig jou verhardheid en onbekeerlike hart vergader jy vir jou toorn as 'n skat in die dag van die toorn en die openbaring van die regverdige oordeel van God</span> <span class="verse"><a name="6">6</a>wat elkeen sal vergeld na sy werke:</span> <span class="verse"><a name="7">7</a>aan die wat deur volharding in goeie werke heerlikheid, eer en onverganklikheid soek die ewige lewe;</span> <span class="verse"><a name="8">8</a>maar aan die wat eiesinnig en aan die waarheid ongehoorsaam, maar aan die ongeregtigheid gehoorsaam is grimmigheid en toorn;</span> <span class="verse"><a name="9">9</a>verdrukking en benoudheid oor die siel van elke mens wat kwaad doen, oor die Jood eerste en ook oor die Griek;</span> <span class="verse"><a name="10">10</a>maar heerlikheid en eer en vrede vir elkeen wat goed doen, vir die Jood eerste en ook vir die Griek.</span> <span class="verse"><a name="11">11</a>Want daar is geen aanneming van die persoon by God nie.</span> <span class="verse"><a name="12">12</a>Want almal wat sonder wet gesondig het, sal ook sonder wet verlore gaan; en almal wat onder die wet gesondig het, sal deur die wet geoordeel word;</span> <span class="verse"><a name="13">13</a>omdat nie die hoorders van die wet by God regverdig is nie, maar die daders van die wet geregverdig sal word.</span> <span class="verse"><a name="14">14</a>Want wanneer die heidene, wat geen wet het nie, van nature die dinge van die wet doen, is hulle vir hulleself 'n wet, al het hulle geen wet nie;</span> <span class="verse"><a name="15">15</a>omdat hulle toon dat die werk van die wet in hulle harte geskrywe staan, terwyl hulle gewete saam getuienis gee en die gedagtes mekaar onderling beskuldig of ook verontskuldig,</span> <span class="verse"><a name="16">16</a>in die dag wanneer God die verborge dinge van die mense deur Jesus Christus sal oordeel, volgens my evangelie.</span> <span class="verse"><a name="17">17</a>Kyk, jy dra die naam van Jood en steun op die wet en beroem jou op God,</span> <span class="verse"><a name="18">18</a>en jy ken sy wil en onderskei die dinge waar dit op aankom, omdat jy uit die wet onderrig word,</span> <span class="verse"><a name="19">19</a>en jy is oortuig dat jy 'n leidsman is van blindes, 'n lig vir die wat in duisternis is,</span> <span class="verse"><a name="20">20</a>'n opvoeder van onverstandiges, 'n leermeester van onervarenes, omdat jy die beliggaming van die kennis en die waarheid in die wet het</span> <span class="verse"><a name="21">21</a>jy dan, wat 'n ander leer, leer jy jouself nie? Jy wat preek dat 'n mens nie mag steel nie, steel jy?</span> <span class="verse"><a name="22">22</a>Jy wat sê dat 'n mens nie owerspel mag pleeg nie, pleeg jy owerspel? Jy wat 'n afsku van die afgode het, pleeg jy tempelroof?</span> <span class="verse"><a name="23">23</a>Jy wat jou op die wet beroem, onteer jy God deur die oortreding van die wet?</span> <span class="verse"><a name="24">24</a>Want, soos geskrywe is, die Naam van God word om julle ontwil onder die heidene gelaster.</span> <span class="verse"><a name="25">25</a>Want die besnydenis is wel nuttig as jy die wet onderhou; maar as jy 'n oortreder van die wet is, het jou besnydenis onbesnedenheid geword.</span> <span class="verse"><a name="26">26</a>As die onbesnedene dan die verordeninge van die wet onderhou, sal sy onbesnedenheid dan nie as besnydenis gereken word nie?</span> <span class="verse"><a name="27">27</a>En sal hy wat van nature onbesnede is en die wet volbring, jou nie oordeel wat ondanks letter en besnydenis 'n oortreder van die wet is nie?</span> <span class="verse"><a name="28">28</a>Want nie hy is 'n Jood wat dit in die openbaar is nie, en nie d¡t is besnydenis wat dit in die openbaar in die vlees is nie;</span> <span class="verse"><a name="29">29</a>maar hy is 'n Jood wat dit in die verborgene is, en besnydenis is die van die hart, in die gees, nie na die letter nie. Sy lof is nie uit mense nie, maar uit God.</span> </p></div</div></div></body></html>