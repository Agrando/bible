<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/1cor/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/1cor">1 Corinthians</a> &gt <strong>Chapter 7</strong></div><p><span class="verse"><a name="1">1</a>Met betrekking tot die dinge waaroor julle aan my geskryf het -- dit is goed vir 'n man om 'n vrou nie aan te raak nie.</span> <span class="verse"><a name="2">2</a>Maar vanweë die hoererye moet elke man sy eie vrou hê, en elke vrou moet haar eie man hê.</span> <span class="verse"><a name="3">3</a>Die man moet aan die vrou die verskuldigde welwillendheid bewys, en net so ook die vrou aan die man.</span> <span class="verse"><a name="4">4</a>Die vrou het nie mag oor haar eie liggaam nie, maar die man; en net so ook het die man nie mag oor sy eie liggaam nie, maar die vrou.</span> <span class="verse"><a name="5">5</a>Onttrek julle nie aan mekaar nie, behalwe met wedersydse ooreenstemming vir 'n tyd lank om julle aan vas en gebed te kan wy; en kom weer bymekaar, sodat die Satan julle nie in versoeking bring deur julle gebrek aan selfbeheersing nie.</span> <span class="verse"><a name="6">6</a>Maar dit sê ek by wyse van toelating, nie by wyse van gebod nie.</span> <span class="verse"><a name="7">7</a>Want ek wens dat alle mense soos ek was; maar elkeen het sy eie genadegawe van God, die een so en die ander weer anders.</span> <span class="verse"><a name="8">8</a>Maar vir die ongetroudes en die weduwees sê ek, dit is vir hulle goed as hulle bly soos ek;</span> <span class="verse"><a name="9">9</a>maar as hulle hul nie kan beheers nie, laat hulle trou; want dit is beter om te trou as om van begeerte te brand.</span> <span class="verse"><a name="10">10</a>En aan die getroudes beveel ek -- nie ek nie, maar die Here -- dat die vrou nie van die man moet skei nie;</span> <span class="verse"><a name="11">11</a>en as sy tog van hom skei, moet sy ongetroud bly, of haar met haar man versoen; en dat die man sy vrou nie moet verstoot nie.</span> <span class="verse"><a name="12">12</a>Maar vir die ander sê ek -- nie die Here nie -- as enige broeder 'n ongelowige vrou het en sy dit goedvind om met hom saam te lewe, moet hy haar nie verstoot nie;</span> <span class="verse"><a name="13">13</a>en as 'n vrou 'n ongelowige man het, en hy dit goedvind om met haar saam te lewe, moet sy hom nie verstoot nie.</span> <span class="verse"><a name="14">14</a>Want die ongelowige man is geheilig deur die vrou, en die ongelowige vrou is geheilig deur die man; want anders sou julle kinders onrein wees, maar nou is hulle heilig.</span> <span class="verse"><a name="15">15</a>Maar as die ongelowige wil skei, laat hom skei. In sulke gevalle is die broeder of suster nie gebonde nie. Maar God het ons tot vrede geroep.</span> <span class="verse"><a name="16">16</a>Want hoe weet jy, vrou, of jy die man sal red; of hoe weet jy, man, of jy die vrou sal red?</span> <span class="verse"><a name="17">17</a>Maar elkeen moet wandel net soos God hom dit toebedeel het, soos die Here elkeen geroep het. En so bepaal ek in al die gemeentes.</span> <span class="verse"><a name="18">18</a>Is iemand as 'n besnedene geroep -- hy moet die besnydenis nie laat verander nie; is iemand as onbesnedene geroep -- hy moet hom nie laat besny nie.</span> <span class="verse"><a name="19">19</a>Die besnydenis is niks en die onbesnedenheid is niks, maar die onderhouding van die gebooie van God.</span> <span class="verse"><a name="20">20</a>Laat elkeen in die roeping bly waarin hy geroep is.</span> <span class="verse"><a name="21">21</a>Is jy as slaaf geroep, laat dit jou nie kwel nie; maar as jy ook vry kan word, maak daar des te meer gebruik van.</span> <span class="verse"><a name="22">22</a>Want die slaaf wat in die Here geroep is, is 'n vrygemaakte van die Here; so is ook hy wat as vryman geroep is, 'n slaaf van Christus.</span> <span class="verse"><a name="23">23</a>Julle is duur gekoop; moenie slawe van mense word nie.</span> <span class="verse"><a name="24">24</a>Laat elkeen, broeders, in die staat waarin hy geroep is, daarin bly voor God.</span> <span class="verse"><a name="25">25</a>In verband met die maagde het ek geen bevel van die Here nie, maar ek gee my mening as iemand wat deur die barmhartigheid van die Here betroubaar is.</span> <span class="verse"><a name="26">26</a>Ek meen dat dit goed is vanweë die aanstaande nood -- dat dit goed is vir 'n mens om so te bly.</span> <span class="verse"><a name="27">27</a>Is jy aan 'n vrou verbonde, moenie losmaking soek nie; is jy los van 'n vrou, moenie 'n vrou soek nie.</span> <span class="verse"><a name="28">28</a>Maar as jy tog trou, sondig jy nie; en as 'n maagd trou, sondig sy nie. Maar sulke mense sal verdrukking hê vir die vlees, en ek wil julle spaar.</span> <span class="verse"><a name="29">29</a>Maar dit sê ek, broeders, die tyd is kort; van nou af moet ook die wat vroue het, wees asof hulle nie het nie;</span> <span class="verse"><a name="30">30</a>en die wat ween, asof hulle nie ween nie; en die wat bly is, asof hulle nie bly is nie; en die wat koop, asof hulle nie besit nie;</span> <span class="verse"><a name="31">31</a>en die wat hierdie wêreld gebruik, asof hulle dit nie ten volle gebruik nie; want die gedaante van hierdie wêreld gaan verby.</span> <span class="verse"><a name="32">32</a>En ek wil hê dat julle onbesorg moet wees. Die ongetroude is besorg oor die dinge van die Here, hoe hy die Here sal behaag,</span> <span class="verse"><a name="33">33</a>maar die getroude is besorg oor die dinge van die wêreld, hoe hy die vrou sal behaag.</span> <span class="verse"><a name="34">34</a>Daar is ook onderskeid tussen 'n vrou en 'n maagd; die ongetroude is besorg oor die dinge van die Here om heilig te wees na die liggaam sowel as na die gees, maar die getroude is besorg oor die dinge van die wêreld, hoe sy die man sal behaag.</span> <span class="verse"><a name="35">35</a>Ek sê dit tot julle eie voordeel, nie om julle van jul vryheid te beroof nie, maar met die oog op 'n welvoeglike en onafgebroke toewyding aan die Here.</span> <span class="verse"><a name="36">36</a>Maar as iemand meen dat hy onwelvoeglik met sy maagd handel as sy oor die jeugdige leeftyd is, en dit so moet wees, laat hom doen wat hy wil. Hy sondig nie. Laat hulle trou.</span> <span class="verse"><a name="37">37</a>Maar hy wat in sy hart vasstaan en nie onder dwang verkeer nie, maar mag het oor sy eie wil en dit in sy eie hart besluit het om sy maagd te bewaar, hy doen goed.</span> <span class="verse"><a name="38">38</a>Daarom, ook hy wat in die huwelik uitgee, doen goed; maar hy wat in die huwelik nie uitgee nie, doen beter.</span> <span class="verse"><a name="39">39</a>'n Vrou is deur die wet gebonde so lank as haar man lewe; maar as die man ontslaap het, is sy vry om te trou met wie sy wil, maar net in die Here.</span> <span class="verse"><a name="40">40</a>Sy is egter gelukkiger as sy so bly, volgens my gevoele. En ek meen dat ek ook die Gees van God het.</span> </p></div</div></div></body></html>