<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/1cor/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/1cor">1 Corinthians</a> &gt <strong>Chapter 9</strong></div><p><span class="verse"><a name="1">1</a>Is ek nie 'n apostel nie? Is ek nie vry nie? Het ek nie Jesus Christus, onse Here, gesien nie? Is julle nie my werk in die Here nie?</span> <span class="verse"><a name="2">2</a>As ek vir ander geen apostel is nie, is ek dit tog seker vir julle, want julle is die seël op my apostelskap in die Here.</span> <span class="verse"><a name="3">3</a>My verantwoording aan die wat my beskuldig, is d¡t:</span> <span class="verse"><a name="4">4</a>Het ons dan geen vryheid om te eet en te drink nie?</span> <span class="verse"><a name="5">5</a>Het ons dan geen reg om 'n suster as vrou met ons rond te neem net soos die ander apostels en die broers van die Here en C,fas nie?</span> <span class="verse"><a name="6">6</a>Of het net ek en Barnabas geen reg om die hande-arbeid na te laat nie?</span> <span class="verse"><a name="7">7</a>Wie dien ooit as soldaat op eie koste? Wie plant 'n wingerd en eet nie van sy vrug nie? Of wie pas 'n kudde op en geniet nie van die melk van die kudde nie?</span> <span class="verse"><a name="8">8</a>Sê ek dit miskien menslikerwys, of sê die wet dit nie ook nie?</span> <span class="verse"><a name="9">9</a>Want in die wet van Moses is geskrywe: 'n Os wat graan dors, mag jy nie muilband nie. Is dit miskien oor die osse dat God Hom bekommer?</span> <span class="verse"><a name="10">10</a>Of spreek Hy inderdaad om ons ontwil? Ja, want om ons ontwil is dit geskrywe, omdat hy wat ploeg, op hoop moet ploeg; en hy wat dors, op hoop om wat hy hoop, deelagtig te word.</span> <span class="verse"><a name="11">11</a>As ons vir julle die geestelike gesaai het, is dit 'n groot saak as ons julle stoflike goed maai?</span> <span class="verse"><a name="12">12</a>As ander deel het aan die reg op julle diens, het ons nie nog meer nie? Ons het ewenwel nie gebruik gemaak van hierdie reg nie, maar ons verdra alles om geen hindernis vir die evangelie van Christus te veroorsaak nie.</span> <span class="verse"><a name="13">13</a>Weet julle nie dat die wat met die heilige dinge werk, uit die heiligdom eet nie; en dat die wat by die altaar besig is, met die altaar deel nie?</span> <span class="verse"><a name="14">14</a>So het die Here ook vir die wat die evangelie verkondig, bepaal dat hulle van die evangelie moet lewe.</span> <span class="verse"><a name="15">15</a>Maar ,k het van geeneen van hierdie dinge gebruik gemaak nie. En ek skryf d¡t nie met die bedoeling dat dit so met my moet wees nie, want dit sou vir my beter wees om te sterwe as dat iemand my roem sou verydel.</span> <span class="verse"><a name="16">16</a>Want as ek die evangelie verkondig, is dit vir my geen roem nie; want die dwang is my opgelê, en wee my as ek die evangelie nie verkondig nie!</span> <span class="verse"><a name="17">17</a>Want as ek dit vrywillig doen, het ek loon; maar as ek dit onwillig doen, is 'n rentmeesterskap aan my toevertrou.</span> <span class="verse"><a name="18">18</a>Watter loon het ek dan? Dat as ek die evangelie verkondig, ek die evangelie van Christus kosteloos bring, om nie van my reg in die evangelie ten volle gebruik te maak nie.</span> <span class="verse"><a name="19">19</a>Want alhoewel ek van almal vry was, het ek my aan almal diensbaar gemaak om soveel van hulle as moontlik te win.</span> <span class="verse"><a name="20">20</a>Vir die Jode het ek soos 'n Jood geword om die Jode te win; vir die wat onder die wet is, soos een wat onder die wet is, om die wat onder die wet is, te win.</span> <span class="verse"><a name="21">21</a>Vir die wat sonder die wet is, soos een sonder wet -- al is ek nie sonder die wet van God nie, maar onder die wet van Christus -- om die wat sonder die wet is, te win;</span> <span class="verse"><a name="22">22</a>vir die swakkes het ek soos 'n swakke geword om die swakke te win; vir almal het ek alles geword om in alle geval sommige te red.</span> <span class="verse"><a name="23">23</a>En ek doen dit ter wille van die evangelie, dat ek 'n deelgenoot daarvan kan word.</span> <span class="verse"><a name="24">24</a>Weet julle nie dat die wat op die baan hardloop, wel almal hardloop, maar dat een die prys ontvang nie? Hardloop so dat julle dit sekerlik kan behaal.</span> <span class="verse"><a name="25">25</a>En elkeen wat aan 'n wedstryd deelneem, onthou hom in alles -- hulle nogal om 'n verwelklike krans te ontvang, maar ons 'n onverwelklike.</span> <span class="verse"><a name="26">26</a>Ek hardloop dan soos een wat nie onseker is nie; ek slaan met die vuis soos een wat nie in die lug slaan nie.</span> <span class="verse"><a name="27">27</a>Maar ek kasty my liggaam en maak dit diensbaar, dat ek nie miskien, terwyl ek vir ander gepreek het, self verwerplik sou wees nie.</span> </p></div</div></div></body></html>