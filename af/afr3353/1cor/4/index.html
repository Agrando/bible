<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/1cor/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/1cor">1 Corinthians</a> &gt <strong>Chapter 4</strong></div><p><span class="verse"><a name="1">1</a>So moet ons dan beskou word as dienaars van Christus en bedienaars van die verborgenhede van God.</span> <span class="verse"><a name="2">2</a>En verder word van die bedienaars vereis dat hulle getrou bevind moet word.</span> <span class="verse"><a name="3">3</a>Maar vir my beteken dit baie min of ek deur julle of deur 'n menslike regbank beoordeel word; ja, ek beoordeel myself nie eens nie,</span> <span class="verse"><a name="4">4</a>want ek is my van geen ding bewus nie. Daardeur is ek egter nie geregverdig nie; maar Hy wat my beoordeel, is die Here.</span> <span class="verse"><a name="5">5</a>Daarom moet julle nie voor die tyd oordeel, voordat die Here kom nie, wat die verborge dinge van die duisternis in die lig sal bring en die bedoelinge van die harte openbaar sal maak; en dan sal elkeen lof van God ontvang.</span> <span class="verse"><a name="6">6</a>Hierdie dinge, broeders, het ek op myself en Apollos toegepas om julle ontwil, dat julle aan ons kan leer om nie te dink bo wat geskrywe is nie, sodat julle nie die een ter wille van die ander opgeblase sou wees teen 'n derde nie.</span> <span class="verse"><a name="7">7</a>Want wie trek jou voor? En wat het jy wat jy nie ontvang het nie? En as jy dit dan ontvang het, waarom roem jy asof jy dit nie ontvang het nie?</span> <span class="verse"><a name="8">8</a>Alreeds is julle versadig, alreeds het julle ryk geword, sonder ons het julle geheers. Het julle tog maar geheers, sodat ons saam met julle kon heers!</span> <span class="verse"><a name="9">9</a>Want dit lyk vir my dat God ons apostels die laaste plek aangewys het as tot die dood veroordeel; want ons het 'n skouspel geword vir die wêreld, vir die engele sowel as vir die mense.</span> <span class="verse"><a name="10">10</a>Ons is dwaas ter wille van Christus, maar julle is verstandig in Christus. Ons is swak, maar julle sterk. Julle is in aansien, maar ons in oneer.</span> <span class="verse"><a name="11">11</a>Tot op hierdie uur ly ons honger en dors, is ons naak en word geslaan, en swerwe ons rond,</span> <span class="verse"><a name="12">12</a>en swoeg ons deur met ons eie hande te werk. Word ons uitgeskel, ons seën; word ons vervolg, ons verdra dit;</span> <span class="verse"><a name="13">13</a>word ons belaster, ons troos; soos uitvaagsels van die wêreld het ons geword, die afskraapsel van almal tot nou toe.</span> <span class="verse"><a name="14">14</a>Ek skrywe hierdie dinge nie om julle te beskaam nie, maar ek vermaan julle as my geliefde kinders.</span> <span class="verse"><a name="15">15</a>Want al sou julle tien duisend tugmeesters in Christus hê, dan het julle tog nie baie vaders nie; want in Christus Jesus het ek julle vader geword deur die evangelie.</span> <span class="verse"><a name="16">16</a>Ek vermaan julle dan, word my navolgers.</span> <span class="verse"><a name="17">17</a>Daarom het ek TimotheÂs, wat my geliefde en getroue seun in die Here is, na julle gestuur. Hy sal julle herinner aan my handelwyse in Christus, soos ek oral in elke gemeente leer.</span> <span class="verse"><a name="18">18</a>Maar sommige het opgeblase geword, asof ek nie na julle sou kom nie;</span> <span class="verse"><a name="19">19</a>tog sal ek gou na julle kom, as die Here wil, en dan sal ek te wete kom, nie die woorde van die wat opgeblase is nie, maar hulle krag;</span> <span class="verse"><a name="20">20</a>want die koninkryk van God bestaan nie in woorde nie, maar in krag.</span> <span class="verse"><a name="21">21</a>Wat wil julle hê? Moet ek met die roede na julle kom of met liefde en in die gees van sagmoedigheid?</span> </p></div</div></div></body></html>