<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/2cor/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/2cor">2 Corinthians</a> &gt <strong>Chapter 2</strong></div><p><span class="verse"><a name="1">1</a>Maar dit het ek by myself besluit, om nie weer in droefheid na julle te kom nie.</span> <span class="verse"><a name="2">2</a>Want as ek julle bedroef maak, wie is hy dan wat my kan verbly anders as hy wat deur my bedroef gemaak is?</span> <span class="verse"><a name="3">3</a>En ek het juis dit aan julle geskrywe, dat ek nie by my koms droefheid mag hê deur hulle oor wie ek my moes verbly nie, omdat ek die vertroue in julle almal het dat my blydskap die van julle almal is.</span> <span class="verse"><a name="4">4</a>Want uit groot verdrukking en benoudheid van hart het ek aan julle geskrywe, onder baie trane, nie dat julle bedroef mag word nie, maar dat julle mag weet van die liefde wat ek oorvloedig vir julle het.</span> <span class="verse"><a name="5">5</a>Maar as iemand droefheid veroorsaak het, dan het hy my nie bedroef nie, maar -- ek wil nie oordryf nie -- min of meer julle almal.</span> <span class="verse"><a name="6">6</a>Vir so iemand is daardie bestraffing deur die meerderheid genoeg;</span> <span class="verse"><a name="7">7</a>sodat julle daarenteen hom liewer moet vergewe en vertroos, dat so iemand nie miskien deur al te groot droefheid verteer word nie.</span> <span class="verse"><a name="8">8</a>Daarom vermaan ek julle om die liefde aan hom te bevestig.</span> <span class="verse"><a name="9">9</a>Want daarom het ek ook geskrywe om julle beproefdheid te weet, of julle in alles gehoorsaam is.</span> <span class="verse"><a name="10">10</a>Aan wie julle iets vergewe, vergeef ek ook; want wie ek ook vergeef het -- as ek iets vergeef het -- dit was om julle ontwil voor die aangesig van Christus, sodat ons nie deur die Satan bedrieg sou word nie;</span> <span class="verse"><a name="11">11</a>want ons is met sy planne nie onbekend nie.</span> <span class="verse"><a name="12">12</a>Maar toe ek in Troas gekom het om die evangelie van Christus te verkondig, hoewel 'n deur vir my in die Here geopen was, het ek geen rus vir my gees gehad nie, omdat ek my broeder Titus nie aangetref het nie;</span> <span class="verse"><a name="13">13</a>maar ek het van hulle afskeid geneem en na Macedonië vertrek.</span> <span class="verse"><a name="14">14</a>Maar God sy dank wat ons altyd laat triomfeer in Christus en wat die reuk van sy kennis deur ons oral versprei.</span> <span class="verse"><a name="15">15</a>Want ons is 'n aangename geur van Christus tot eer van God onder die wat gered word en onder die wat verlore gaan;</span> <span class="verse"><a name="16">16</a>vir die laaste 'n reuk van die dood tot die dood, maar vir die eerste 'n reuk van die lewe tot die lewe. En wie is tot hierdie dinge bekwaam?</span> <span class="verse"><a name="17">17</a>Want ons is nie soos baie wat handel dryf met die woord van God nie; maar as opregtheid, maar as uit God, in die teenwoordigheid van God, spreek ons in Christus.</span> </p></div</div></div></body></html>