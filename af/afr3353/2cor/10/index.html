<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/2cor/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/2cor">2 Corinthians</a> &gt <strong>Chapter 10</strong></div><p><span class="verse"><a name="1">1</a>En ek self, Paulus, bid julle by die sagmoedigheid en vriendelikheid van Christus, ek wat in julle teenwoordigheid wel nederig is onder julle, maar in my afwesigheid moedig teenoor julle --</span> <span class="verse"><a name="2">2</a>ek smeek dan dat as ek teenwoordig is, ek nie moedig hoef te wees met die vertroue waarmee ek meen om dit aan te durf teen sommige wat reken dat ons volgens die vlees wandel nie.</span> <span class="verse"><a name="3">3</a>Want hoewel ons in die vlees wandel, voer ons die stryd nie volgens die vlees nie;</span> <span class="verse"><a name="4">4</a>want die wapens van ons stryd is nie vleeslik nie, maar kragtig deur God om vestings neer te werp,</span> <span class="verse"><a name="5">5</a>terwyl ons planne verbreek en elke skans wat opgewerp word teen die kennis van God, en elke gedagte gevange neem tot die gehoorsaamheid aan Christus,</span> <span class="verse"><a name="6">6</a>en ons gereed hou om elke ongehoorsaamheid te straf wanneer julle gehoorsaamheid volkome is.</span> <span class="verse"><a name="7">7</a>Kyk julle na wat voor oë is? As iemand by homself vertrou dat hy aan Christus behoort, laat hy dit by homself weer oorweeg, dat net soos hy self aan Christus behoort, ons ook so aan Christus behoort;</span> <span class="verse"><a name="8">8</a>want al sou ek ook nog meer roem oor ons gesag wat die Here ons gegee het om julle op te bou en nie neer te werp nie, sal ek nie beskaamd uitkom nie --</span> <span class="verse"><a name="9">9</a>anders sou dit die skyn hê asof ek julle deur die briewe wil bang maak.</span> <span class="verse"><a name="10">10</a>Want die briewe, sê hulle, is wel gewigtig en kragtig, maar die persoonlike teenwoordigheid is swak en die woord niks werd nie.</span> <span class="verse"><a name="11">11</a>Laat so iemand bedink dat soos ons met die woord deur briewe in ons afwesigheid is, ons dit ook met die daad in ons aanwesigheid is.</span> <span class="verse"><a name="12">12</a>Want ons waag dit nie om ons te reken of te vergelyk met sommige van die wat hulleself aanbeveel nie. Maar omdat hulle hul met hulself meet en met hulself vergelyk, is hulle onverstandig.</span> <span class="verse"><a name="13">13</a>Maar ons sal nie buite die maat roem nie, maar volgens die maat van die werkkring wat God ons as 'n maat toebedeel het om ook julle te bereik.</span> <span class="verse"><a name="14">14</a>Want ons strek onsself nie te ver uit asof ons julle nie kan bereik nie, want ons het reeds by julle gekom met die evangelie van Christus.</span> <span class="verse"><a name="15">15</a>Ons roem nie buite die maat in die arbeid van ander nie, maar ons het hoop om, wanneer julle geloof toeneem, in hoër mate onder julle toe te neem volgens ons werkkring,</span> <span class="verse"><a name="16">16</a>om die evangelie te verkondig in plekke anderkant julle, nie om in die werkkring van 'n ander oor wat tot stand gekom het, te roem nie.</span> <span class="verse"><a name="17">17</a>Maar wie roem, moet in die Here roem.</span> <span class="verse"><a name="18">18</a>Want nie hy wat homself aanbeveel, die is beproef nie, maar hy wat deur die Here aanbeveel word.</span> </p></div</div></div></body></html>