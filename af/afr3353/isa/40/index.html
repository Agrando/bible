<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 40</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/isa/40"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/isa">Isaiah</a> &gt <strong>Chapter 40</strong></div><p><span class="verse"><a name="1">1</a>Troos, troos my volk, sê julle God.</span> <span class="verse"><a name="2">2</a>Spreek na die hart van Jerusalem, en roep haar toe dat haar stryd verby is, dat haar skuld betaal is, dat sy uit die hand van die HERE dubbel ontvang het vir al haar sondes.</span> <span class="verse"><a name="3">3</a>'n Stem van een wat roep: Berei in die woestyn die weg van die HERE; maak gelyk in die wildernis 'n grootpad vir onse God!</span> <span class="verse"><a name="4">4</a>Elke dal moet opgevul en elke berg en heuwel klein gemaak word; en die bult moet 'n gelykte en die rotsagtige plekke 'n laagte word.</span> <span class="verse"><a name="5">5</a>En die heerlikheid van die HERE sal geopenbaar word, en alle vlees tesame sal dit sien: want die mond van die HERE het dit gespreek.</span> <span class="verse"><a name="6">6</a>'n Stem sê: Roep! En hy vra: Wat moet ek roep? Alle vlees is gras, en al sy aanvalligheid soos 'n blom van die veld.</span> <span class="verse"><a name="7">7</a>Die gras verdor, die blom verwelk as die asem van die HERE daarin blaas. Voorwaar, die volk is gras!</span> <span class="verse"><a name="8">8</a>Die gras verdor, die blom verwelk; maar die woord van onse God hou stand in ewigheid.</span> <span class="verse"><a name="9">9</a>o Sion, verkondiger van goeie boodskap, klim op 'n hoë berg! o Jerusalem, verkondiger van goeie boodskap, hef jou stem op met mag; hef dit op, wees nie bevrees nie! Sê aan die stede van Juda: Hier is julle God!</span> <span class="verse"><a name="10">10</a>Kyk, die Here HERE sal kom as 'n Sterke, en sy arm sal heers; kyk, sy loon is by Hom, en sy beloning is voor sy aangesig.</span> <span class="verse"><a name="11">11</a>Hy sal sy kudde laat wei soos 'n herder; Hy sal die lammers in sy arm vergader en aan sy bors dra; die lammerooie sal Hy saggies lei.</span> <span class="verse"><a name="12">12</a>Wie het die waters met die holte van sy hand afgemeet, en van die hemele met 'n span die maat geneem, en in 'n drieling die stof van die aarde opgevang, en die berge geweeg met 'n weegtoestel en die heuwels met 'n weegskaal?</span> <span class="verse"><a name="13">13</a>Wie het die Gees van die HERE bestier en as sy raadsman Hom onderrig?</span> <span class="verse"><a name="14">14</a>Met wie het Hy raad gehou, dat die Hom verstand sou gee en Hom sou leer aangaande die pad van die reg, en Hom kennis sou leer en Hom bekend maak die weg van volledige insig?</span> <span class="verse"><a name="15">15</a>Kyk, die nasies is soos 'n druppel aan die emmer, en soos 'n stoffie aan die weegskaal word hulle gereken. Kyk, Hy hef die eilande op soos 'n stoffie!</span> <span class="verse"><a name="16">16</a>En die L¡banon is nie genoeg as brandhout en sy wild nie genoeg as brandoffer nie.</span> <span class="verse"><a name="17">17</a>Al die nasies is voor Hom soos niks: as niks en nietigheid word hulle by Hom gereken.</span> <span class="verse"><a name="18">18</a>By wie wil julle God dan vergelyk? Of watter gelykenis naas Hom stel?</span> <span class="verse"><a name="19">19</a>Die ambagsman giet 'n beeld, en die goudsmid trek dit oor met goud en smelt silwerkettings.</span> <span class="verse"><a name="20">20</a>Wie te arm is vir so 'n offergawe, kies 'n stuk hout wat nie vergaan nie; hy soek vir hom 'n kunsvaardige ambagsman om 'n beeld op te rig wat nie wankel nie.</span> <span class="verse"><a name="21">21</a>Weet julle nie? Hoor julle nie? Is dit julle nie van die begin af bekend gemaak nie? Het julle nie op die fondamente van die aarde gelet nie?</span> <span class="verse"><a name="22">22</a>Hy sit bo die kring van die aarde, en die bewoners daarvan is soos sprinkane; Hy span die hemele uit soos 'n dun doek en sprei dit uit soos 'n tent om in te woon.</span> <span class="verse"><a name="23">23</a>Hy maak die vorste tot niet, die heersers van die aarde verander Hy in nietigheid;</span> <span class="verse"><a name="24">24</a>skaars is hulle geplant, skaars is hulle gesaai, skaars wortel hulle stam in die grond, of Hy blaas op hulle, sodat hulle verdor, en die storm voer hulle weg soos 'n stoppel.</span> <span class="verse"><a name="25">25</a>By wie sal julle My dan vergelyk, dat Ek net so kan wees? sê die Heilige.</span> <span class="verse"><a name="26">26</a>Slaan julle oë op in die hoogte en kyk! Wie het hierdie dinge geskape? Hy laat hulle leërskare uittrek volgens getal, Hy roep hulle almal by die naam, vanweë die grootheid van kragte en omdat Hy sterk van vermoë is; daar word nie een gemis nie.</span> <span class="verse"><a name="27">27</a>Waarom sê jy dan, o Jakob, en spreek jy, o Israel: My weg is vir die HERE verborge, en my reg gaan by my God verby?</span> <span class="verse"><a name="28">28</a>Weet jy dit nie? Of het jy dit nie gehoor nie? 'n Ewige God is die HERE, Skepper van die eindes van die aarde; Hy word nie moeg of mat nie; daar is geen deurgronding van sy verstand nie.</span> <span class="verse"><a name="29">29</a>Hy gee die vermoeide krag en vermenigvuldig sterkte vir die wat geen kragte het nie.</span> <span class="verse"><a name="30">30</a>Die jonges word moeg en mat, en die jongmanne struikel selfs;</span> <span class="verse"><a name="31">31</a>maar die wat op die HERE wag, kry nuwe krag; hulle vaar op met vleuels soos die arende; hulle hardloop en word nie moeg nie, hulle wandel en word nie mat nie.</span> </p></div</div></div></body></html>