<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/isa/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/isa">Isaiah</a> &gt <strong>Chapter 32</strong></div><p><span class="verse"><a name="1">1</a>Kyk, 'n koning sal regeer in geregtigheid, en die vorste sal heers volgens reg.</span> <span class="verse"><a name="2">2</a>En elkeen sal wees soos 'n toevlug teen die wind en 'n skuiling teen die stortreën, soos waterstrome in 'n dor streek, soos die skaduwee van 'n swaar rots in 'n land wat versmag.</span> <span class="verse"><a name="3">3</a>Dan sal nie meer verblind wees die oë van die wat sien nie; en die ore van hulle wat hoor, sal luister;</span> <span class="verse"><a name="4">4</a>en die hart van die onbedagsames sal leer om te verstaan, en die tong van die hakkelaars sal gou wees om duidelik te spreek;</span> <span class="verse"><a name="5">5</a>die dwaas sal nie meer 'n edele genoem word nie, en van die skelm sal nie gesê word dat hy vernaam is nie.</span> <span class="verse"><a name="6">6</a>Want 'n dwaas spreek dwaasheid en sy hart bring onheil voort, deur goddeloosheid te bedrywe en dwaling te spreek oor die HERE, deur die begeerte van die hongerige onvervuld te laat en die drank van die dorstige te laat ontbreek.</span> <span class="verse"><a name="7">7</a>En die skelm -- sy middele is sleg, hy beraam skandelike dade om die ellendiges te ru‹neer met leuentaal, ook as die behoeftige spreek wat reg is.</span> <span class="verse"><a name="8">8</a>Maar die edele beraam edele dade, en hy hou stand in wat edel is.</span> <span class="verse"><a name="9">9</a>Staan op, geruste vroue, hoor my stem! Sorgelose dogters, luister na my woord!</span> <span class="verse"><a name="10">10</a>'n Jaar en 'n paar dae -- en julle sal sidder, sorgelose dogters! Want dit is gedaan met die druiwe-oes, daar sal geen insameling van vrugte kom nie.</span> <span class="verse"><a name="11">11</a>Bewe, geruste vroue! Sidder, sorgelose dogters! Trek julle uit, ontbloot julle en gord rougewade om julle lendene.</span> <span class="verse"><a name="12">12</a>Hulle slaan op die bors vanweë die begeerlike velde, vanweë die vrugbare wingerdstok;</span> <span class="verse"><a name="13">13</a>vanweë die akkers van my volk wat met dorings en distels opskiet, ja, vanweë al die huise van vreugde van die uitgelate stad.</span> <span class="verse"><a name="14">14</a>Want die paleis is verlate, die stadsgewoel is in eensaamheid verander; die Heuwel en die Wagtoring dien as spelonke vir ewig, 'n vreugde vir die wilde-esels, 'n weiveld vir die troppe vee --</span> <span class="verse"><a name="15">15</a>totdat oor ons uitgegiet word die Gees uit die hoogte; dan word die woestyn 'n vrugteboord, en die vrugteboord self word vir 'n bos gereken.</span> <span class="verse"><a name="16">16</a>En die reg woon in die woestyn, en die geregtigheid hou verblyf in die vrugteboord.</span> <span class="verse"><a name="17">17</a>En die werking van die geregtigheid sal vrede wees, en die voortbrengsel van die geregtigheid rus en veiligheid tot in ewigheid.</span> <span class="verse"><a name="18">18</a>En my volk sal woon in 'n plek van vrede en in veilige wonings en in plekke van ongestoorde rus.</span> <span class="verse"><a name="19">19</a>Maar dit sal hael as die bos inmekaarstort en die stad wegsak in die laagte.</span> <span class="verse"><a name="20">20</a>Welgeluksalig is julle wat by alle waters saai, wat die voet van os en esel vry laat loop!</span> </p></div</div></div></body></html>