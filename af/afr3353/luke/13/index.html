<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/luke/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/luke">Luke</a> &gt <strong>Chapter 13</strong></div><p><span class="verse"><a name="1">1</a>En in dieselfde tyd was daar mense teenwoordig wat Hom berig gebring het van die Galil,ërs wie se bloed Pilatus met hulle offers gemeng het.</span> <span class="verse"><a name="2">2</a>En Jesus antwoord en sê vir hulle: Dink julle dat hierdie Galil,ërs groter sondaars was as al die Galil,ërs, omdat hulle sulke dinge gely het?</span> <span class="verse"><a name="3">3</a>Nee, sê Ek vir julle; maar as julle jul nie bekeer nie, sal julle almal net so omkom.</span> <span class="verse"><a name="4">4</a>Of daardie agttien op wie die toring van Siloam geval en hulle gedood het -- dink julle dat hulle meer skuldig was as al die mense wat in Jerusalem woon?</span> <span class="verse"><a name="5">5</a>Nee, sê Ek vir julle; maar as julle jul nie bekeer nie, sal julle almal net so omkom.</span> <span class="verse"><a name="6">6</a>En Hy het hierdie gelykenis uitgespreek: 'n Man het 'n vyeboom gehad wat in sy wingerd geplant was, en hy het gekom en vrugte daaraan gesoek en niks gekry nie.</span> <span class="verse"><a name="7">7</a>Toe sê hy vir die tuinier: Kyk, drie jaar kom ek om vrugte aan hierdie vyeboom te soek en ek kry niks nie; kap hom uit. Waarvoor maak hy die grond nog onvrugbaar?</span> <span class="verse"><a name="8">8</a>Maar hy antwoord en sê vir hom: Meneer, laat hom nog hierdie jaar staan totdat ek om hom gespit en mis gegooi het.</span> <span class="verse"><a name="9">9</a>As hy dan vrugte dra, goed; maar so nie, dan kan u hom anderjaar uitkap.</span> <span class="verse"><a name="10">10</a>En Hy was besig om op die sabbat in een van die sinagoges te leer.</span> <span class="verse"><a name="11">11</a>En daar was 'n vrou wat 'n gees van krankheid agttien jaar lank gehad het, en sy was inmekaargetrek en glad nie in staat om regop te kom nie.</span> <span class="verse"><a name="12">12</a>En toe Jesus haar sien, roep Hy haar en sê: Vrou, jy is van jou krankheid verlos.</span> <span class="verse"><a name="13">13</a>En Hy het haar die hande opgelê, en onmiddellik het sy regop gestaan en God verheerlik.</span> <span class="verse"><a name="14">14</a>Maar die owerste van die sinagoge, wat verontwaardig was dat Jesus op die sabbat genees het, antwoord en sê vir die skare: Daar is ses dae waarop 'n mens behoort te werk; kom dan op die dae en laat julle genees en nie op die sabbatdag nie.</span> <span class="verse"><a name="15">15</a>Toe antwoord die Here hom en sê: Jou geveinsde, maak elkeen van julle nie op die sabbat sy os of esel van die krip los en lei hom weg om hom te laat drink nie?</span> <span class="verse"><a name="16">16</a>Maar hierdie vrou wat 'n dogter van Abraham is, wat die Satan -- dink daaraan! -- agttien jaar lank gebind het, moes sy nie van hierdie band op die sabbatdag verlos word nie?</span> <span class="verse"><a name="17">17</a>En toe Hy dit sê, het al sy teëstanders beskaamd geword; en die hele skare was bly oor al die heerlike dinge wat deur Hom gebeur het.</span> <span class="verse"><a name="18">18</a>En Hy het gesê: Hoedanig is die koninkryk van God en waarmee sal Ek dit vergelyk?</span> <span class="verse"><a name="19">19</a>Dit is soos 'n mosterdsaad wat 'n man geneem en in sy tuin gesaai het; en dit het gegroei en 'n groot boom geword, en die voëls van die hemel het nes gemaak in sy takke.</span> <span class="verse"><a name="20">20</a>En weer het Hy gesê: Waarmee sal Ek die koninkryk van God vergelyk?</span> <span class="verse"><a name="21">21</a>Dit is soos suurdeeg wat 'n vrou neem en in drie mate meel inwerk totdat dit heeltemal ingesuur is.</span> <span class="verse"><a name="22">22</a>En onderwyl Hy geleer het en op reis was na Jerusalem, het Hy stede en dorpe deurgegaan.</span> <span class="verse"><a name="23">23</a>Toe sê iemand vir Hom: Here, is die wat gered word, min? En Hy antwoord hulle:</span> <span class="verse"><a name="24">24</a>Stry hard om in te gaan deur die nou poort, want baie, sê Ek vir julle, sal probeer om in te gaan en sal nie in staat wees nie.</span> <span class="verse"><a name="25">25</a>Wanneer die eienaar van die huis opgestaan en die deur gesluit het, en julle begin buitekant te staan en aan die deur te klop en te sê: Here, Here, maak vir ons oop -- sal Hy antwoord en vir julle sê: Ek ken julle nie waar julle vandaan is nie.</span> <span class="verse"><a name="26">26</a>Dan sal julle begin sê: Ons het in u teenwoordigheid geëet en gedrink, en U het op ons strate geleer.</span> <span class="verse"><a name="27">27</a>En Hy sal sê: Ek sê vir julle, Ek ken julle nie waar julle vandaan is nie. Gaan weg van My, al julle werkers van die ongeregtigheid!</span> <span class="verse"><a name="28">28</a>Daar sal geween wees en gekners van die tande, wanneer julle Abraham en Isak en Jakob en al die profete in die koninkryk van God sal sien, maar julle self uitgedryf buitentoe.</span> <span class="verse"><a name="29">29</a>En hulle sal kom van oos en wes en van noord en suid en aansit in die koninkryk van God.</span> <span class="verse"><a name="30">30</a>En daar is laastes wat eerste sal wees, en daar is eerstes wat laaste sal wees.</span> <span class="verse"><a name="31">31</a>En op dieselfde dag het sommige van die Fariseërs na Hom gekom en vir Hom gesê: Gaan weg en vertrek hiervandaan, want Herodes wil U om die lewe bring.</span> <span class="verse"><a name="32">32</a>En Hy het vir hulle gesê: Gaan vertel daardie jakkals: Kyk, Ek dryf duiwels uit en maak gesond, vandag en môre , en op die derde dag is Ek klaar.</span> <span class="verse"><a name="33">33</a>Maar Ek moet vandag en môre en die volgende dag verder gaan, want dit kan nie gebeur dat 'n profeet buitekant Jerusalem omkom nie.</span> <span class="verse"><a name="34">34</a>Jerusalem, Jerusalem, jy wat die profete doodmaak en die wat na jou gestuur is, stenig, hoe dikwels wou Ek jou kinders bymekaarmaak, soos 'n hen haar kuikens onder die vlerke, en julle wou nie.</span> <span class="verse"><a name="35">35</a>Kyk, julle huis word vir julle woes gelaat. Voorwaar Ek sê vir julle dat julle My sekerlik nie sal sien nie totdat die dag kom wanneer julle sal sê: Geseënd is Hy wat kom in die Naam van die Here!</span> </p></div</div></div></body></html>