<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/luke/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/luke">Luke</a> &gt <strong>Chapter 7</strong></div><p><span class="verse"><a name="1">1</a>En nadat Hy voor die ore van die volk al sy woorde beëindig het, het Hy in Kap,rnaÂm ingegaan.</span> <span class="verse"><a name="2">2</a>En die dienskneg van 'n sekere hoofman oor honderd, wat vir hom baie werd was, was ongesteld en het op sterwe gelê.</span> <span class="verse"><a name="3">3</a>Toe hy dan van Jesus hoor, het hy ouderlinge van die Jode na Hom gestuur met die versoek aan Hom dat Hy moes kom en sy dienskneg gesond maak.</span> <span class="verse"><a name="4">4</a>En toe hulle by Jesus kom, het hulle Hom dringend gesmeek en gesê: Hy is dit werd dat U dit vir hom doen;</span> <span class="verse"><a name="5">5</a>want hy het ons volk lief en het self die sinagoge vir ons gebou.</span> <span class="verse"><a name="6">6</a>En Jesus het saam met hulle gegaan; maar toe Hy nie meer ver van die huis af was nie, stuur die hoofman oor honderd vriende na Hom om vir Hom te sê: Here, moenie moeite doen nie, want ek is nie werd dat U onder my dak inkom nie.</span> <span class="verse"><a name="7">7</a>Daarom het ek my ook nie waardig geag om na U te gaan nie; sê dit maar met 'n woord, en my kneg sal gesond word.</span> <span class="verse"><a name="8">8</a>Want ek is ook 'n man wat aan gesag onderworpe is, en ek het soldate onder my; en vir hierdie een sê ek: Gaan! en hy gaan; en vir 'n ander een: Kom! en hy kom; en vir my dienskneg: Doen dit! en hy doen dit.</span> <span class="verse"><a name="9">9</a>Toe Jesus dit hoor, was Hy oor hom verwonderd, en Hy draai Hom om en sê vir die skare wat Hom volg: Ek sê vir julle, selfs in Israel het Ek so 'n groot geloof nie gevind nie.</span> <span class="verse"><a name="10">10</a>En toe die wat gestuur was, teruggaan na die huis, vind hulle die siek dienskneg gesond.</span> <span class="verse"><a name="11">11</a>En die dag daarna was Hy op weg na 'n stad met die naam van Nain; en baie van sy dissipels en 'n groot menigte het saam met Hom gegaan.</span> <span class="verse"><a name="12">12</a>En toe Hy naby die poort van die stad kom, word daar net 'n dooie uitgedra, die enigste seun van sy moeder, en sy was 'n weduwee; en 'n groot menigte van die stad was by haar.</span> <span class="verse"><a name="13">13</a>En toe die Here haar sien, het Hy innig jammer vir haar gevoel en vir haar gesê: Moenie ween nie!</span> <span class="verse"><a name="14">14</a>En Hy het nader gegaan en die baar aangeraak. Daarop staan die draers stil. En Hy sê: Jongman, Ek sê vir jou, staan op!</span> <span class="verse"><a name="15">15</a>En die dooie het regop gaan sit en begin praat; en Hy het hom aan sy moeder teruggegee.</span> <span class="verse"><a name="16">16</a>En vrees het almal aangegryp terwyl hulle God verheerlik en sê: 'n Groot profeet het onder ons opgestaan; en: God het sy volk besoek.</span> <span class="verse"><a name="17">17</a>En hierdie woord aangaande Hom het uitgegaan in die hele Jud,a en in die hele omtrek.</span> <span class="verse"><a name="18">18</a>En die dissipels van Johannes het hom van al hierdie dinge berig gebring.</span> <span class="verse"><a name="19">19</a>En Johannes het sekere twee van sy dissipels na hom geroep en hulle na Jesus gestuur en gesê: Is U die Een wat sou kom, of moet ons 'n ander een verwag?</span> <span class="verse"><a name="20">20</a>En toe die manne by Hom kom, sê hulle: Johannes die Doper het ons na U gestuur en gesê: Is U die Een wat sou kom, of moet ons 'n ander een verwag?</span> <span class="verse"><a name="21">21</a>En in dieselfde uur het Hy baie mense genees van siektes en kwale en bose geeste, en aan baie blindes die gesig geskenk.</span> <span class="verse"><a name="22">22</a>En Jesus antwoord en sê vir hulle: Gaan vertel aan Johannes wat julle sien en hoor: blindes sien weer, kreupeles loop, melaatses word gereinig, dowes hoor, dooies word opgewek, aan armes word die evangelie verkondig.</span> <span class="verse"><a name="23">23</a>En salig is elkeen wat aan My nie aanstoot neem nie.</span> <span class="verse"><a name="24">24</a>En nadat die boodskappers van Johannes weggegaan het, begin Hy vir die skare aangaande Johannes te sê: Wat het julle uitgegaan in die woestyn om te aanskou? 'n Riet wat deur die wind beweeg word?</span> <span class="verse"><a name="25">25</a>Maar wat het julle uitgegaan om te sien? 'n Man met sagte klere aan? Kyk, die wat pragtige klere dra en in weelde lewe, is in die paleise.</span> <span class="verse"><a name="26">26</a>Maar wat het julle uitgegaan om te sien? 'n Profeet? Ja, Ek sê vir julle, nog baie meer as 'n profeet!</span> <span class="verse"><a name="27">27</a>Dit is hy van wie daar geskrywe is: Kyk, Ek stuur my boodskapper voor u aangesig, wat u weg voor U uit sal regmaak.</span> <span class="verse"><a name="28">28</a>Want Ek sê vir julle, onder die wat uit vroue gebore is, is daar geen profeet groter as Johannes die Doper nie; maar die kleinste in die koninkryk van God is groter as hy.</span> <span class="verse"><a name="29">29</a>En toe die hele volk en die tollenaars dit hoor, het hulle God geregverdig deur hulle te laat doop met die doop van Johannes.</span> <span class="verse"><a name="30">30</a>Maar die Fariseërs en die wetgeleerdes het die raad van God aangaande hulle verwerp deur hulle nie deur hom te laat doop nie.</span> <span class="verse"><a name="31">31</a>Toe sê die Here: Waarmee sal Ek dan die mense van hierdie geslag vergelyk, en waaraan is hulle gelyk?</span> <span class="verse"><a name="32">32</a>Hulle is net soos kinders wat op die mark sit en na mekaar roep en sê: Ons het vir julle op die fluit gespeel, en julle het nie gedans nie; ons het vir julle 'n klaaglied gesing, en julle het nie gehuil nie.</span> <span class="verse"><a name="33">33</a>Want Johannes die Doper het gekom en het nie brood geëet of wyn gedrink nie, en julle sê: Hy het 'n duiwel.</span> <span class="verse"><a name="34">34</a>Die Seun van die mens het gekom en Hy eet en drink, en julle sê: Daar is 'n mens wat 'n vraat en 'n wynsuiper is, 'n vriend van tollenaars en sondaars.</span> <span class="verse"><a name="35">35</a>Maar die wysheid is geregverdig deur al sy kinders.</span> <span class="verse"><a name="36">36</a>En een van die Fariseërs het Hom genooi om by hom te eet; en Hy het in die huis van die Fariseër gekom en aan tafel gegaan.</span> <span class="verse"><a name="37">37</a>En toe 'n vrou in die stad, wat 'n sondares was, verneem dat Hy in die Fariseër se huis aan tafel was, het sy 'n albaste fles met salf gebring</span> <span class="verse"><a name="38">38</a>en agter by sy voete gaan staan en geween; en sy het sy voete begin natmaak met haar trane en hulle afgedroog met die hare van haar hoof; en sy het sy voete gesoen en met salf gesalf.</span> <span class="verse"><a name="39">39</a>Toe die Fariseër wat Hom genooi het, dit sien, sê hy by homself: Hy, as Hy 'n profeet was, sou geweet het wie en watter soort vrou dit is wat Hom aanraak; want sy is 'n sondares.</span> <span class="verse"><a name="40">40</a>En Jesus antwoord en sê vir hom: Simon, Ek het iets om aan jou te sê. En hy antwoord: Meester, spreek.</span> <span class="verse"><a name="41">41</a>Hy sê toe: 'n Sekere geldskieter het twee skuldenaars gehad; die een het vyf honderd pennings geskuld en die ander een vyftig;</span> <span class="verse"><a name="42">42</a>en omdat hulle niks gehad het om te betaal nie, het hy dit aan altwee geskenk. Sê nou, wie van hulle sal hom die meeste liefhê?</span> <span class="verse"><a name="43">43</a>En Simon antwoord en sê: Ek veronderstel die een aan wie hy die meeste geskenk het. En Hy antwoord hom: Jy het reg geoordeel.</span> <span class="verse"><a name="44">44</a>Daarop draai Hy om na die vrou en sê vir Simon: Sien jy hierdie vrou? Ek het in jou huis gekom -- water het jy nie vir my voete gegee nie; maar sy het met haar trane my voete natgemaak en met die hare van haar hoof afgedroog.</span> <span class="verse"><a name="45">45</a>'n Soen het jy My nie gegee nie; maar sy het, vandat sy ingekom het, nie opgehou om my voete te soen nie.</span> <span class="verse"><a name="46">46</a>Met olie het jy my hoof nie gesalf nie; maar sy het my voete met salf gesalf.</span> <span class="verse"><a name="47">47</a>Daarom sê Ek vir jou: Haar sondes wat baie is, is vergewe, want sy het baie liefgehad; maar hy vir wie weinig vergewe is, het weinig lief.</span> <span class="verse"><a name="48">48</a>En Hy sê vir haar: Jou sondes is vergewe.</span> <span class="verse"><a name="49">49</a>Toe begin die wat aan tafel was, by hulleself te sê: Wie is hierdie man wat selfs die sondes vergewe?</span> <span class="verse"><a name="50">50</a>En Hy sê vir die vrou: Jou geloof het jou gered; gaan in vrede.</span> </p></div</div></div></body></html>