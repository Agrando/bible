<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 12</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/af/afr3353/luke/12"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/af">Afrikaans</a> &gt; <a href="/af/afr3353">1933/1953 Afrikaans Bybel</a> &gt; <a href="/af/afr3353/luke">Luke</a> &gt <strong>Chapter 12</strong></div><p><span class="verse"><a name="1">1</a>Toe duisende van die skare ondertussen saamkom, sodat hulle mekaar vertrap het, begin Hy aan sy dissipels te sê: Pas veral op vir die suurdeeg van die Fariseërs, dit is geveinsdheid.</span> <span class="verse"><a name="2">2</a>En daar is niks bedek wat nie geopenbaar sal word nie, en verborge wat nie bekend sal word nie.</span> <span class="verse"><a name="3">3</a>Daarom, alles wat julle in die donker gesê het, sal in die lig gehoor word; en wat julle in die oor gepraat het in die binnekamers, sal op die dakke verkondig word.</span> <span class="verse"><a name="4">4</a>En Ek sê vir julle, my vriende: Moenie vrees vir die wat die liggaam doodmaak en daarna niks meer kan doen nie;</span> <span class="verse"><a name="5">5</a>maar Ek sal julle wys wie julle moet vrees: vrees Hom wat, nadat Hy doodgemaak het, by magte is om in die hel te werp; ja, Ek sê vir julle, vrees Hom!</span> <span class="verse"><a name="6">6</a>Word vyf mossies nie vir twee stuiwers verkoop nie? En nie een van hulle is voor God vergeet nie.</span> <span class="verse"><a name="7">7</a>Maar selfs die hare van julle hoof is almal getel. Wees dan nie bevrees nie: julle is meer werd as baie mossies.</span> <span class="verse"><a name="8">8</a>En Ek sê vir julle: Elkeen wat My sal bely voor die mense, hom sal die Seun van die mens ook bely voor die engele van God.</span> <span class="verse"><a name="9">9</a>Maar hy wat My verloën voor die mense, sal verloën word voor die engele van God.</span> <span class="verse"><a name="10">10</a>En elkeen wat 'n woord teen die Seun van die mens sal spreek, dit sal hom vergewe word; maar vir hom wat gelaster het teen die Heilige Gees, sal dit nie vergewe word nie.</span> <span class="verse"><a name="11">11</a>En wanneer hulle jul sal bring voor die sinagoges en die owerhede en die gesaghebbers, moet julle jul nie kwel oor hoe of waarmee julle jul sal verdedig, of wat julle sal sê nie;</span> <span class="verse"><a name="12">12</a>want die Heilige Gees sal julle in dieselfde uur leer wat julle moet sê.</span> <span class="verse"><a name="13">13</a>En een van die skare sê vir Hom: Meester, sê vir my broer dat hy die erfenis met my moet deel.</span> <span class="verse"><a name="14">14</a>Maar Hy antwoord hom: Mens, wie het My as 'n regter of deler oor julle aangestel?</span> <span class="verse"><a name="15">15</a>En Hy sê vir hulle: Pas op en wees op julle hoede vir die hebsug, want iemand se lewe bestaan nie uit die oorvloed van sy besittings nie.</span> <span class="verse"><a name="16">16</a>Toe vertel Hy hulle hierdie gelykenis: 'n Ryk man se grond het goed gedra.</span> <span class="verse"><a name="17">17</a>En hy het by homself geredeneer en gesê: Wat sal ek doen, want ek het geen plek waar ek my oes kan insamel nie?</span> <span class="verse"><a name="18">18</a>Toe sê hy: Dit sal ek doen: ek sal my skure afbreek en groter bou, en ek sal daar al my opbrengste en my goed insamel.</span> <span class="verse"><a name="19">19</a>En ek sal vir my siel sê: Siel, jy het baie goed wat weggesit is vir baie jare; neem rus, eet, drink, wees vrolik.</span> <span class="verse"><a name="20">20</a>Maar God het aan hom gesê: Jou dwaas, in hierdie nag sal hulle jou siel van jou afeis; en wat jy gereedgemaak het, wie s'n sal dit wees?</span> <span class="verse"><a name="21">21</a>So gaan dit met hom wat vir homself skatte vergader en nie ryk is in God nie.</span> <span class="verse"><a name="22">22</a>En Hy het aan sy dissipels gesê: Daarom sê Ek vir julle: Moenie julle kwel oor jul lewe, wat julle sal eet, of oor jul liggaam, wat julle sal aantrek nie.</span> <span class="verse"><a name="23">23</a>Die lewe is meer as die voedsel en die liggaam as die klere.</span> <span class="verse"><a name="24">24</a>Kyk na die kraaie, want hulle saai nie en hulle maai nie; hulle het geen voorraadkamer of skuur nie, en tog voed God hulle. Hoeveel meer is julle nie werd as die voëls nie!</span> <span class="verse"><a name="25">25</a>En wie onder julle kan, deur hom te kwel, een el by sy lengte voeg?</span> <span class="verse"><a name="26">26</a>As julle dan selfs nie die geringste kan doen nie, waarom kwel julle jul oor die ander dinge?</span> <span class="verse"><a name="27">27</a>Kyk na die lelies, hoe hulle groei: hulle arbei nie en hulle spin nie; en Ek sê vir julle, selfs Salomo in al sy heerlikheid was nie bekleed soos een van hulle nie.</span> <span class="verse"><a name="28">28</a>As God dan die gras van die veld wat vandag daar is en môre in 'n oond gegooi word, so beklee, hoeveel meer vir julle, kleingelowiges!</span> <span class="verse"><a name="29">29</a>Julle moet ook nie soek wat julle sal eet of wat julle sal drink nie, en julle nie ongerus maak nie;</span> <span class="verse"><a name="30">30</a>want al hierdie dinge soek die nasies van die wêreld, en julle Vader weet dat julle hierdie dinge nodig het.</span> <span class="verse"><a name="31">31</a>Maar soek die koninkryk van God, en al hierdie dinge sal vir julle bygevoeg word.</span> <span class="verse"><a name="32">32</a>Moenie vrees nie, klein kuddetjie, want julle Vader het 'n welbehae daarin gehad om aan julle die koninkryk te gee.</span> <span class="verse"><a name="33">33</a>Verkoop julle besittings en gee aalmoese; maak vir julle beurse wat nie oud word nie, 'n skat in die hemel wat onuitputlik is, waar geen dief by kom of mot verteer nie.</span> <span class="verse"><a name="34">34</a>Want waar julle skat is, daar sal julle hart ook wees.</span> <span class="verse"><a name="35">35</a>Laat julle heupe omgord wees en julle lampe aan die brand.</span> <span class="verse"><a name="36">36</a>En julle moet wees soos mense wat op hulle heer wag wanneer hy van die bruilof terugkom, sodat hulle dadelik vir hom kan oopmaak as hy kom en aanklop.</span> <span class="verse"><a name="37">37</a>Gelukkig is daardie diensknegte vir wie die heer wakker sal vind as hy kom. Voorwaar Ek sê vir julle, hy sal hom omgord en hulle aan tafel laat gaan en hulle kom bedien.</span> <span class="verse"><a name="38">38</a>En as hy in die tweede of in die derde nagwaak kom, en dit so vind gelukkig is daardie diensknegte.</span> <span class="verse"><a name="39">39</a>Maar weet dit: as die huisheer geweet het in watter uur die dief sou kom, sou hy gewaak het en nie in sy huis laat inbreek het nie.</span> <span class="verse"><a name="40">40</a>Julle moet dan ook gereed wees, omdat die Seun van die mens kom op 'n uur dat julle dit nie verwag nie.</span> <span class="verse"><a name="41">41</a>Toe sê Petrus vir Hom: Here, vertel U hierdie gelykenis vir ons of ook vir almal?</span> <span class="verse"><a name="42">42</a>En die Here antwoord: Wie is dan die getroue en verstandige bestuurder wat die heer oor sy diensvolk sal aanstel om hulle rantsoen op tyd te gee?</span> <span class="verse"><a name="43">43</a>Gelukkig is daardie dienskneg vir wie sy heer, as hy kom, so besig sal vind.</span> <span class="verse"><a name="44">44</a>Waarlik, Ek sê vir julle, hy sal hom oor al sy besittings aanstel.</span> <span class="verse"><a name="45">45</a>Maar as daardie dienskneg in sy hart sê: My heer talm om te kom, en hy die diensknegte en diensmaagde begin slaan, en begin eet en drink en dronk word,</span> <span class="verse"><a name="46">46</a>dan sal die heer van daardie dienskneg kom op 'n dag dat hy dit nie verwag nie, en op 'n uur dat hy dit nie weet nie, en sal hom pynig en hom 'n deelgenoot maak van die ontroues.</span> <span class="verse"><a name="47">47</a>En daardie dienskneg wat die wil van sy heer geken het en nie klaargemaak of volgens sy wil gedoen het nie, sal met baie slae geslaan word;</span> <span class="verse"><a name="48">48</a>maar hy wat nie geweet het nie en gedoen het wat slae verdien, sal met min slae geslaan word. En elkeen aan wie veel gegee is, van hom sal veel gevorder word; en aan wie hulle veel toevertrou het, van hom sal hulle oorvloediger eis.</span> <span class="verse"><a name="49">49</a>Ek het gekom om vuur op die aarde te werp, en hoe wens Ek dat dit al aangesteek was!</span> <span class="verse"><a name="50">50</a>Maar Ek het 'n doop om mee gedoop te word, en hoe benoud word Ek totdat dit volbring is!</span> <span class="verse"><a name="51">51</a>Dink julle dat Ek gekom het om vrede op die aarde te gee? Nee, sê Ek vir julle, maar eerder verdeeldheid.</span> <span class="verse"><a name="52">52</a>Want van nou af sal daar vyf in een huis verdeeld wees, drie teen twee en twee teen drie.</span> <span class="verse"><a name="53">53</a>Die vader sal verdeeld wees teen die seun en die seun teen die vader, die moeder teen die dogter en die dogter teen die moeder, die skoonmoeder teen haar skoondogter en die skoondogter teen haar skoonmoeder.</span> <span class="verse"><a name="54">54</a>En Hy het ook aan die skare gesê: Wanneer julle 'n wolk in die weste sien opkom, sê julle dadelik: Daar kom reën! en dit gebeur ook.</span> <span class="verse"><a name="55">55</a>En wanneer julle die suidewind sien waai, sê julle: Dit sal gloeiend warm wees! en dit gebeur.</span> <span class="verse"><a name="56">56</a>Geveinsdes, die voorkoms van die aarde en die lug weet julle te beoordeel, maar hoe is dit dat julle hierdie tyd nie kan beoordeel nie?</span> <span class="verse"><a name="57">57</a>En waarom oordeel julle ook nie uit julleself wat reg is nie?</span> <span class="verse"><a name="58">58</a>Want terwyl jy met jou teëstander na die owerheid gaan, doen moeite op die pad om van hom los te kom; sodat hy jou nie miskien voor die regter sleep en die regter jou oorgee aan die geregsdienaar en die geregsdienaar jou in die gevangenis werp nie.</span> <span class="verse"><a name="59">59</a>Ek sê vir jou, jy sal daar sekerlik nie uitkom voordat jy ook die laaste oortjie betaal het nie.</span> </p></div</div></div></body></html>