<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/gen/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/gen">Genesis</a> &gt <strong>Chapter 14</strong></div><p><span class="verse"><a name="1">1</a>I den tidi då Amrafel var konge i Sinear, og Arjok konge i Ellasar, og Kedorlaomer konge i Elam, og Tideal konge yver heidningarne,</span> <span class="verse"><a name="2">2</a>då hende det at det vart ufred millom dei kongarne og Bera, kongen i Sodoma, og Birsa, kongen i Gomorra, og Sineab, kongen i Adma, og Semeber, kongen i Sebojim, og kongen i Bela, som no heiter Soar.</span> <span class="verse"><a name="3">3</a>Alle desse slo seg i hop og lagde vegen til Siddimdalen, der som Saltsjøen er no.</span> <span class="verse"><a name="4">4</a>Tolv år hadde dei tent Kedorlaomer, men det trettande året fall dei frå honom.</span> <span class="verse"><a name="5">5</a>Og det fjortande året kom Kedorlaomer og dei kongarne som var med honom, og slo under seg refa’itarne i Asterot-Karnajim og zuzitarne i Ham og emitarne på Kirjatajimsletta</span> <span class="verse"><a name="6">6</a>og horitarne på fjelli deira, Se’irfjelli, alt til Paranlunden, som er utmed øydemarki.</span> <span class="verse"><a name="7">7</a>So snudde dei um, og kom til Domskjelda, der som Kades ligg, og lagde under seg alt Amalekitarlandet og amoritarne med, dei som budde i Haseson-Tamar.</span> <span class="verse"><a name="8">8</a>Og kongen i Sodoma og kongen i Gomorra og kongen i Adma og kongen i Sebojim og kongen i Bela, som no heiter Soar, dei tok ut, og fylkte heren sin imot deim i Siddimdalen,</span> <span class="verse"><a name="9">9</a>mot Kedorlaomer, kongen i Elam, og Tideal, kongen yver heidningarne, og Amrafel, kongen i Sinear, og Arjok, kongen i Ellasar, fire kongar mot fem.</span> <span class="verse"><a name="10">10</a>Men i Siddimdalen var det fullt av jordbikgrover. Og kongarne i Sodoma og Gomorra laut røma, og då stupte dei ned i groverne; og dei som att var, rømde til fjells.</span> <span class="verse"><a name="11">11</a>Og hine tok alt godset i Sodoma og Gomorra og all maten deira, og drog burt.</span> <span class="verse"><a name="12">12</a>Og dei tok Lot, brorson hans Abram, og godset hans og drog av med; for han budde i Sodoma.</span> <span class="verse"><a name="13">13</a>Men ein av deim som hadde kome seg undan, bar bod um alt dette til Abram, hebræaren, som budde i eikelunden åt Mamre, amoriten. Og Mamre, han var bror åt Eskol og Aner, og dei var alle i samlag med Abram.</span> <span class="verse"><a name="14">14</a>Då no Abram høyrde at brorson hans var fanga, tok han ut med alle sine fullrøynde sveinar, som var fødde og fostra i huset hans, tri hundrad og attan i talet, og sette etter deim alt til Dan.</span> <span class="verse"><a name="15">15</a>Der bytte han sund flokken sin, og tok på deim um natti med sveinarne sine, og han vann yver deim, og elte deim radt til Hoba, som ligg nordanfor Damaskus.</span> <span class="verse"><a name="16">16</a>So tok han att alt godset, og Lot, brorson sin, og hans gods tok han og att, og kvendi og hitt folket med.</span> <span class="verse"><a name="17">17</a>Då han so var på heimvegen og hadde vunne yver Kedorlaomer og dei kongarne som var med honom, kom kongen i Sodoma imot honom til Flatedal, der som no heiter Kongsdalen.</span> <span class="verse"><a name="18">18</a>Og Melkisedek, kongen i Salem, kom ut med brød og vin. Han var prest åt Gud den Høgste.</span> <span class="verse"><a name="19">19</a>Og han velsigna honom og sagde: «Gud den Høgste, han som eiger Jord og himmel, signe Abram!</span> <span class="verse"><a name="20">20</a>Gud den Høgste vere lova! I di hand gav han din fiend.» Og Abram gav honom tiend av alt.</span> <span class="verse"><a name="21">21</a>Og kongen i Sodoma sagde med Abram: «Gjev meg folket, og tak du godset!»</span> <span class="verse"><a name="22">22</a>Då sagde Abram med kongen i Sodoma: «Eg retter upp handi til Herren, Gud den Høgste, han som eig himmel og jord:</span> <span class="verse"><a name="23">23</a>Ikkje so mykje som ein tråd eller ei skoreim tek eg imot av det som ditt er. Du skal ikkje hava det å segja: «Eg gjorde Abram rik.»</span> <span class="verse"><a name="24">24</a>Eg vil ingen ting hava, anna enn den maten som sveinarne hev ete, og den luten som fell på dei mennerne som var med meg, Aner og Eskol og Mamre; lat deim få sin lut!»</span> </p></div</div></div></body></html>