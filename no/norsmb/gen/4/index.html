<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/gen/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/gen">Genesis</a> &gt <strong>Chapter 4</strong></div><p><span class="verse"><a name="1">1</a>Og Adam budde saman med Eva, kona si, og ho vart med barn, og åtte Kain. Då sagde ho: «Ein son hev eg fenge av Herren!»</span> <span class="verse"><a name="2">2</a>Sidan åtte ho Abel, bror hans. Og Abel vart sauehyrding, og Kain var jorddyrkar.</span> <span class="verse"><a name="3">3</a>Og det hende, då det leid av ei tid, at Kain bar fram åt Herren ei gåva av grøda på marki.</span> <span class="verse"><a name="4">4</a>Og Abel bar og fram ei gåva, og han gav av frumselambi or fenaden sin og feittet deira. Og Herren såg blidt til Abel og gåva hans,</span> <span class="verse"><a name="5">5</a>men ansa ikkje Kain og hans gåva. Då vart Kain brennande harm, og stirde nedfyre seg.</span> <span class="verse"><a name="6">6</a>Og Herren sagde til Kain: «Kvi er du harm, og kvi stend du og stirer nedfyre deg?</span> <span class="verse"><a name="7">7</a>Hev du godt i tankar, kann du ikkje då lyfta upp augo? Og hev du ikkje godt i tankar, so ligg syndi framfyre døri og lurer. Ho trår etter deg, men du lyt halda henne i age.»</span> <span class="verse"><a name="8">8</a>Og Kain sagde det med Abel, bror sin. Og det gjekk so til, medan dei var utpå marki, at Kain rauk på Abel, bror sin, og slo honom i hel.</span> <span class="verse"><a name="9">9</a>Då sagde Herren til Kain: «Kvar er Abel, bror din?» Og han svara: «Eg veit ikkje. Skal eg gjæta bror min?»</span> <span class="verse"><a name="10">10</a>Då sagde han: «Kva hev du gjort! Høyr, blodet åt bror din ropar til meg frå jordi!</span> <span class="verse"><a name="11">11</a>Og no skal du vera bannlyst frå den jordi som let upp munnen og tok imot blodet åt bror din av di hand.</span> <span class="verse"><a name="12">12</a>Når du dyrkar marki, skal ho ikkje meir gjeva deg sin avle. Heimlaus og fredlaus skal du vera på jordi.»</span> <span class="verse"><a name="13">13</a>Då sagde Kain til Herren: «Skuldi mi er større enn eg kann bera.</span> <span class="verse"><a name="14">14</a>Sjå, du driv meg i dag ut or landet, og eg lyt løyna meg for dine augo og vera heimlaus og fredlaus på jordi, og kven som finn meg, kjem til å slå meg i hel.»</span> <span class="verse"><a name="15">15</a>Då sagde Herren til honom: «Nei! for drep nokon Kain, so skal det hemnast sju gonger.» Og Herren gav Kain eit merke, so dei ikkje skulde slå honom i hel, kven som fann honom.</span> <span class="verse"><a name="16">16</a>So hadde Kain seg utor Herrens augo, og busette seg i eit land som heiter Nod, austanfor Eden.</span> <span class="verse"><a name="17">17</a>Og Kain budde saman med kona si, og ho vart med barn, og åtte Hanok. Sidan tok han seg til å byggja ein by, og kalla byen Hanok, etter son sin.</span> <span class="verse"><a name="18">18</a>Og Hanok vart far til Irad; og Irad fekk sonen Mehujael, og Mehujael fekk sonen Metusael, og Metusael fekk sonen Lamek.</span> <span class="verse"><a name="19">19</a>Og Lamek tok seg tvo konor. Den eine heitte Ada, og den andre heitte Silla.</span> <span class="verse"><a name="20">20</a>Og Ada åtte sonen Jabal. Frå honom er dei ætta dei som bur i tjeldbuder og held buskap.</span> <span class="verse"><a name="21">21</a>Og bror hans heitte Jubal. Frå honom er dei ætta all dei som spelar på harpa og fløyta.</span> <span class="verse"><a name="22">22</a>Og Silla åtte og ein son. Han vart kalla Tubalkain; og han smidde alle slag bitjarn, både av jarn og av kopar. Og syster åt Tubalkain heitte Na’ama.</span> <span class="verse"><a name="23">23</a>Og Lamek kvad til konorne sine: «Ada og Silla, høyr mine ord, Lameks konor, lyd på mi røyst! Ein mann drep eg for kvart sår, og ein svein for kvar skråma eg fær.</span> <span class="verse"><a name="24">24</a>For Kain skal sju gonger hemnast, men Lamek sju-ti og sju.»</span> <span class="verse"><a name="25">25</a>Og Adam budde med kona si som han fyrr hadde gjort, og ho åtte ein son, og kalla honom Set. «For Gud hev sett meg ein annan son i staden hans Abel,» sagde ho, «for di Kain slo honom i hel.»</span> <span class="verse"><a name="26">26</a>Og Set fekk og ein son, og kalla honom Enos. Då tok dei til å kalla på Herren.</span> </p></div</div></div></body></html>