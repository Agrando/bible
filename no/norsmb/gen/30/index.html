<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/gen/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/gen">Genesis</a> &gt <strong>Chapter 30</strong></div><p><span class="verse"><a name="1">1</a>Då Rakel såg at ho og Jakob ikkje fekk born, vart ho ovundsjuk på syster si, og sagde med Jakob: «Lat meg få born, elles so døyr eg!»</span> <span class="verse"><a name="2">2</a>Då vart Jakob harm på Rakel og sagde: «Er eg i staden åt Gud, som hev meinka deg born?»</span> <span class="verse"><a name="3">3</a>Då sagde ho: «Sjå her er Bilha, terna mi. Gakk inn til henne, so ho kann føda på fanget mitt og hjelpa meg og til ein son!»</span> <span class="verse"><a name="4">4</a>So gav ho honom Bilha, terna si, til kona, og Jakob gjekk inn til henne.</span> <span class="verse"><a name="5">5</a>Og Bilha vart med barn, og fekk ein son med Jakob.</span> <span class="verse"><a name="6">6</a>Då sagde Rakel: «Gud hev dømt i mi sak: han høyrde bøni mi, og gav meg ein son.» So kalla ho honom Dan.</span> <span class="verse"><a name="7">7</a>Og Bilha, terna hennar Rakel, vart med barn att, og fekk ein son til med Jakob.</span> <span class="verse"><a name="8">8</a>Då sagde Rakel: «Harde otor hev eg stade med syster mi, og no hev eg vunne.» So kalla ho honom Naftali.</span> <span class="verse"><a name="9">9</a>Då Lea såg at ho ikkje fekk fleire born, tok ho Zilpa, terna si, og gav Jakob til kona.</span> <span class="verse"><a name="10">10</a>Og Zilpa, terna hennar Lea, fekk ein son med Jakob.</span> <span class="verse"><a name="11">11</a>Då sagde Lea: «No hadde eg lukka med meg!» So kalla ho honom Gad.</span> <span class="verse"><a name="12">12</a>Og Zilpa, terna hennar Lea, fekk ein son til med Jakob.</span> <span class="verse"><a name="13">13</a>Då sagde Lea: «Å sæle meg! Droserne kjem til å sælka meg!» So kalla ho honom Asser.</span> <span class="verse"><a name="14">14</a>Ein dag i skurdonni gjekk Ruben av og fann rune-eple på marki, og bar deim heim til Lea, mor si. Då sagde Rakel med Lea: «Kjære væne, gjev meg nokre av dei rune-epli som son din hev funne!»</span> <span class="verse"><a name="15">15</a>Men ho svara henne: «Er det ikkje nok at du hev teke mannen min? Vil du no taka rune-epli åt son min og?» Då sagde Rakel: «Det er det same, fær eg rune-epli åt son din, so kann mannen få sova hjå deg i natt.»</span> <span class="verse"><a name="16">16</a>Um kvelden, då Jakob kom heim frå marki, gjekk Lea til møtes med honom og sagde: «Det er hjå meg du skal vera i natt; eg hev tinga deg for rune-epli åt son min.» So sov han hjå henne den natti.</span> <span class="verse"><a name="17">17</a>Og Gud høyrde Lea, og ho vart med barn, og åtte den femte sonen.</span> <span class="verse"><a name="18">18</a>Då sagde Lea: «No hev Gud gjeve meg mi løn, for di eg let mannen få terna mi.» So kalla ho honom Issakar.</span> <span class="verse"><a name="19">19</a>Og Lea vart med barn att, og åtte den sette sonen.</span> <span class="verse"><a name="20">20</a>Då sagde Lea: «Gud hev gjeve meg ei god gåva. No kjem mannen min til å bu hjå meg, sidan han hev fenge seks søner med meg.» So kalla ho honom Sebulon.</span> <span class="verse"><a name="21">21</a>Sidan åtte ho ei dotter, og kalla henne Dina.</span> <span class="verse"><a name="22">22</a>Då kom Gud i hug Rakel, og Gud høyrde bønerne hennar, og gjorde henne barnkjømd.</span> <span class="verse"><a name="23">23</a>So vart ho då umhender, og åtte ein son. Då sagde ho: «Gud hev teke burt skammi mi.»</span> <span class="verse"><a name="24">24</a>Og ho kalla honom Josef og sagde: «Gjev Herren vilde lata meg få ein son til!»</span> <span class="verse"><a name="25">25</a>Då no Rakel hadde fenge Josef, sagde Jakob med Laban: «Slepp meg or tenesta, so eg kann fara heim til mitt eige land!</span> <span class="verse"><a name="26">26</a>Lat meg få konorne og borni mine, som eg hev tent for, so vil eg fara! For du veit sjølv kor lenge eg hev tent hjå deg.»</span> <span class="verse"><a name="27">27</a>Då sagde Laban med honom: «Hadde du berre noko godvilje for meg! Eg hev fenge ei vitring um at det er for di skuld Herren hev velsigna meg.</span> <span class="verse"><a name="28">28</a>Set berre på kva du vil hava i løn,» sagde han, «so skal eg gjeva deg det!»</span> <span class="verse"><a name="29">29</a>Og Jakob sagde med honom: «Du veit sjølv kor vel eg hev tent deg, og korleis bufeet ditt hev muna, medan eg hev stelt med det.</span> <span class="verse"><a name="30">30</a>For det var lite du hadde, fyrr eg kom hit, og no hev det auka mengdevis, og Herren hev velsigna deg for kvart fet eg gjekk. Men når skal no eg få syta for mitt eige hus?»</span> <span class="verse"><a name="31">31</a>«Kva skal eg gjeva deg?» sagde hin. «Du tarv ikkje gjeva meg noko,» sagde Jakob. «Vil du gjera som eg no segjer, so skal eg gjæta buskapen din og sjå etter honom, som eg hev gjort.</span> <span class="verse"><a name="32">32</a>I dag vil eg ganga gjenom heile buskapen din og skilja ut alt som er droplut eller spreklut, både det som er svart i saueflokken, og det som er spreklut eller droplut i geiteflokken, og det skal vera løni mi.</span> <span class="verse"><a name="33">33</a>Og mi truheit skal svara for meg, når du heretter kjem og ser yver løni mi: Finst det hjå meg nokor geit som ikkje er droplut eller spreklut, eller nokon sau som ikkje er svart, so er dei stolne.»</span> <span class="verse"><a name="34">34</a>Då sagde Laban: «Ja ja, lat det vera som du segjer!»</span> <span class="verse"><a name="35">35</a>Og same dagen skilde han ut dei bukkarne som var salute og spreklute, og alle dei geiterne som var droplute og spreklute, alt som det var noko kvitt på, og alt som var svart i saueflokken, og let sønerne sine taka vare på det.</span> <span class="verse"><a name="36">36</a>Og han lagde tri dagsleider millom seg og Jakob. Og Jakob laut gjæta det som att var av fenaden hans Laban.</span> <span class="verse"><a name="37">37</a>Men Jakob fann seg grøne stavar av poppel og mandeltre og løn, og randa deim, so den kvite veden synte millom borkerenderne.</span> <span class="verse"><a name="38">38</a>Og stavarne, som han hadde randa, sette han upp i trørne i vatskuporne, der småfeet kom og skulde drikka, midt for augo på småfeet; for det var jamt dei flaug, når dei kom og skulde drikka.</span> <span class="verse"><a name="39">39</a>So para småfeet seg innmed stavarne, og fekk ungar som var salute og droplute og spreklute.</span> <span class="verse"><a name="40">40</a>Men lambi skilde Jakob ifrå og let småfeet venda augo mot det som var droplut, og mot alt som var svart i buskapen hans Laban. Soleis fekk han seg flokkar for seg sjølv, og hadde deim ikkje i hop med buskapen hans Laban.</span> <span class="verse"><a name="41">41</a>Og kvar gong det var trivelegt småfe som flaug, so sette Jakob randestavarne i trørne, midt for augo på deim, so dei skulde para seg innmed stavarne.</span> <span class="verse"><a name="42">42</a>Men var det slikt som ikkje vilde trivast, so sette han ikkje stavarne der. Soleis fekk Laban det feet som ikkje vilde trivast, og Jakob det som var trivelegt.</span> <span class="verse"><a name="43">43</a>Og mannen vart rikare og rikare, og fekk mykje bufe, og gjentor og drengjer, og kamelar og asen.</span> </p></div</div></div></body></html>