<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/gen/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/gen">Genesis</a> &gt <strong>Chapter 33</strong></div><p><span class="verse"><a name="1">1</a>Og Jakob skoda framyver, og sjå, der kom Esau og fire hundrad mann med honom. Då skifte han borni millom Lea og Rakel og båe ternorne,</span> <span class="verse"><a name="2">2</a>og sette ternorne og borni deira fremst, og Lea og borni hennar attanfor, og Rakel og Josef attarst.</span> <span class="verse"><a name="3">3</a>Og sjølv gjekk han fram fyre deim, og bøygde seg nedåt jordi sju gonger, til dess han kom tett innåt bror sin.</span> <span class="verse"><a name="4">4</a>Men Esau sprang imot honom, og tok honom i fanget, og lagde armarne um halsen hans, og kysste honom, og dei gret.</span> <span class="verse"><a name="5">5</a>Då han såg upp, vart han var konorne og borni; då sagde han: «Kva er dette for folk du hev med deg?» «Det er dei borni som Gud hev unnt tenaren din,» sagde Jakob.</span> <span class="verse"><a name="6">6</a>So gjekk ternorne fram med borni sine og bøygde seg.</span> <span class="verse"><a name="7">7</a>Og Lea og borni hennar gjekk og fram og bøygde seg. Sidan gjekk Josef og Rakel fram og bøygde seg.</span> <span class="verse"><a name="8">8</a>Då sagde han: «Kva vilde du med heile denne buskapen som eg møtte?» «Eg vilde gjera deg blid på meg, herre bror,» sagde hin.</span> <span class="verse"><a name="9">9</a>Då sagde Esau: «Eg hev nok, bror. Hav du sjølv det som ditt er!»</span> <span class="verse"><a name="10">10</a>«Å nei, kjære væne!» sagde Jakob. «Hev du noko godvilje for meg, so tak imot gåva mi! For då eg såg deg i andlitet, var det som eg såg Guds andlit, med di du var so blid imot meg.</span> <span class="verse"><a name="11">11</a>Kjære deg, tak imot gåva eg sende deg! For Gud hev vore god mot meg, og eg hev nok av alle slag.» Og han nøydde honom, til han tok imot det.</span> <span class="verse"><a name="12">12</a>So sagde Esau: «Lat oss taka ut og koma i vegen, so skal eg fara jamte med deg.»</span> <span class="verse"><a name="13">13</a>Men Jakob sagde: «Du veit, herre bror, at borni ikkje toler mykje, og eg hev lambsøyor og nybære kyr å taka vare på. Driv ein deim for hardt, um det berre er ein dag, so døyr heile buskapen.</span> <span class="verse"><a name="14">14</a>Vil ikkje du gjera vel og fara fyre meg, herre bror! So kann eg rusla so smått, etter som drifterne og borni orkar til, til dess eg kjem til deg i Se’ir.»</span> <span class="verse"><a name="15">15</a>«So vil eg lata nokre av dei mennerne eg hev med, vera att hjå deg,» sagde Esau. «Kvi då?» sagde hin; «berre du vil vera blid på meg, herre bror!»</span> <span class="verse"><a name="16">16</a>So snudde Esau um same dagen, og for sin veg heim att til Se’ir.</span> <span class="verse"><a name="17">17</a>Og Jakob tok vegen til Sukkot, og bygde seg eit hus, og til buskapen sin gjorde han skålar. Difor kallar dei den staden Sukkot.</span> <span class="verse"><a name="18">18</a>Og Jakob kom seg vel fram til Sikemsbyen i Kana’ans-land, den gongen han for frå Mesopotamia, og han fann seg eit læger framanfor byen.</span> <span class="verse"><a name="19">19</a>Og det jordstykket som han hadde sett upp tjeldbudi si på, kjøpte han av sønerne hans Hemor, far åt Sikem, for hundrad gullpengar.</span> <span class="verse"><a name="20">20</a>Og han bygde eit altar der, og kalla det: «Gud er Gud åt Israel».</span> </p></div</div></div></body></html>