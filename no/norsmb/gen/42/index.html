<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 42</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/gen/42"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/gen">Genesis</a> &gt <strong>Chapter 42</strong></div><p><span class="verse"><a name="1">1</a>Då Jakob høyrde at det var korn i Egyptarland, sagde han med sønerne sine: «Kvi sit de og stirer på kvarandre?</span> <span class="verse"><a name="2">2</a>Eg hev fenge spurt,» sagde han, «at dei hev korn i Egyptarland. Far no der ned og kjøp korn åt oss, so me kann halda livet og ikkje døy burt!»</span> <span class="verse"><a name="3">3</a>Og brørne hans Josef tok nedigjenom, ti i talet, og vilde kjøpa korn i Egyptarland.</span> <span class="verse"><a name="4">4</a>Men Benjamin, rettebror åt Josef, sende Jakob ikkje av stad med brørne hans; han var rædd det kunde henda honom ei ulukka.</span> <span class="verse"><a name="5">5</a>So kom då Israels-sønerne og vilde kjøpa korn, millom alle dei andre som kom; for det var uår i Kana’ans-land.</span> <span class="verse"><a name="6">6</a>Men Josef var den som rådde i landet. Han var det som selde korn til all landslyden. Og brørne hans Josef kom og lagde seg å gruve for honom.</span> <span class="verse"><a name="7">7</a>Då Josef såg brørne sine, kjende han deim att, men lest ikkje ved vera; han tala strengt til deim og spurde: «Kvar er de frå?» «Frå Kana’ans-land,» sagde dei. «Me kjem og vil kjøpa grjon.»</span> <span class="verse"><a name="8">8</a>Josef kjende att brørne sine, men dei kjende ikkje honom.</span> <span class="verse"><a name="9">9</a>Og Josef laut minnast det som han hadde drøymt um deim, og sagde med deim: «De er njosnarar, de kjem og vil sjå kvar landet er lettast å taka.»</span> <span class="verse"><a name="10">10</a>«Nei, gode herre,» sagde dei; «tenarane dine vil berre kjøpa grjon.</span> <span class="verse"><a name="11">11</a>Me er alle søner åt ein mann. Me er ærlege folk: tenarane dine hev aldri vore njosnarar.»</span> <span class="verse"><a name="12">12</a>«Jau,» sagde han, «de kjem og vil sjå kvar landet er lettast å taka.»</span> <span class="verse"><a name="13">13</a>Då sagde dei: «Tenarane dine er tolv brør og søner åt ein mann i Kana’ans-landet. Og den yngste av oss er no heime hjå far vår, men ein er ikkje til lenger.»</span> <span class="verse"><a name="14">14</a>Då sagde Josef med deim: «Det er som eg hev sagt: De er njosnarar.</span> <span class="verse"><a name="15">15</a>Men no vil eg røyna dykk: So visst som Farao liver, de slepp ikkje herifrå, fyrr yngste bror dykkar kjem hit.</span> <span class="verse"><a name="16">16</a>Ein av dykk skal fara i vegen og henta bror dykkar, og dei andre vil eg halda fengsla, so det kann røynast um det er sant, det de segjer; og er det ikkje det, so er de njosnarar, so visst som Farao liver!»</span> <span class="verse"><a name="17">17</a>So heldt han deim alle saman fengsla i tri dagar.</span> <span class="verse"><a name="18">18</a>Og tridje dagen sagde Josef med deim: «Gjer no som eg segjer, so skal de få liva! Eg hev age for Gud!</span> <span class="verse"><a name="19">19</a>Er de ærlege folk, so skal ein av dykk brør vera att i fangehuset, men de andre kann fara i vegen og hava med dykk korn til livberging for deim som heime er.</span> <span class="verse"><a name="20">20</a>Og den yngste bror dykkar skal de koma hit til meg med, so ordi dykkar kann sannast, og de ikkje skal missa livet.» Og dei so gjorde.</span> <span class="verse"><a name="21">21</a>Og dei sagde seg imillom: «Å ja, ja, kor vel me er verde dette, for det me gjorde mot bror vår! Me såg kor hjarterædd han var, då han bad so vænt for seg, og endå høyrde me ikkje på honom. Difor er me no komne i slik naud.»</span> <span class="verse"><a name="22">22</a>Då tok Ruben til ords og sagde: «Var det ikkje det eg sagde dykk, at de ikkje skulde fara so stygt med guten? Men de vilde ikkje høyra. Og sjå, no kjem hemnen for blodet hans!»</span> <span class="verse"><a name="23">23</a>Men dei visste ikkje at Josef skyna det; for han bruka tolk, når han tala med deim.</span> <span class="verse"><a name="24">24</a>Og han snudde seg frå deim og gret. So kom han innåt deim att, og tala til deim, og han tok Simeon ifrå deim, og batt honom, so dei såg på det.</span> <span class="verse"><a name="25">25</a>Sidan sagde Josef frå, at dei skulde fylla sekkjerne deira med korn og leggja pengarne åt kvar av deim att i sekken hans, og gjeva deim nista med på vegen. Og so vart gjort.</span> <span class="verse"><a name="26">26</a>So klyvja dei kornet på asni sine, og for sin veg.</span> <span class="verse"><a name="27">27</a>Men då ein av deim løyste upp klyvi si og vilde gjeva asnet for på kvilestaden, fekk han sjå pengarne sine: dei låg ovanpå i sekken hans.</span> <span class="verse"><a name="28">28</a>Og han sagde med brørne sine: «Pengarne mine hev kome att! Sjå, her ligg dei i sekken min.» Då vart dei reint ille ved; dei såg på kvarandre og skalv, og sagde: «Kva er det Gud hev gjort mot oss her?»</span> <span class="verse"><a name="29">29</a>So kom dei heim til Jakob, far sin, i Kana’ans-landet, og dei fortalde honom alt det som hadde hendt deim, og sagde:</span> <span class="verse"><a name="30">30</a>«Mannen som råder der i landet, tala strengt til oss, og tok oss for folk som vilde njosna ut landet.</span> <span class="verse"><a name="31">31</a>Då sagde me med honom: «Me er ærlege folk; me hev aldri vore njosnarar.</span> <span class="verse"><a name="32">32</a>Me er tolv brør, alle sønerne åt far vår. Ein av oss er ikkje til lenger, og den yngste er endå heime hjå far vår i Kana’ans-landet.»</span> <span class="verse"><a name="33">33</a>Og mannen som råder der i landet, sagde med oss: «Dette vil eg hava til merke på at de er ærlege folk: Ein av dykk brør skal vera att hjå meg, og de andre kann taka med dykk det de treng til livberging for deim som heime er, og fara i vegen,</span> <span class="verse"><a name="34">34</a>og so lyt de koma til meg att med yngste bror dykkar, so eg fær sjå at de ikkje er njosnarar, men ærlege folk. Då skal de få att bror dykkar, og de kann fara fritt kringum i landet.»»</span> <span class="verse"><a name="35">35</a>Då dei so tømde sekkjerne sine, då fann kvar sitt pengeknyte i sekken sin; dei såg det både dei og far deira, at det var deira eigne pengeknyte, og vart fælne.</span> <span class="verse"><a name="36">36</a>Og Jakob, far deira, sagde med deim: «De gjer meg reint barnlaus; Josef er burte, og Simeon er burte, og no vil de taka Benjamin og ifrå meg; det kjem yver meg, alt dette.»</span> <span class="verse"><a name="37">37</a>Då sagde Ruben med far sin: «Båe sønerne mine kann du drepa, kjem eg ikkje heim til deg att med honom! Gjev honom berre i mine hender! Eg skal hava honom heim att til deg.»</span> <span class="verse"><a name="38">38</a>Men han svara: «Son min skal ikkje fara med dykk der ned. For bror hans er burte, og han er att åleine, og hender det honom nokor ulukka på den vegen de ferdast etter, so kjem de til å senda dei grå håri mine med sorg ned i nåheimen.» Men svolten var hard i landet.</span> </p></div</div></div></body></html>