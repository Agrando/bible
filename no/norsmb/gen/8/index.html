<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/gen/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/gen">Genesis</a> &gt <strong>Chapter 8</strong></div><p><span class="verse"><a name="1">1</a>Då kom Gud i hug Noah og alle villdyri og alt bufeet som var med honom i arki, og Gud let ein vind fara yver jordi, og vatnet fall.</span> <span class="verse"><a name="2">2</a>Og brunnarne i djupet og lukorne på himmelen stengdest, og regnet frå himmelen stogga.</span> <span class="verse"><a name="3">3</a>Og vatnet drog seg etter kvart attende frå jordi, og vatnet minka, då hundrad og femti dagar var lidne.</span> <span class="verse"><a name="4">4</a>Og den syttande dagen i den sjuande månaden tok arki grunn og stana på Araratfjelli.</span> <span class="verse"><a name="5">5</a>Og vatnet minka meir og meir, alt til den tiande månaden: Den fyrste dagen i den tiande månaden synte fjelltindarne seg.</span> <span class="verse"><a name="6">6</a>Og det hende, då fyrti dagar var lidne, at Noah let upp vindauga på arki, som han hadde gjort,</span> <span class="verse"><a name="7">7</a>og slepte ut ein ramn, og den flaug til og frå, til vatnet hadde torna burt av jordi.</span> <span class="verse"><a name="8">8</a>So sende han ei duva ut ifrå seg, og vilde sjå um vatnet hadde sige undan frå marki.</span> <span class="verse"><a name="9">9</a>Men duva fann ingen kvilestad for foten sin, og kom attende til honom i arki; for det stod vatn yver all jordi. Då rette han ut handi, og tok henne, og hadde henne inn til seg i arki.</span> <span class="verse"><a name="10">10</a>So bia han endå sju dagar, og sende so duva ut att or arki.</span> <span class="verse"><a name="11">11</a>Og då det leid til kvelds, kom duva heim til honom, og sjå: då hadde ho eit grønt oljetrelauv i nebben. Då skyna Noah at vatnet hadde sige undan frå jordi.</span> <span class="verse"><a name="12">12</a>Men han drygde endå sju dagar til. So let han ut duva, og då kom ho ikkje att til honom meir.</span> <span class="verse"><a name="13">13</a>Og det bar so til, at den fyrste dagen i den fyrste månaden i det seks hundrad og fyrste året, då hadde vatnet torna burt av jordi. Og Noah tok taket av arki, og såg utyver, og sjå, marki var turr.</span> <span class="verse"><a name="14">14</a>Og den sju og tjugande dagen i den andre månaden var jordi heiltupp turr.</span> <span class="verse"><a name="15">15</a>Då tala Gud til Noah og sagde:</span> <span class="verse"><a name="16">16</a>«Gakk ut or arki, du og kona di og sønerne dine og konorne åt sønerne dine med deg!</span> <span class="verse"><a name="17">17</a>Og alle dei dyr som er hjå deg, alt kjøt, både fuglarne og feet og alt kreket som krelar på jordi, skal du hava med deg ut, og dei skal yrja på jordi, og alast og aukast utyver jordi.»</span> <span class="verse"><a name="18">18</a>So gjekk Noah ut, og sønerne hans og kona hans og konorne åt sønerne hans med honom.</span> <span class="verse"><a name="19">19</a>Og alle dyri og alt kreket og alle fuglarne, alt som røyver seg på jordi, gjekk ut or arki, kvart etter sitt slag.</span> <span class="verse"><a name="20">20</a>Og Noah bygde Herren eit altar, og tok utav alt det reine feet og utav alle dei reine fuglarne, og ofra brennoffer på altaret.</span> <span class="verse"><a name="21">21</a>Og Herren kjende den gode gimen, og Herren sagde i sitt hjarta: «Eg vil aldri meir forbanna jordi for menneskja skuld; for mannehjarta emnar berre på vondt, alt ifrå ungdomen. Og eg vil aldri meir drepa alt liv, so som eg no gjorde.</span> <span class="verse"><a name="22">22</a>Heretter skal sånad og skurd, og kulde og hite, og sumar og vinter, og dag og natt aldri trjota, so lenge som jordi stend.»</span> </p></div</div></div></body></html>