<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 38</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/gen/38"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/gen">Genesis</a> &gt <strong>Chapter 38</strong></div><p><span class="verse"><a name="1">1</a>I same tidi bar det so til at Juda for nedyver frå brørne sine, og gav seg til hjå ein mann i Adullam som heitte Hira.</span> <span class="verse"><a name="2">2</a>Der såg Juda dotter åt ein kananitisk mann som heitte Sua, og han tok henne til kona, og budde i hop med henne.</span> <span class="verse"><a name="3">3</a>Og ho vart med barn, og åtte ein son; honom kalla han Er.</span> <span class="verse"><a name="4">4</a>So vart ho med barn ein gong til, og åtte ein son, og ho kalla honom Onan.</span> <span class="verse"><a name="5">5</a>Sidan åtte ho endå ein son, og kalla honom Sela; då ho fekk honom, var Juda i Kezib.</span> <span class="verse"><a name="6">6</a>Og Juda feste ei kone åt Er, eldste son sin; ho heitte Tamar.</span> <span class="verse"><a name="7">7</a>Men Herren tykte ille um Er, eldste son åt Juda, og Herren laga det so at han døydde.</span> <span class="verse"><a name="8">8</a>Då sagde Juda med Onan: «Tak brorkona di heim til deg, og gift deg med henne, so du held uppe ætti åt bror din!»</span> <span class="verse"><a name="9">9</a>Men Onan visste at borni ikkje skulde vera hans; og når han låg med enkja etter bror sin, let han det spillast på jordi, so han ikkje skulde gjeva bror sin avkjøme.</span> <span class="verse"><a name="10">10</a>Og Herren tykte ille um det han gjorde, og laga det so at han og døydde.</span> <span class="verse"><a name="11">11</a>Då sagde Juda til Tamar, sonekona si: «No lyt du sitja enkja i huset åt far din, til Sela, son min, er vaksen!» For han tenkte: «Elles kjem han og til å døy, som brørne hans.» So for Tamar heim att, og budde hjå far sin.</span> <span class="verse"><a name="12">12</a>Då det leid frametter ei tid, døydde dotter åt Sua, kona hans Juda. Og då syrgjetidi var ute, gjekk Juda upp til Timna, til deim som klypte sauerne hans, både han og venen hans, Hira frå Adullam.</span> <span class="verse"><a name="13">13</a>Og Tamar fekk spurt det; for det kom ein og sagde med henne: «Sjå, verfar din er på veg upp til Timna og vil klyppa sauerne sine.»</span> <span class="verse"><a name="14">14</a>Då lagde ho av seg enkjebunaden sin, og kasta på seg ei kåpa og sveipte henne vel kring seg, og so sette ho seg frammed ledet utfor Enajim, på vegen til Timna. For ho såg at Sela var vaksen, og at ho ikkje fekk honom.</span> <span class="verse"><a name="15">15</a>Då Juda såg henne, tenkte han det var ei skjøkja, av di ho heldt kåpa attfor andlitet.</span> <span class="verse"><a name="16">16</a>So tok han av vegen, og gjekk innåt henne og sagde: «Kom og lat meg få liggja med deg!» For han visste ikkje at det var sonekona hans. Då sagde ho: «Kva gjev du meg, er so du fær liggja med meg?»</span> <span class="verse"><a name="17">17</a>«Eg skal senda deg eit kid av buskapen min,» sagde han. «Gjev meg so noko i vissa då, til du sender meg det!» sagde ho.</span> <span class="verse"><a name="18">18</a>«Kva vissa skal eg gjeva deg?» sagde han. «Seglringen din og lekkjet ditt og staven som du hev i handi,» sagde ho. Det gav han henne, og so fekk han liggja med henne, og ho vart fremmeleg med honom.</span> <span class="verse"><a name="19">19</a>Og ho stod upp og gjekk sin veg, og lagde av seg kåpa og hadde på seg enkjebunaden sin.</span> <span class="verse"><a name="20">20</a>Og Juda sende kidet med venen sin, han frå Adullam, og bad honom få att vissa av kvinna; men han fann henne ikkje.</span> <span class="verse"><a name="21">21</a>Og han spurde folki i grendi hennar og sagde: «Kvar er skjøkja, ho i Enajim, frammed vegen?» Men dei sagde: «Det hev ikkje vore nokor skjøkje her.»</span> <span class="verse"><a name="22">22</a>So kom han attende til Juda og sagde: «Eg fann henne ikkje, og folki der i grendi sagde endå det: «Det hev ikkje vore nokor skjøkja her.»»</span> <span class="verse"><a name="23">23</a>Då sagde Juda: «Lat henne hava det, so me ikkje fær skam av dette! Kidet veit du no eg hev sendt, men du fann henne ikkje.»</span> <span class="verse"><a name="24">24</a>So var det på lag tri månader etter, då kom dei og sagde med Juda: «Tamar, sonekona di, hev lagt seg burt, so ho jamvel hev vorte med barn.» Då sagde Juda: «Leid henne ut! Ho skal brennast.»</span> <span class="verse"><a name="25">25</a>Då dei so leide henne ut, sende ho bod til verfar sin og sagde: «Det er med den mannen som eig dette, at eg hev vorte med barn. Du skulde vel ikkje vita kven som eig denne seglringen og lekki og staven?» sagde ho.</span> <span class="verse"><a name="26">26</a>Og Juda kjendest med det, og sagde: «Ho er i sin gode rett imot meg; for eg let henne ikkje få Sela, son min.» Og han låg ikkje med henne meir.</span> <span class="verse"><a name="27">27</a>Då det so leid til at ho skulde eiga barn, sjå, då var det tvillingar i livet hennar.</span> <span class="verse"><a name="28">28</a>Og i det same ho fødde, rette den eine handi fram. Då tok ljosmori og batt ein raud tråd kring handi hans, og sagde: «Denne kom fyrst.»</span> <span class="verse"><a name="29">29</a>Men so drog han handi attende, og då kom bror hans fram! Då sagde ho: «Korleis er det du bryt deg fram!» Og dei kalla honom Peres.</span> <span class="verse"><a name="30">30</a>So kom bror hans, han som hadde den raude tråden kring handi. Honom kalla dei Zerah.</span> </p></div</div></div></body></html>