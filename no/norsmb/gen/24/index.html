<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/gen/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/gen">Genesis</a> &gt <strong>Chapter 24</strong></div><p><span class="verse"><a name="1">1</a>Abraham var gamall og langt uti åri. Men Herren hadde velsigna honom i eitt og alt.</span> <span class="verse"><a name="2">2</a>Og Abraham sagde med tenaren sin, han som var den eldste i huset og rådde yver alt det han åtte: «Kjære deg, legg handi di i fanget mitt,</span> <span class="verse"><a name="3">3</a>so vil eg taka ein eid av deg ved Herren, som er Gud i himmelen og Gud på jordi, at du ikkje skal lata son min gifta seg med nokor av døtterne åt Kana’ans-folket, som eg bur i lag med;</span> <span class="verse"><a name="4">4</a>men til heimlandet mitt og til mitt eige folk skal du fara og festa ei kona åt Isak, son min.»</span> <span class="verse"><a name="5">5</a>Då sagde tenaren med honom: «Men um no ikkje ho vil fylgja meg hit til dette landet, skal eg då taka son din attende til det landet som du er komen ifrå?»</span> <span class="verse"><a name="6">6</a>Og Abraham svara: «Vara deg, so du ikkje fer dit att med son min!</span> <span class="verse"><a name="7">7</a>Herren, Gud i himmelen, som tok meg ut or farshuset mitt og fødesheimen min, og som tala til meg, og svor meg til og sagde: «Di ætt vil eg gjeva dette landet» - han skal senda sin engel fyre deg, so du der finn ei kona åt son min.</span> <span class="verse"><a name="8">8</a>Men vil ikkje ho fylgja deg, so skal du vera løyst ifrå eiden, berre far ikkje dit att med son min!»</span> <span class="verse"><a name="9">9</a>Då lagde tenaren handi si i fanget åt Abraham, husbonden sin, og svor honom eiden på dette.</span> <span class="verse"><a name="10">10</a>So tok tenaren ti kamelar, av deim som husbonden hans åtte, og for av garde, og med seg hadde han alle slag gilde ting, som høyrde husbonden hans til; og han tok ut, og for til Mesopotamia, til byen hans Nahor.</span> <span class="verse"><a name="11">11</a>Og han let kamelarne leggja seg ned utanfor byen, innmed vatsbrunnen; det var i kveldingi, det bilet då kvendi plar koma ut og henta vatn.</span> <span class="verse"><a name="12">12</a>Og han sagde: «Herre, du som er Gud åt Abraham, husbonden min, å, lat det laga seg godt for meg i dag, og gjer vel imot Abraham, husbonden min!</span> <span class="verse"><a name="13">13</a>Sjå, no stend eg her innmed vatskjelda, medan døtterne åt bymennerne kjem ut etter vatn.</span> <span class="verse"><a name="14">14</a>Lat det då vera so, at den møyi som eg segjer dette med: «Kjære væne, halla på krukka di, og lat meg få drikka!» og som svarar: «Drikk du, og kamelarne dine skal eg og gjeva drikka!» - at ho er den du hev etla åt Isak, tenaren din, og på det skal eg skyna at du vil gjera vel mot husbonden min!»</span> <span class="verse"><a name="15">15</a>Og sjå: fyrr han hadde tala til endes, bar det so til at Rebekka, dotter hans Betuel, son åt Milka og Nahor, bror hans Abraham, kom ut, med krukka si på oksli.</span> <span class="verse"><a name="16">16</a>Det var ei ovvæn gjenta, ei ungmøy, som ingen kar hadde vore nær. Ho gjekk ned til kjelda, og fyllte krukka si, og kom upp att.</span> <span class="verse"><a name="17">17</a>Då sprang tenaren imot henne og sagde: «Kjære væne, lat meg få drikka litt vatn av krukka di!»</span> <span class="verse"><a name="18">18</a>Og ho sagde: «Drikk, gode herre!» og ho skunda seg og tok krukka si ned i handi og gav honom drikka.</span> <span class="verse"><a name="19">19</a>Og då han hadde drukke seg utyrst, sagde ho: «No skal eg henta vatn åt kamelarne dine og, til dei fær nøgdi si.»</span> <span class="verse"><a name="20">20</a>So nøytte ho seg og tømde krukka i troi, og sprang so burt til brunnen att etter vatn, og ho brynnte alle kamelarne hans.</span> <span class="verse"><a name="21">21</a>Og mannen stirde på henne og tagde; han vilde sjå, um Herren let ferdi hans lukkast, eller ikkje.</span> <span class="verse"><a name="22">22</a>Då so kamelarne hadde drukke, tok mannen fram ein gullring, som vog ein halvt lodd, og tvo gullband, som ho skulde hava kring armarne; dei vog ti lodd.</span> <span class="verse"><a name="23">23</a>Og han sagde: «Kven er du dotter åt? Kjære deg, seg meg det! Hev far din rom til å hysa oss i natt?»</span> <span class="verse"><a name="24">24</a>Og ho svara: «Eg er dotter hans Betuel, son åt Nahor og Milka.</span> <span class="verse"><a name="25">25</a>Me hev fullt upp både av halm og for,» sagde ho til honom, «og husrom for dykk hev me og.»</span> <span class="verse"><a name="26">26</a>Då lagde mannen seg på kne, og takka Herren og sagde:</span> <span class="verse"><a name="27">27</a>«Lova vere Herren, Gud åt Abraham, husbonden min! Han hev ikkje gløymt sin nåde og truskap mot husbonden min. Herren hev leidt meg rette vegen fram til brorfolket åt husbonden min!»</span> <span class="verse"><a name="28">28</a>Men møyi sprang heim til mor si og fortalde alt dette.</span> <span class="verse"><a name="29">29</a>Rebekka hadde ein bror som heitte Laban. Og Laban sprang ut til kjelda, til mannen:</span> <span class="verse"><a name="30">30</a>då han fekk sjå ringen og gullbandi som syster hans hadde kring armarne, og då han høyrde Rebekka, syster hans, sagde: «Det og det sagde mannen med meg,» so gjekk han og vilde finna mannen, og sjå: der stod han hjå kamelarne attmed kjelda.</span> <span class="verse"><a name="31">31</a>Då sagde han: «Kom inn, du som Herren hev velsigna so rikleg! Kvi stend du her ute? Og eg hev skipa i huset og stelt til rom åt kamelarne!»</span> <span class="verse"><a name="32">32</a>So gjekk mannen inn i huset, og klyvja av kamelarne; og hin kom med halm og for åt kamelarne, og med vatn åt honom og deim som var med honom, til å två føterne i.</span> <span class="verse"><a name="33">33</a>Og dei sette fram mat åt honom; men han sagde: «Eg vil ikkje eta fyrr eg hev bore upp målemnet mitt.» «Seg fram!» sagde hin.</span> <span class="verse"><a name="34">34</a>Då sagde han: «Eg er tenaren hans Abraham.</span> <span class="verse"><a name="35">35</a>Herren hev storleg velsigna husbonden min, so han hev vorte rik; han hev gjeve honom sauer og naut, og sylv og gull, og drengjer og gjentor, og kamelar og asen.</span> <span class="verse"><a name="36">36</a>Og Sara, kona åt husbonden min, åtte ein son på sine gamle dagar; honom hev han gjeve alt det han eig.</span> <span class="verse"><a name="37">37</a>Og husbonden min tok ein eid av meg og sagde: «Du skal ikkje lata son min gifta seg med nokor av døtterne åt Kana’ans-folket, som eg bur i lag med.</span> <span class="verse"><a name="38">38</a>Men til farshuset mitt skal du fara, og til mi eigi ætt, og festa ei kona åt son min.»</span> <span class="verse"><a name="39">39</a>Då sagde eg til husbonden min: «Men um no ikkje ho vil fylgja meg?»</span> <span class="verse"><a name="40">40</a>Og han sagde med meg: «For Herrens åsyn hev eg ferdast; han skal senda sin engel med deg og lata ferdi di lukkast, so du finn ei kona åt son min av mi eigi ætt og i farshuset mitt.</span> <span class="verse"><a name="41">41</a>Då skal du vera løyst ifrå eiden, når du kjem til mi eigi ætt; og vil dei ikkje gjeva deg henne, so er du og løyst ifrå eiden.»</span> <span class="verse"><a name="42">42</a>So kom eg då i dag til kjelda, og eg sagde: «Herre, du som er Gud åt Abraham, husbonden min! Å vilde du lata ferdi mi lukkast for meg!</span> <span class="verse"><a name="43">43</a>Sjå no stend eg her innmed vatskjelda; lat det då vera so: når det kjem ei møy ut etter vatn, og eg segjer med henne: «Kjære væne, lat meg få drikka litt vatn av krukka di,»</span> <span class="verse"><a name="44">44</a>og ho då segjer med meg: «Drikk du, og til kamelarne dine skal eg og henta vatn,» so er ho det vivet som Herren hev etla åt son til husbonden min.»</span> <span class="verse"><a name="45">45</a>Fyrr eg fekk sagt alt det eg hadde på hjarta, sjå, då kom Rebekka ut, med krukka si på oksli, og ho gjekk ned til kjelda og auste upp vatn. Og eg sagde med henne: «Kjære væne, lat meg få drikka!»</span> <span class="verse"><a name="46">46</a>Då skunda ho seg og tok krukka si ned av oksli, og sagde: «Drikk du, og kamelarne dine skal eg og gjeva drikka.» So drakk eg, og kamelarne gav ho og vatn.</span> <span class="verse"><a name="47">47</a>Og eg spurde henne: «Kven er du dotter åt?» «Dotter hans Betuel, son åt Nahor og Milka,» sagde ho. Då sette eg ringen i nosi hennar, og gullbandi på armarne hennar.</span> <span class="verse"><a name="48">48</a>Og eg lagde meg på kne og takka Herren, og eg lova Herren, Gud åt Abraham, husbonden min, for di han hadde styrt meg på rette vegen til å finna brordotter åt husbonden min for son hans.</span> <span class="verse"><a name="49">49</a>Vil de no vera snilde og trugne mot husbonden min, so seg meg det, og vil de ikkje, so seg meg det, so eg kann venda meg på ei onnor leid!»</span> <span class="verse"><a name="50">50</a>Då svara Laban og Betuel og sagde: «Dette kjem frå Herren! Me kann ingen ting segja deg, korkje vondt eller godt.</span> <span class="verse"><a name="51">51</a>Sjå her hev du Rebekka! Tak henne og far heim att, og lat son åt husbonden din få henne til kona, som Herren hev sagt.»</span> <span class="verse"><a name="52">52</a>Då tenaren hans Abraham høyrde dei ordi, lagde han seg å gruve og takka Herren.</span> <span class="verse"><a name="53">53</a>Og tenaren tok fram sylvty og gullty og væne klæde og gav Rebekka, og mor hennar og bror hennar gav han og gode gåvor.</span> <span class="verse"><a name="54">54</a>So åt dei og drakk, han og dei mennerne som var med honom, og dei var der um natti. Men då dei reis upp um morgonen, sagde han: «Lat meg få fara heim att til husbonden min!»</span> <span class="verse"><a name="55">55</a>Då sagde bror hennar og mor hennar: «Lat møyi få drygja eit bil hjå oss, ei åtte ti dagar; sidan kann du fara!»</span> <span class="verse"><a name="56">56</a>Men han sagde med deim: «Heft meg ikkje, no Herren hev late ferdi mi lukkast! Lat meg få taka i vegen og fara heim att til husbonden min!»</span> <span class="verse"><a name="57">57</a>Då sagde dei: «Me skal ropa på møyi og spyrja henne sjølv!»</span> <span class="verse"><a name="58">58</a>So ropa dei på Rebekka og sagde med henne: «Vil du fara med denne mannen?» «Ja, det vil eg,» sagde ho.</span> <span class="verse"><a name="59">59</a>So bad dei vel fara med Rebekka, syster si, og fostermor hennar, og med tenaren hans Abraham og mennerne hans.</span> <span class="verse"><a name="60">60</a>Og dei velsigna Rebekka og sagde med henne: «Du syster vår, måtte du verta til tusund gonger titusund. Og måtte ætti di borgern’ ifrå sine uvener taka!»</span> <span class="verse"><a name="61">61</a>Og Rebekka og møyarne hennar ferda seg til, og steig på kamelarne, og fylgde mannen. Og tenaren tok Rebekka med seg og for av garde.</span> <span class="verse"><a name="62">62</a>Isak var nyst heimkomen: han hadde vore burt til «Kjelda åt den som liver, og ser meg»; for han budde i Sudlandet.</span> <span class="verse"><a name="63">63</a>Og Isak gjekk ute på marki og lengta, medan det for til å kvelda. Og då han såg upp og skoda kring seg, sjå, då kom der kamelar.</span> <span class="verse"><a name="64">64</a>Og Rebekka såg upp, og gådde Isak. Då sprang ho ned av kamelen,</span> <span class="verse"><a name="65">65</a>og sagde til tenaren: «Kven er denne mannen som kjem imot oss på marki?» «Det er husbonden min,» sagde tenaren. Då tok ho sløret og hadde attfor andlitet.</span> <span class="verse"><a name="66">66</a>So fortalde tenaren Isak alt det han hadde gjort.</span> <span class="verse"><a name="67">67</a>Og Isak leidde henne inn i den tjeldbudi som Sara, mor hans, hadde havt, og tok Rebekka heim til seg, og ho vart kona hans, og han heldt henne kjær. So fekk Isak trøyst i sorgi yver mor si.</span> </p></div</div></div></body></html>