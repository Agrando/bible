<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/heb/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/heb">Hebrews</a> &gt <strong>Chapter 9</strong></div><p><span class="verse"><a name="1">1</a>No hadde vel og den fyrste pakti sine fyreskrifter um gudstenesta og den jordiske heilagdomen.</span> <span class="verse"><a name="2">2</a>For det vart laga eit tjeld, det fremste, og i det var både ljosestaken og bordet og skodebrødi; dette er kalla det heilage.</span> <span class="verse"><a name="3">3</a>Og attanfor det andre forhenget var det tjeldet som er kalla det høgheilage,</span> <span class="verse"><a name="4">4</a>det som hadde eit røykjelse-altar av gull og sambandskista, som var klædd heilt kringum med gull; og i henne var ei gullkrukka med manna og Arons stav, som hadde blømt, og sambandstavlorne,</span> <span class="verse"><a name="5">5</a>og ovan yver henne herlegdoms kerubar, som skygde yver nådestolen; men um desse ting skal me ikkje no tala stykke for stykke.</span> <span class="verse"><a name="6">6</a>Men då no dette er laga soleis, so gjeng prestarne alltid inn i det fremste tjeldet når dei gjer si tenesta.</span> <span class="verse"><a name="7">7</a>Men i det andre gjeng berre øvstepresten inn ein gong um året, ikkje utan blod, som han ber fram for seg sjølv og for misferderne åt folket.</span> <span class="verse"><a name="8">8</a>Dermed syner den Heilage Ande dette, at vegen til heilagdomen endå ikkje er openberra, so lenge det fremste tjeldet stend.</span> <span class="verse"><a name="9">9</a>For dette er eit bilæte på den noverande tid, og i samhøve dermed vert både gåvor og slagtoffer framborne, som ikkje kann gjera den fullkomen etter samvitet, som tenar Gud,</span> <span class="verse"><a name="10">10</a>men som berre er kjøtlege fyreskrifter, saman med mat og drykk og alle slag tvættingar, pålagde til dess tidi til rettarboti kom.</span> <span class="verse"><a name="11">11</a>Men då Kristus kom som øvsteprest for det tilkomande gode, gjekk han gjenom det større og fullkomnare tjeldet, som ikkje er gjort med hender, det er: som ikkje er av denne skapning,</span> <span class="verse"><a name="12">12</a>og ikkje med blod av bukkar eller kalvar, men med sitt eige blod, ein gong inn i heilagdomen og fann ei æveleg utløysing.</span> <span class="verse"><a name="13">13</a>For dersom blodet av bukkar og uksar og oska av ei kviga, når det vert skvett ut yver dei ureine, helgar til reinleik på kjøtet,</span> <span class="verse"><a name="14">14</a>kor mykje meir skal då blodet av Kristus, som ved ei æveleg ånd bar seg sjølv fram som eit ulastelegt offer for Gud, reinsa dykkar samvit frå daude gjerningar til å tena den livande Gud!</span> <span class="verse"><a name="15">15</a>Og difor er han millommann for ei ny pakt, for at dei som er kalla, skal få den ævelege arven som var lova, dermed at ein døydde til utløysing frå misgjerningarne i den fyrste pakt.</span> <span class="verse"><a name="16">16</a>For der det finst eit testament, der er det naudsynlegt, at dauden hans som hev gjort testamentet, vert stadfest.</span> <span class="verse"><a name="17">17</a>For eit testament vert fyrst gjeldande etter dauden, og det hev aldri kraft so lenge han liver som gjorde testamentet.</span> <span class="verse"><a name="18">18</a>Difor vart heller ikkje den fyrste pakt innvigd utan blod.</span> <span class="verse"><a name="19">19</a>For då kvart bod etter lovi var forkynt av Moses for alt folket, so tok han blod av kalvar og bukkar, saman med vatn, og skarlakraud ull og isop, og skvette både på boki sjølv og på alt folket</span> <span class="verse"><a name="20">20</a>og sagde: «Dette er blodet til den pakt som Gud hev gjeve bod um til dykk.»</span> <span class="verse"><a name="21">21</a>Men ogso tjeldet og all reidskapen som høyrde til gudstenesta, skvette han like eins blodet på.</span> <span class="verse"><a name="22">22</a>Og næstan alt vert etter lovi reinsa med blod, og utan at blods utrenning vert det ingi forlating.</span> <span class="verse"><a name="23">23</a>So er det då naudsynlegt at avbilæti av dei himmelske ting vert reinsa med slikt, men dei himmelske ting sjølve med betre offer enn desse.</span> <span class="verse"><a name="24">24</a>For Kristus gjekk ikkje inn i ein heilagdom som var gjord med hender, eit avbilæte av den sanne, men inn i sjølve himmelen til å syna seg no for Guds åsyn for vår skuld,</span> <span class="verse"><a name="25">25</a>og ikkje heller so, at han fleire gonger skulde ofra seg sjølv, liksom øvstepresten kvart år gjeng inn i heilagdomen med framandt blod,</span> <span class="verse"><a name="26">26</a>for då hadde han ofte lote lida frå verdi vart grunnlagd; men no er han ein gong ved enden av tiderne openberra til å taka burt syndi ved sitt offer.</span> <span class="verse"><a name="27">27</a>Og liksom det er so laga at menneski lyt døy EIN gong, og sidan kjem dom,</span> <span class="verse"><a name="28">28</a>soleis er og Kristus ofra EIN gong for å taka burt synderne frå dei mange; og andre gongen skal han, utan synd, syna seg til frelsa for deim som ventar på honom.</span> </p></div</div></div></body></html>