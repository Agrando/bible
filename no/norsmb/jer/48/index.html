<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 48</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/jer/48"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/jer">Jeremiah</a> &gt <strong>Chapter 48</strong></div><p><span class="verse"><a name="1">1</a>Um Moab. So segjer Herren, allhers drott, Israels Gud: Usæla yver Nebo, for det er øydt, Kirjatajim er vorti til skammar, er teke, borgi er vorti til skammar og er livskræmd.</span> <span class="verse"><a name="2">2</a>Med Moabs frægd er det ute. I Hesbon bryggjar dei på meinråder imot det: «Kom, lat oss rydja det ut, so det ikkje lenger er eit folk!» Du og, Madmen, skal tagna, sverdet elter deg.</span> <span class="verse"><a name="3">3</a>Naudrop høyrest frå Horonajim, herjing og stort tjon.</span> <span class="verse"><a name="4">4</a>Moab er i øyde lagt; dei let naudropi høyrast alt til Soar.</span> <span class="verse"><a name="5">5</a>For gråtande gjeng dei upp stigen til Luhit, på vegen ned til Horonajim høyrer dei naudropi yver tjonet.</span> <span class="verse"><a name="6">6</a>Fly, berga livet dykkar, og vert som hjelpelause i øydemarki!</span> <span class="verse"><a name="7">7</a>For av di du leit på dine verk og dine skattar, skal du og verta teken. Og Kamos lyt fara i utlægd, hans prestar og hans hovdingar i lag med kvarandre.</span> <span class="verse"><a name="8">8</a>Og ein tynar skal koma yver kvar ein by, og ingen skal sleppa undan. Dalen skal forgangast og slettlendet øydeleggjast, so som Herren hev sagt.</span> <span class="verse"><a name="9">9</a>Gjev Moab vengjer! for fljugande lyt han fara burt, og hans byar skal verta ei audn, so ingen bur i deim.</span> <span class="verse"><a name="10">10</a>Forbanna vere den som er seinfør til å gjera Herrens verk, og forbanna vere den som held sverdet sitt att ifrå blod!</span> <span class="verse"><a name="11">11</a>Moab hev livt i fred frå sin ungdom; han hev lege still på bermen sin og er ikkje tømd or eit kjer i anna, og aldri hev han fare i utlægd; difor sit dåmen hans i honom endå, og angen av honom hev ikkje brigdast.</span> <span class="verse"><a name="12">12</a>Difor, sjå, dei dagar skal koma, segjer Herren, då eg sender honom vintapparar, og dei skal halla på kjeri hans og tøma deim og krasa krukkorne hans.</span> <span class="verse"><a name="13">13</a>Då skal Moab skjemmast av Kamos, likeins som Israels hus skjemdest av Betel, som dei leit på.</span> <span class="verse"><a name="14">14</a>Kor kann de segja: «Me er kjempor og velduge hermenner?»</span> <span class="verse"><a name="15">15</a>Moab er øydelagd, og dei stig upp i byarne hans, og hans druste drengjer stig ned til å verta slagta, segjer kongen - Herren, allhers drott, er namnet hans.</span> <span class="verse"><a name="16">16</a>Tjonet på Moab er kome nær, og ulukka hans hev bråhast.</span> <span class="verse"><a name="17">17</a>Hav medynk med honom, alle de som bur kringum honom, og alle de som kjenner namnet hans! Seg: «Korleis brotna teinen den sterke, staven den prydelege?»</span> <span class="verse"><a name="18">18</a>Stig ned or ditt æresæte og set deg på turre jordi, du busitjande Dibons dotter! For Moabs tynar stig upp imot deg, han legg borgerne dine i øyde.</span> <span class="verse"><a name="19">19</a>Gakk ut på vegen og skygn utyver, du som bur i Aroer! Spør honom som flyr, og henne som kjem seg undan, seg: «Kva er hendt?»</span> <span class="verse"><a name="20">20</a>Moab var til skammar, for han er krasa; barma dykk og ropa! Kunngjer hjå Arnon at Moab er øydelagd!</span> <span class="verse"><a name="21">21</a>Ja, domen er komen yver slettelandet, yver Holon og yver Jahsa og yver Mofa’at</span> <span class="verse"><a name="22">22</a>og yver Dibon og yver Nebo og yver Bet-Diblatajim</span> <span class="verse"><a name="23">23</a>og yver Kirjatajim og yver Bet-Gamul og yver Bet-Meon</span> <span class="verse"><a name="24">24</a>og yver Kerijot og yver Bosra og yver alle byarne i Moablandet, fjerr og nær.</span> <span class="verse"><a name="25">25</a>Avhogge er Moabs horn, og armen hans er broten, segjer Herren.</span> <span class="verse"><a name="26">26</a>Gjer honom drukken, for han hev ovmoda seg mot Herren. Ja, Moab skal baska seg i spya si og verta til åtløgje, han og.</span> <span class="verse"><a name="27">27</a>Eller hadde du ikkje Israel til åtløgje? Eller var han gripen millom tjuvar, sidan du rister på hovudet kvar gong du talar um honom?</span> <span class="verse"><a name="28">28</a>Gakk burt ifrå byarne og set bu på bergknausar, de Moabs ibuarar, og ver like duva som lagar seg reir burtum gil- gapet!</span> <span class="verse"><a name="29">29</a>Me hev høyrt um Moabs ovmod - storleg ovmoda han seg - um hans storlæte og ovmod og byrgskap og hjartans ovlæte.</span> <span class="verse"><a name="30">30</a>Eg kjenner, segjer Herren, hans ageløysa, det fåfengelege kytet hans, fåfengd hev han fare med.</span> <span class="verse"><a name="31">31</a>Difor lyt eg barma meg yver Moab, yver heile Moab lyt eg ropa, yver mennerne i Kir-Heres lyt ein sukka.</span> <span class="verse"><a name="32">32</a>Meir enn Jazer græt, lyt eg gråta yver deg, du vintre frå Sibma: kvisterne dine gjekk yver havet, dei nådde alt til Jazerhavet; midt i fruktonni di og vinonni di hev ein tynar søkt på deg.</span> <span class="verse"><a name="33">33</a>Gleda og fagnad er kvorve or aldehagen og or Moablandet, og vinen let eg trjota i vinpersorne. Dei trøder vinpersa med fagnadrop; fagnadropi som ikkje er slike fagnadrop.</span> <span class="verse"><a name="34">34</a>Frå det jamrande Hesbon alt til El’ale, alt til Jahas let dei røysti si ljoma, frå Soar til Horonajim, til Eglat-Selisa; for jamvel Nimrim-vatni vert til øydemarker.</span> <span class="verse"><a name="35">35</a>Og eg vil rydja ut or Moab, segjer Herren, kvar og ein som stig upp på ein haug og brenner røykjelse åt gudarne sine.</span> <span class="verse"><a name="36">36</a>Difor læt hjarta mitt som ei fløyta yver Moab, yver mennerne i Kir-Heres læt hjarta mitt som ei fløyta; difor misser dei det dei hev mugga i hop.</span> <span class="verse"><a name="37">37</a>For kvart eit hovud er fleinskalla, og alt skjegg er avraka, på alle hender er det rispa i holdet, og um lenderne sekk.</span> <span class="verse"><a name="38">38</a>Uppå alle taki i Moab og på torgi høyrest berre usælerop; for eg hev krasa Moab som eit kjerald ingen hev hugnad i, segjer Herren.</span> <span class="verse"><a name="39">39</a>Å, kor forfærd han er! kor dei eiar seg! Å, kor Moab snur ryggen til skjemsla! Ja, Moab skal verta til eit åtløgje og ei skræma for alle som bur der kringum.</span> <span class="verse"><a name="40">40</a>For so segjer Herren: Sjå, det kjem ein fljugande som ein ørn og breider vengjerne sine ut yver Moab.</span> <span class="verse"><a name="41">41</a>Byarne vert tekne, borgerne vunne, og hjarta til kjemporne i Moab vert den dagen som hjarta til kvinna i barnsnaud.</span> <span class="verse"><a name="42">42</a>Og Moab skal verta øydelagd so han ikkje lenger er eit folk, for mot Herren hev han ovmoda seg.</span> <span class="verse"><a name="43">43</a>Gruv og grav og gildra åt deg som bur i Moab, segjer Herren.</span> <span class="verse"><a name="44">44</a>Den som flyr undan gruvi, fell i gravi, og den som kjem seg upp or gravi, vert fanga i gildra. For eg let koma yver honom, yver Moab, eit år med heimsøkjing yver deim, segjer Herren.</span> <span class="verse"><a name="45">45</a>I Hesbons skugge stend magtstolne rømingar; for eld fer ut or Hesbon og ein loge midt ut or Sihon, og han øydde Moabs tunnvange og kruna til stridsgny-sønerne.</span> <span class="verse"><a name="46">46</a>Usæl du Moab! Det er ute med folket åt Kamos; for sønerne dine vert tekne til fangar og døtterne dine til herfang.</span> <span class="verse"><a name="47">47</a>Men eg gjera ende på Moabs utlægd når tider er lidne, segjer Herren. So langt domen yver Moab.</span> </p></div</div></div></body></html>