<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/num/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/num">Numbers</a> &gt <strong>Chapter 31</strong></div><p><span class="verse"><a name="1">1</a>Og Herren tala til Moses, og sagde:</span> <span class="verse"><a name="2">2</a>«Du skal taka hemn for det som midjanitarne hev gjort Israels-borni; sidan skal du fara til federne dine.»</span> <span class="verse"><a name="3">3</a>Då tala Moses til folket, og sagde: «Lat nokre av mannskapet dykkar bu seg til herferd! Dei skal koma yver midjanitarne, og føra Herrens hemn yver Midjan.</span> <span class="verse"><a name="4">4</a>Tusund mann frå kvar av Israels-ætterne skal de senda ut i herferd.»</span> <span class="verse"><a name="5">5</a>Av dei mange tusund i Israel baud dei då ut tusund mann frå kvar ætt, tolv tusund herbudde menner.</span> <span class="verse"><a name="6">6</a>Deim sende Moses ut i herferd, tusund mann frå kvar ætt, og med deim sende han Pinehas, son åt Eleazar, øvstepresten; han hadde med seg dei heilage gognerne og stridslurarne.</span> <span class="verse"><a name="7">7</a>Og dei gjorde ei herferd mot Midjan, so som Herren hadde sagt med Moses, og slo i hel alle karmenner.</span> <span class="verse"><a name="8">8</a>Og millom deim som dei drap, var kongarne i Midjan, Evi og Rekem og Sur og Hur og Reba, dei fem Midjans-kongarne; og Bileam, son åt Beor, fall og for sverdet deira.</span> <span class="verse"><a name="9">9</a>So tok dei konorne og borni åt midjanitarne og klyvdyri og bufeet deira og alt det dei åtte;</span> <span class="verse"><a name="10">10</a>og alle borgarne i det landet dei hadde slege seg ned i og alle tjeldlægri deira, sette dei eld på.</span> <span class="verse"><a name="11">11</a>Og alt herfanget og alt folket og feet dei hadde teke,</span> <span class="verse"><a name="12">12</a>førde dei dit som Moses og Eleazar, øvstepresten, og heile Israels-lyden var - til lægret på Moabmoarne ved Jordan, midt for Jeriko - både fangarne og feet og alt det andre herfanget.</span> <span class="verse"><a name="13">13</a>Og Moses og Eleazar, øvstepresten, og alle dei høgste i lyden gjekk til møtes med deim utanfor lægret.</span> <span class="verse"><a name="14">14</a>Men Moses var vond på hovdingarne som kom heim frå stridsferdi, både dei som stod yver tusund og dei som stod yver hundrad mann,</span> <span class="verse"><a name="15">15</a>og han sagde til deim: «Hev de spart alle kvinnorne?</span> <span class="verse"><a name="16">16</a>Det var då dei som lydde Bileams råd og lokka Israels-sønerne til å svika Herren for Peors skuld, so sotti kom yver Herrens lyd.</span> <span class="verse"><a name="17">17</a>Slå no i hel alle sveinborn, og alle kvinnor som hev ått mann eller havt med karfolk å gjera!</span> <span class="verse"><a name="18">18</a>Men alle ungmøyar som ikkje hev havt med karfolk å gjera, skal de spara, og dei skal høyra dykk til.</span> <span class="verse"><a name="19">19</a>Og so lyt de halda dykk utanfor lægret i sju dagar, og alle som hev slege nokon i hel eller kome nær nokon som er i helslegen, lyt reinsa seg for synd den tridje og den sjuande dagen, både dei og fangarne deira.</span> <span class="verse"><a name="20">20</a>Og alle klæde, og alt som er gjort av ler eller geiteragg, og alle trekjerald lyt de reinsa.»</span> <span class="verse"><a name="21">21</a>Og Eleazar, øvstepresten, sagde til dei mennerne som hadde vore med i herferdi: «Denne fyresegni hev Herren gjeve Moses:</span> <span class="verse"><a name="22">22</a>Gull og sylv, kopar og jarn, tin og bly,</span> <span class="verse"><a name="23">23</a>alt som toler eld, skal de hava i elden, so vert det reint; de lyt berre etterpå skira det med vigslevatn; men alt som ikkje toler eld, skal de hava i vatn.</span> <span class="verse"><a name="24">24</a>Og den sjuande dagen skal de två klædi dykkar, so vert de reine, og sidan kann de koma inn i lægret.»</span> <span class="verse"><a name="25">25</a>Og Herren sagde til Moses:</span> <span class="verse"><a name="26">26</a>«Du og Eleazar, øvstepresten, og ættehovdingarne i lyden skal taka tal på alt folket og feet som er fanga,</span> <span class="verse"><a name="27">27</a>og skifta det likt millom stridsmennerne som var med i herferdi og alt hitt folket.</span> <span class="verse"><a name="28">28</a>Og du skal taka ei avgift av stridsmennerne: eitt liv for kvart femhundrad, både av folk og av storfe og asen og småfe;</span> <span class="verse"><a name="29">29</a>det skal de taka av den helvti som fell på herfolket, og gjeva det til Eleazar, øvstepresten; det skal vera ei reida til Herren.</span> <span class="verse"><a name="30">30</a>Og av den helvti som fell på dei hine Israels-sønerne, skal du taka ut eit liv for kvart halvhundrad, både av folk og av kyr og asen og sauer - av alt feet - og gjeva deim til levitarne som hev umsut med alt det som skal gjerast i Herrens hus.»</span> <span class="verse"><a name="31">31</a>Moses og Eleazar, øvstepresten, gjorde som Herren hadde sagt til Moses.</span> <span class="verse"><a name="32">32</a>Og herfanget, det som var att av alt det stridsfolket hadde teke, det var: sauer og geiter: seks hundrad og fem og sytti tusund;</span> <span class="verse"><a name="33">33</a>uksar og kyr: tvo og sytti tusund;</span> <span class="verse"><a name="34">34</a>asen: ein og seksti tusund;</span> <span class="verse"><a name="35">35</a>av folk - kvinnor som ikkje hadde vore nær nokon karmann - var det i alt tvo og tretti tusund.</span> <span class="verse"><a name="36">36</a>Helvti av dette, den luten som fall på hermennerne, var då: småfe: tri hundrad og sju og tretti tusund og fem hundrad i talet,</span> <span class="verse"><a name="37">37</a>so avgifti til Herren av sauerne og geiterne vart seks hundrad og fem og sytti;</span> <span class="verse"><a name="38">38</a>uksar og kyr: seks og tretti tusund; av deim var avgifti til Herren tvo og sytti;</span> <span class="verse"><a name="39">39</a>asen: tretti tusund og fem hundrad, og avgifti av deim til Herren ein og seksti;</span> <span class="verse"><a name="40">40</a>fangar: sekstan tusund, og av deim i avgift til Herren tvo og tretti ungmøyar.</span> <span class="verse"><a name="41">41</a>Og Moses gav avgifti, det som skulde vera reida åt Herren, til Eleazar, øvstepresten, som Herren hadde sagt med honom.</span> <span class="verse"><a name="42">42</a>Den helvti som kom på dei hine Israels-sønerne, og som Moses hadde skift ifrå hermennerne,</span> <span class="verse"><a name="43">43</a>den helvti som lyden fekk, det var: tri hundrad og sju og tretti tusund og fem hundrad sauer og geiter,</span> <span class="verse"><a name="44">44</a>og seks og tretti tusund uksar og kyr,</span> <span class="verse"><a name="45">45</a>og tretti tusund og fem hundrad asen,</span> <span class="verse"><a name="46">46</a>og sekstan tusund fangar.</span> <span class="verse"><a name="47">47</a>Av denne helvti - den som fall på Israels-sønerne - tok Moses ut eit liv for kvart halvhundrad av både folk og fe, og gav deim til levitarne som greidde det som skulde gjerast i Herrens hus, soleis som Herren hadde sagt med honom.</span> <span class="verse"><a name="48">48</a>So gjekk hovdingarne yver herflokkarne, både dei yver tusund og dei yver hundrad mann, fram for Moses</span> <span class="verse"><a name="49">49</a>og sagde til honom: «Me hev teke tal på stridsmennerne som me hadde under oss, og det vantar ikkje ein mann.</span> <span class="verse"><a name="50">50</a>Difor kjem me no kvar med det gullet me hev vunne: armringar og armband og fingerringar og øyreringar og kulelekkjor; det skal vera ei gåva til Herren og ein løysepening for livet vårt.»</span> <span class="verse"><a name="51">51</a>Og Moses og Eleazar, øvstepresten, tok imot gullet dei kom med; alt saman var det fint arbeidde ting.</span> <span class="verse"><a name="52">52</a>Gullet som dei vigde åt Herren, var i alt elleve hundrad merker; det var gåva frå hovdingarne.</span> <span class="verse"><a name="53">53</a>Men mannskapet hadde og vunne mykje gull, kvar åt seg.</span> <span class="verse"><a name="54">54</a>Då Moses og Eleazar, øvstepresten, hadde teke imot gullet av hovdingarne, bar dei det inn i møtetjeldet og gøymde det der til ei minning for Herren um Israels-folket.</span> </p></div</div></div></body></html>