<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/num/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/num">Numbers</a> &gt <strong>Chapter 10</strong></div><p><span class="verse"><a name="1">1</a>Og Herren tala atter til Moses, og sagde:</span> <span class="verse"><a name="2">2</a>«Gjer deg tvo lurar av drive sylv! Deim skal du hava til å kalla lyden i hop med, og til å varsla folket når lægret skal flytjast.</span> <span class="verse"><a name="3">3</a>Blæs de i båe, so skal heile lyden samla seg hjå deg framanfor møtetjelddøri;</span> <span class="verse"><a name="4">4</a>blæs de berre i ein, so skal styresmennerne, hovdingarne yver Israels-ætterne, samla seg hjå deg.</span> <span class="verse"><a name="5">5</a>Blæs de alarm, so skal dei flokkarne fara i veg som hev lægret sitt i aust;</span> <span class="verse"><a name="6">6</a>blæs de alarm andre venda, so skal dei som ligg i sud taka ut. Alarm skal de blåsa kvar gong de bryt upp frå lægret;</span> <span class="verse"><a name="7">7</a>men når du vil kalla folket i hop til ålmannamøte, skal de låta lint i lurarne, og ikkje blåsa alarm.</span> <span class="verse"><a name="8">8</a>Arons-sønerne, prestarne, er det som skal blåsa i deim. Dette skal vera ei æveleg lov hjå dykk, frå ætt til ætt.</span> <span class="verse"><a name="9">9</a>Og når de fær ufred i landet, og fienden bryt på dykk, so skal de blåsa sterkt i lurarne; då skal Herren, dykkar Gud, koma dykk i hug, so de vert berga for uvenerne.</span> <span class="verse"><a name="10">10</a>Og på glededagarne dykkar og høgtiderne og nymånedagarne skal de låta i lurarne til brennofferi og takkofferi dykkar, so det kann minna dykkar Gud um dykk. Eg, Herren, er dykkar Gud.»</span> <span class="verse"><a name="11">11</a>Tjugande dagen i andre månaden i det andre året lyfte skyi seg upp ifrå gudshuset,</span> <span class="verse"><a name="12">12</a>Då tok Israels-sønerne ut frå Sinaiheidi, flokk for flokk, etter som dei var fylkte; og skyi let seg ned att i Paranheidi.</span> <span class="verse"><a name="13">13</a>Dette var fyrste gongen dei braut lægret, og det var etter Herrens bod, som Moses hadde kunngjort for deim.</span> <span class="verse"><a name="14">14</a>Fyrst tok Juda-heren ut med fana si, flokk i flokk. Det var Nahson, son åt Amminadab, som stod yver Juda-flokken;</span> <span class="verse"><a name="15">15</a>yver Issakars-flokken stod Netanel, son åt Suar,</span> <span class="verse"><a name="16">16</a>og yver Sebulons-flokken Eliab, son åt Helon.</span> <span class="verse"><a name="17">17</a>Kvar gong gudshuset var teke ned, for Gersons-sønerne og Merari-sønerne i veg, dei som førde huset.</span> <span class="verse"><a name="18">18</a>So tok Rubens-heren ut med fana si, flokk i flokk. Det var Elisur, son åt Sede’ur, som stod yver Rubens-flokken;</span> <span class="verse"><a name="19">19</a>yver Simeons-flokken stod Selumiel, son åt Surisaddai,</span> <span class="verse"><a name="20">20</a>og yver Gads-flokken Eljasaf, son åt Re’uel.</span> <span class="verse"><a name="21">21</a>So tok Kahats-sønerne i veg, dei som bar dei høgheilage tingi, og fyrr dei kom fram, hadde dei hine reist huset.</span> <span class="verse"><a name="22">22</a>So tok Efraims-heren ut med fana si, flokk i flokk. Det var Elisama, son åt Ammihud, som stod yver Efraims-flokken;</span> <span class="verse"><a name="23">23</a>yver Manasse-flokken stod Gamliel, son åt Pedasur,</span> <span class="verse"><a name="24">24</a>og yver Benjamins-flokken Abidan, son åt Gideoni.</span> <span class="verse"><a name="25">25</a>So tok Dans-heren ut med fana si, flokk i flokk: Dei var attarst i fylkingi. Det var Ahiezer, son åt Ammisaddai, som stod yver Dans-flokken;</span> <span class="verse"><a name="26">26</a>yver Assers-flokken stod Pagiel, son åt Okran,</span> <span class="verse"><a name="27">27</a>og yver Naftali-flokken Ahira, son åt Enan.</span> <span class="verse"><a name="28">28</a>Soleis var Israels-sønerne fylkte når dei for i veg, herflokk etter herflokk. Då dei skulde taka ut,</span> <span class="verse"><a name="29">29</a>sagde Moses til Hobab, son åt Re’uel frå Midjan, verfar hans Moses: «No tek me på vegen til det landet som Herren hev sagt han vil gjeva oss. Kom og ver med oss, so skal me gjera vel mot deg; for Herren hev lova Israel mykje godt.»</span> <span class="verse"><a name="30">30</a>«Nei,» svara Hobab, «eg vil fara heim til mitt eige land og folk.»</span> <span class="verse"><a name="31">31</a>«Kjære væne, gakk ikkje frå oss!» sagde Moses. «Du veit best kvar me kann setja læger i øydemarki; du lyt vera auga vårt!</span> <span class="verse"><a name="32">32</a>Gjeng du med oss, so skal me gjeva deg mykje godt, når me fær alt det gode som Herren vil gjeva oss.»</span> <span class="verse"><a name="33">33</a>So for dei då frå Gudsfjellet tri dagsleider fram, og Herrens sambandskista for fyre deim alle tri dagarne, og leita etter ein kvilestad for deim.</span> <span class="verse"><a name="34">34</a>Herrens sky stod yver deim um dagen, når dei for ifrå lægret.</span> <span class="verse"><a name="35">35</a>Og kvar gong kista tok i veg, kvad Moses: «Reis deg, Herre, so fienden ryk og uvenern’ dine rømer for deg!»</span> <span class="verse"><a name="36">36</a>Og når ho let seg ned, kvad han: «Herre, kom atter til alle dei tusund Israels-ætter!»</span> </p></div</div></div></body></html>