<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/1cor/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/1cor">1 Corinthians</a> &gt <strong>Chapter 10</strong></div><p><span class="verse"><a name="1">1</a>Men eg vil ikkje, brør, at de skal vera uvitande um at federne våre var alle under skyi og gjekk alle gjenom havet</span> <span class="verse"><a name="2">2</a>og vart alle døypte til Moses i skyi og havet,</span> <span class="verse"><a name="3">3</a>og dei åt alle den same åndelege maten</span> <span class="verse"><a name="4">4</a>og drakk alle den same åndelege drykken; for dei drakk av det åndelege berget som fylgde deim; og berget var Kristus.</span> <span class="verse"><a name="5">5</a>Men like vel hadde Gud ikkje hugnad i dei fleste av deim; for dei vart nedslegne i øydemarki.</span> <span class="verse"><a name="6">6</a>Men desse ting hev vorte fyredøme for oss, so ikkje me skal trå etter det vonde liksom dei trådde.</span> <span class="verse"><a name="7">7</a>Vert ikkje heller avgudsdyrkarar liksom nokre av deim! som skrive stend: «Folket sette seg ned til å eta og drikka og stod upp til å leika.»</span> <span class="verse"><a name="8">8</a>Lat oss ikkje heller driva hor, liksom nokre av deim dreiv hor og fall på ein dag tri og tjuge tusund!</span> <span class="verse"><a name="9">9</a>Lat oss ikkje heller freista Kristus, liksom nokre av deim freista honom og vart tynte av hoggormar!</span> <span class="verse"><a name="10">10</a>Murra ikkje heller, liksom nokre av deim murra og vart tynte av tynaren!</span> <span class="verse"><a name="11">11</a>Men dette hende deim som fyredøme, men det er skrive til påminning for oss som dei siste tider er komne til.</span> <span class="verse"><a name="12">12</a>Difor, den som tykkjer han stend, han sjå til at han ikkje fell!</span> <span class="verse"><a name="13">13</a>Dykk hev ingi freisting råka som menneskje ikkje kann bera; men Gud er trufast, som ikkje skal lata dykk verta freista utyver det de toler, men skal gjera både freistingi og utgangen slik at de kann halda det ut.</span> <span class="verse"><a name="14">14</a>Difor, mine kjære, fly frå avgudsdyrkingi!</span> <span class="verse"><a name="15">15</a>Eg talar som til skynsame folk. Døm sjølv um det eg segjer!</span> <span class="verse"><a name="16">16</a>Velsigningskalken som me velsignar, er han ikkje samfund med Kristi blod? Brødet som me bryt, er det ikkje samfund med Kristi likam?</span> <span class="verse"><a name="17">17</a>Av di der er eitt brød, er me ein likam, endå me er mange; for me er alle samhavande i det eine brødet.</span> <span class="verse"><a name="18">18</a>Sjå til Israel etter kjøtet! Hev ikkje dei som et offeri, samfund med altaret?</span> <span class="verse"><a name="19">19</a>Kva meiner eg so? At avgudsoffer til? eller at ein avgud er til?</span> <span class="verse"><a name="20">20</a>Nei, men at det dei ofrar, det ofrar dei til vonde ånder og ikkje til Gud; men eg vil ikkje at de skal koma i samfund med dei vonde ånder.</span> <span class="verse"><a name="21">21</a>De kann ikkje drikka kalken til Herren og kalken til vonde ånder; de kann ikkje hava bordsamlag med Herren og bordsamlag med vonde ånder.</span> <span class="verse"><a name="22">22</a>Eller torer me eggja Herren til harm? Me er då vel ikkje sterkare enn han?</span> <span class="verse"><a name="23">23</a>Alt hev eg lov til, men ikkje alt gagnar. Alt hev eg lov til, men ikkje alt uppbyggjer.</span> <span class="verse"><a name="24">24</a>Ingen søkje bate for seg sjølv, men det som batar den andre!</span> <span class="verse"><a name="25">25</a>Et alt som vert selt i slagtarbudi, og spør ikkje meir um det for samvitet skuld!</span> <span class="verse"><a name="26">26</a>For jordi og alt det som fyller henne, høyrer Herren til.</span> <span class="verse"><a name="27">27</a>Og um nokon av dei vantruande bed dykk til gjest, og de vil ganga dit, so et alt som vert framsett for dykk, og spør ikkje meir um det for samvitet skuld!</span> <span class="verse"><a name="28">28</a>Men um nokon segjer til dykk: «Dette er avgudsoffer,» so et ikkje, for hans skuld som fortalde det, og for samvitet skuld.</span> <span class="verse"><a name="29">29</a>Samvitet, segjer eg, ikkje eins eige, men samvitet hjå den andre. For kvi skal min fridom dømast av annan manns samvit?</span> <span class="verse"><a name="30">30</a>Um eg et med takk, kvi skal eg då verta spotta for det som eg takkar for?</span> <span class="verse"><a name="31">31</a>Anten de so et eller drikk, eller kva de gjer, so gjer alt til Guds æra!</span> <span class="verse"><a name="32">32</a>Ver ikkje til meinstøyt korkje for jødar eller grækarar eller for Guds kyrkja,</span> <span class="verse"><a name="33">33</a>liksom eg og i alt strævar å tekkjast alle, då eg ikkje søkjer det som er gagnlegt for meg sjølv, men for dei mange, at dei må verta frelste.</span> </p></div</div></div></body></html>