<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/1cor/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/1cor">1 Corinthians</a> &gt <strong>Chapter 6</strong></div><p><span class="verse"><a name="1">1</a>Vågar nokon av dykk, når han hev sak mot ein annan, å søkja dom hjå dei urettferdige og ikkje hjå dei heilage?</span> <span class="verse"><a name="2">2</a>Eller veit de ikkje, at dei heilage skal døma verdi? Og dersom verdi vert dømd av dykk, er de då uverdige til å døma i dei minste saker?</span> <span class="verse"><a name="3">3</a>Veit de ikkje, at me skal døma englar, og då vel mykje meir i timelege ting?</span> <span class="verse"><a name="4">4</a>Når de då hev saker um timelege ting, so set de deim til domarar som er vanvyrde i kyrkjelyden!</span> <span class="verse"><a name="5">5</a>Til skam for dykk segjer eg dette. So finst der då ingen vis mann hjå dykk, ikkje ein einaste som kann skilja trætta for bror sin?</span> <span class="verse"><a name="6">6</a>Men bror fører sak mot bror, og det endå for vantruande domarar.</span> <span class="verse"><a name="7">7</a>Det er no i det heile eit tap for dykk at de hev sak med kvarandre. Kvi lid de ikkje heller urett? Kvi toler de ikkje heller uskil?</span> <span class="verse"><a name="8">8</a>Men de gjer urett og uskil, og det endå mot brør!</span> <span class="verse"><a name="9">9</a>Eller veit de ikkje, at dei urettferdige ikkje skal erva Guds rike? Lat dykk ikkje dåra! Korkje lauslevande eller avgudsdyrkarar eller horkarar eller blautfengne eller slike som syndar mot naturi,</span> <span class="verse"><a name="10">10</a>eller tjuvar eller giruge eller drikkarar eller baktalarar eller røvarar skal erva Guds rike.</span> <span class="verse"><a name="11">11</a>Og slike var sume av dykk; men de er avtvegne, men de er helga, de er rettferdiggjorde ved Herren Jesu namn og i vår Guds Ande.</span> <span class="verse"><a name="12">12</a>Alt hev eg lov til, men ikkje alt gagnar; alt hev eg lov til, men eg skal ikkje lata noko få vald yver meg.</span> <span class="verse"><a name="13">13</a>Maten er for magen, og magen for maten; og Gud skal gjera ende både på den eine og den andre. Men likamen er ikkje for hor, men for Herren, og Herren for likamen.</span> <span class="verse"><a name="14">14</a>Og Gud vekte upp Herren og skal og vekkja oss upp ved si kraft.</span> <span class="verse"><a name="15">15</a>Veit de ikkje, at dykkar likamar er Kristi lemer? Skal eg då taka Kristi lemer og gjera deim til lemer åt ei skjøkja? Langt ifrå!</span> <span class="verse"><a name="16">16</a>Eller veit de ikkje, at den som held seg til skjøkja, er ein likam med henne? For det er sagt: «Dei tvo skal vera eitt kjøt.»</span> <span class="verse"><a name="17">17</a>Men den som held seg til Herren, er ein ande med honom.</span> <span class="verse"><a name="18">18</a>Fly hor! All synd som eit menneskje kann gjera, er utanfor likamen; men den som gjer hor, syndar imot sin eigen likam.</span> <span class="verse"><a name="19">19</a>Eller veit de ikkje, at likamen dykkar er eit tempel for den Heilage Ande som bur i dykk, han som de hev frå Gud, og at de ikkje er dykkar eigne?</span> <span class="verse"><a name="20">20</a>For de er dyrt kjøpte. Æra då Gud i dykkar likam!</span> </p></div</div></div></body></html>