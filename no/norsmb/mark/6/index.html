<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/mark/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/mark">Mark</a> &gt <strong>Chapter 6</strong></div><p><span class="verse"><a name="1">1</a>So for han burt derifrå og kom til fødesheimen sin, og læresveinarne var med honom.</span> <span class="verse"><a name="2">2</a>Då kviledagen kom, tok han til å læra folket i synagoga, og dei mange som høyrde på honom, var reint upp i under og sagde: «Kvar hev han dette frå? Kva er det for visdom han hev fenge? Og slike underverk som han gjer!</span> <span class="verse"><a name="3">3</a>Er ’kje dette timbremannen, son åt Maria og bror åt Jakob og Joses og Judas og Simon? Og bur ’kje systerne hans her i grendi?» Og dei stygdest ved honom.</span> <span class="verse"><a name="4">4</a>Men Jesus sagde til deim: «Ein profet er ikkje vanvyrd utan i si eige grend og hjå sitt eige folk og i sin eigen heim!»</span> <span class="verse"><a name="5">5</a>Han kunde ikkje gjera noko under der, so nær som at han lagde henderne på nokre få helselause og lækte deim.</span> <span class="verse"><a name="6">6</a>Og han undra seg yver vantrui deira. Sidan gjekk han frå grend til grend og lærde folket.</span> <span class="verse"><a name="7">7</a>Og han kalla dei tolv til seg, og tok til å senda deim ut, tvo og tvo, og gav dei magt yver dei ureine ånderne.</span> <span class="verse"><a name="8">8</a>Han sagde til deim at dei skulde ’kje hava anna med seg på ferdi enn ein stav, ikkje brød, ikkje skreppa, ikkje kopar i beltet;</span> <span class="verse"><a name="9">9</a>sandalar kunde dei ganga med, men dei måtte ’kje hava på seg meir enn ei trøya.</span> <span class="verse"><a name="10">10</a>«Kvar gong de kjem inn i eit hus,» sagde han, «so ver der til de fer burt frå den bygdi.</span> <span class="verse"><a name="11">11</a>Men er det nokon stad dei ikkje vil taka imot dykk og ikkje vil høyra på dykk, so gakk dykkar veg og rist moldi av føterne dykkar! det skal vera eit vitnemål mot deim.»</span> <span class="verse"><a name="12">12</a>So tok dei i vegen og tala for folket og mana deim til å venda um.</span> <span class="verse"><a name="13">13</a>Og dei dreiv ut mange djevlar, og salva mange helselause med olje og lækte deim.</span> <span class="verse"><a name="14">14</a>Kong Herodes fekk og høyra um dette; for Jesus hadde vorte namnspurd, og folk sagde: «Det er Johannes, døyparen! Han hev stade upp frå dei daude; difor ter det seg so underfulle krafter i honom;»</span> <span class="verse"><a name="15">15</a>andre sagde: «Det er Elia;» endå andre: «Det er ein profet, som ein av dei gamle profetarne.»</span> <span class="verse"><a name="16">16</a>Men då Herodes høyrde det, sagde han: «Det er Johannes, han som eg let deim hogga hovudet av; no hev han stade upp att!»</span> <span class="verse"><a name="17">17</a>For Herodes hadde sjølv sendt ut folk til å gripa Johannes og lagt honom i band og lekkjor, og det valda Herodias, kona åt Filip, bror hans. For henne hadde Herodes gift seg med;</span> <span class="verse"><a name="18">18</a>men Johannes sagde til honom: «Du må ikkje hava brorkona di!»</span> <span class="verse"><a name="19">19</a>Difor bar Herodias hat til honom, og vilde at han skulde drepast, men fekk det ’kje fram.</span> <span class="verse"><a name="20">20</a>For Herodes hadde age for Johannes, av di han visste han var ein rettferdig og heilag mann, og han heldt handi yver honom; når han høyrde honom, kom han i tvil um mangt og mykje, og han høyrde honom gjerne.</span> <span class="verse"><a name="21">21</a>Men so kom det ei lagleg tid: det var då Herodes på årmålsdagen sin gjorde eit gjestebod for stormennerne sine og herhovdingarne og dei gjævaste i Galilæa.</span> <span class="verse"><a name="22">22</a>Då kom dotter åt Herodias inn og dansa. Herodes og gjesterne hans tykte gildt i dansen hennar, og kongen sagde til henne: «Bed meg um kva du vil, so skal eg gjeva deg det!»</span> <span class="verse"><a name="23">23</a>Og han svor at ho skulde få det ho bad um - um det so var halve riket hans.</span> <span class="verse"><a name="24">24</a>So gjekk ho ut og spurde mor si: «Kva skal eg beda um?» «Hovudet åt Johannes døyparen!» svara mori.</span> <span class="verse"><a name="25">25</a>Då skunda ho seg straks inn til kongen og bar fram ynskjet sitt. «Eg vil at du no med det same skal gjeva meg hovudet åt Johannes døyparen på eit fat,» sagde ho.</span> <span class="verse"><a name="26">26</a>Kongen vart reint ille ved; men for di han hadde svore, og for gjesterne skuld vilde han ikkje svara nei.</span> <span class="verse"><a name="27">27</a>Han sende straks ein av livvakti av stad og bad honom henta hovudet åt Johannes.</span> <span class="verse"><a name="28">28</a>Mannen gjekk til fengslet og hogg hovudet av Johannes, kom med det på eit fat og gav det til gjenta, og ho gav det til mor si.</span> <span class="verse"><a name="29">29</a>Då læresveinarne åt Johannes fekk høyra det, kom dei og tok liket hans og lagde det i ei grav.</span> <span class="verse"><a name="30">30</a>Apostlarne samla seg atter hjå Jesus, og sagde frå um alt dei hadde gjort, og alt dei hadde lært folket.</span> <span class="verse"><a name="31">31</a>Då sagde han til deim: «Kom no de åleine med meg til ein øydestad og kvil dykk litt!» For det var mange som kom og gjekk, og dei fekk ikkje ein gong matro.</span> <span class="verse"><a name="32">32</a>So for dei åleine i båten til ein øydestad.</span> <span class="verse"><a name="33">33</a>Men folk såg deim fara burt, og mange kjende deim att, og sprang landveges dit frå alle byarne og kom fyre deim,</span> <span class="verse"><a name="34">34</a>og då Jesus steig i land, fekk han sjå ein stor folkehop. Han tykte hjarteleg synd i deim; for dei var som ein saueflokk utan hyrding; og han tok til å læra deim mykje.</span> <span class="verse"><a name="35">35</a>Då dagen tok til å lida, kom læresveinarne til honom og sagde: «Det er audt her, og dagen lid.</span> <span class="verse"><a name="36">36</a>Send deim frå deg, so dei kann ganga burt i gardarne og grenderne her kringum og kjøpa seg mat!»</span> <span class="verse"><a name="37">37</a>«Gjev de dei mat!» svara han. «Skal me ganga av og kjøpa brød for eit halvt hundrad dalar, og gjeva deim?» sagde dei då.</span> <span class="verse"><a name="38">38</a>«Kor mykje brød hev de?» spurde han; «gakk og sjå etter!» Då dei so hadde fenge greida på det, sagde dei: «Fem leivar og tvo fiskar.»</span> <span class="verse"><a name="39">39</a>Då sagde han at dei skulde lata alle setja seg i det grøne graset, bordlag og bordlag.</span> <span class="verse"><a name="40">40</a>So let dei seg ned i flokkar, sume på hundrad og sume på femti.</span> <span class="verse"><a name="41">41</a>Og han tok dei fem brødleivarne og dei tvo fiskarne og såg upp imot himmelen og velsigna deim; so braut han brødet og gav det til læresveinarne, so dei skulde setja det fram for deim, og dei tvo fiskarne skifte han og ut åt deim alle.</span> <span class="verse"><a name="42">42</a>Då alle hadde ete og var mette,</span> <span class="verse"><a name="43">43</a>samla dei upp tolv korger fulle med brødstykke og noko fisk.</span> <span class="verse"><a name="44">44</a>Og det var fem tusund mann som hadde fenge mat.</span> <span class="verse"><a name="45">45</a>Med same dette var gjort, nøydde han læresveinarne til å ganga i båten og fara fyre yver sjøen, til Betsaida, medan han sjølv bad farvel med folket.</span> <span class="verse"><a name="46">46</a>Og då han hadde skilst med deim, gjekk han upp i fjellet og vilde beda.</span> <span class="verse"><a name="47">47</a>Då det leid på kvelden, var båten midt utpå sjøen, og sjølv var han åleine på land.</span> <span class="verse"><a name="48">48</a>Då såg han at det gjekk tungt for deim med roren; for dei hadde vinden imot seg. Og ikring den fjorde nattevakti kom han gangande burtimot deim på sjøen, og vilde ganga framum deim.</span> <span class="verse"><a name="49">49</a>Då dei såg at han gjekk på sjøen, tenkte dei at det var eit skrymt, og dei sette i et skrik;</span> <span class="verse"><a name="50">50</a>for dei såg honom alle og vart fælne. Men i det same tala han til deim og sagde: «Ver hugheile! Det er eg! Ver ’kje rædde!»</span> <span class="verse"><a name="51">51</a>So steig han upp i båten til deim, og vinden stilna. Men dei var so forstøkte at dei var reint ifrå seg.</span> <span class="verse"><a name="52">52</a>For dei hadde ikkje vitrast av det som var hendt med brødet; so seige og tungnæme var dei.</span> <span class="verse"><a name="53">53</a>Då dei hadde fare yver til hitt landet, kom dei til Gennesaret og lagde til der.</span> <span class="verse"><a name="54">54</a>Med det same han steig utor båten, kjende folk honom att,</span> <span class="verse"><a name="55">55</a>og dei sprang rundt i heile grannelaget og tok til å bera dei sjuke kring i sengjerne sine dit som dei høyrde han var.</span> <span class="verse"><a name="56">56</a>Og kvar han kom, til grender eller byar eller gardar, lagde dei sine sjuke på tunet, og bad um dei måtte få taka um so berre i falden på kjolen hans, og alle som kom nær honom, vart gode att.</span> </p></div</div></div></body></html>