<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/mark/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/mark">Mark</a> &gt <strong>Chapter 1</strong></div><p><span class="verse"><a name="1">1</a>Upphavet til evangeliet um Jesus Kristus, Guds Son.</span> <span class="verse"><a name="2">2</a>Hjå Jesaja, profeten, stend det skrive: «Framfyre deg min ærendsvein eg sender; Der du vil fara, skal han vegen rydja» -</span> <span class="verse"><a name="3">3</a>«Høyr han som ropar i heidi: «Rydje vegen åt Herren, jamna stigarne hans!»»</span> <span class="verse"><a name="4">4</a>Soleis stod Johannes, døyparen, fram i øydemarki, og ropa ut umvendingsdåp til forlating for synderne.</span> <span class="verse"><a name="5">5</a>Og heile Judaland kom ut til honom, og alt Jerusalems-folket, og han døypte deim i Jordanåi, med dei sanna synderne sine.</span> <span class="verse"><a name="6">6</a>Johannes var klædd i kamelhår og hadde eit lerbelte kring livet, og det han åt, var grashoppar og villhonning.</span> <span class="verse"><a name="7">7</a>Og han tala til folket og sagde: «Det kjem ein etter meg som er sterkare enn eg; eg er ’kje verdig å bøygja meg ned og løysa skobandet hans.</span> <span class="verse"><a name="8">8</a>Eg hev døypt dykk med vatn, men han skal døypa dykk med den Heilage Ande.»</span> <span class="verse"><a name="9">9</a>I dei dagarne hende det, at Jesus kom frå Nasaret i Galilæa og vart døypt i Jordan av Johannes.</span> <span class="verse"><a name="10">10</a>Og med det same han steig upp or vatnet, såg han korleis himmelen opna seg, og Anden dala ned til honom som ei duva.</span> <span class="verse"><a name="11">11</a>Og frå himmelen kom det ei røyst: «Du er Son min, som eg elskar! Deg hev eg hugnad i!»</span> <span class="verse"><a name="12">12</a>Og straks dreiv Anden honom ut i øydemarki;</span> <span class="verse"><a name="13">13</a>og han var i øydemarki i fyrti dagar og vart freista av Satan, og heldt til millom villdyri, og englarne tente han.</span> <span class="verse"><a name="14">14</a>Då Johannes var sett i fengsel, kom Jesus til Galilæa og kunngjorde evangeliet frå Gud</span> <span class="verse"><a name="15">15</a>og sagde: «Tidi er fullkomi, og Guds rike er nær! Vend um og tru på evangeliet!»</span> <span class="verse"><a name="16">16</a>Då han ein gong for frammed Galilæasjøen, fekk han sjå Simon og Andreas, bror hans; dei var åt og sette garn i sjøen, for dei var fiskarar.</span> <span class="verse"><a name="17">17</a>Han sagde til deim: «Kom og fylg meg, so skal eg setja dykk til å vera menneskje-fiskarar!»</span> <span class="verse"><a name="18">18</a>Då gjekk dei beint frå garni sine og fylgde honom.</span> <span class="verse"><a name="19">19</a>Då han kom litt lenger fram, såg han Jakob, son åt Sebædeus, og Johannes, bror hans; dei var og i båten sin og greidde garni.</span> <span class="verse"><a name="20">20</a>Og med ein gong kalla han deim, og dei gav seg med honom, og let far sin, Sebedæus, vera att i båten med leigefolket.</span> <span class="verse"><a name="21">21</a>So kom dei til Kapernaum, og fyrste kviledag gjekk han inn i synagoga og lærde folket.</span> <span class="verse"><a name="22">22</a>Og dei var reint upp i under yver læra hans; for han lærde deim som ein som hev velde, og ikkje som dei skriftlærde.</span> <span class="verse"><a name="23">23</a>Den gongen var det der i lyden ein mann med ei urein ånd; han sette i og ropa:</span> <span class="verse"><a name="24">24</a>«Kva vil du oss, Jesus frå Nasaret? Er du komen for å gjera ende oss? Eg veit kven du er - den Heilage frå Gud.»</span> <span class="verse"><a name="25">25</a>Jesus truga den ureine åndi og sagde: «Teg still, og far ut or honom!»</span> <span class="verse"><a name="26">26</a>Då reiv ho og sleit i honom og ill-hua, og for ut or honom.</span> <span class="verse"><a name="27">27</a>Og alle vart forfærde og spurde seg imillom: «Kva er dette? Ei ny og ageleg læra! Jamvel dei ureine ånderne lyt lystra, når han talar til deim!»</span> <span class="verse"><a name="28">28</a>Og gjetordet um honom for straks yver alle Galilæa-bygderne derikring.</span> <span class="verse"><a name="29">29</a>Frå synagoga gjekk dei beint heim til Simon og Andreas, i lag med Jakob og Johannes.</span> <span class="verse"><a name="30">30</a>Vermor åt Simon låg sjuk og hadde hiteflagor, og dei tala straks til Jesus um henne.</span> <span class="verse"><a name="31">31</a>Han gjekk burt til henne og tok henne i handi og reiste henne upp. Då slepte sotti henne, og ho tok til å stella for deim.</span> <span class="verse"><a name="32">32</a>Då det vart kveld, og soli var gladd, kom dei til honom med alle som hadde vondt eller var forgjorde,</span> <span class="verse"><a name="33">33</a>og heile byen hadde samla seg utfor døri.</span> <span class="verse"><a name="34">34</a>Og han lækte mange som drogst med ymse sjukdomar, og dreiv ut mange vonde ånder, men han let ’kje ånderne få lov til å tala, av di dei kjende honom.</span> <span class="verse"><a name="35">35</a>I otta, fyrr det vart dag, reis han upp og gjekk ut og burt til ein øydestad; der heldt han bøn.</span> <span class="verse"><a name="36">36</a>Simon og dei som var med honom, skunda seg etter honom,</span> <span class="verse"><a name="37">37</a>og då dei fann honom, sagde dei til honom: «Alle leitar etter deg!»</span> <span class="verse"><a name="38">38</a>Men Jesus svara: «Lat oss fara til ein annan stad, til grenderne her innmed, so eg kann få tala for folket der og; for det var det eg gjekk ut for.»</span> <span class="verse"><a name="39">39</a>So gjekk han kring i heile Galilæa og tala i synagogorne deira og dreiv dei vonde ånderne ut.</span> <span class="verse"><a name="40">40</a>Ein som hadde spillsykja kom og fall på kne for honom og bad: «Dersom du vil, kann du gjera meg rein!»</span> <span class="verse"><a name="41">41</a>Jesus tykte vondt um honom, og rette ut handi og tok burtpå honom og sagde: «Eg vil; vert rein!»</span> <span class="verse"><a name="42">42</a>Og med ein gong gjekk spillsykja av honom, og han vart rein.</span> <span class="verse"><a name="43">43</a>Jesus tala strengt til honom, og bad honom ganga sin veg straks.</span> <span class="verse"><a name="44">44</a>«Agta deg at du ikkje segjer dette med nokon,» sagde han, «men gakk burt og te deg for presten, og ber fram det offeret for reinsingi di som Moses hev sagt, so du kann vitna for deim!»</span> <span class="verse"><a name="45">45</a>Men mannen var ’kje fyrr komen ut, fyrr han tok til å tala mykje um det og bera det utyver, so Jesus ikkje lenger kunde ganga berrsynt inn i nokon by; han heldt seg utanfor, på øydestader, og der kom dei til honom frå alle kantar.</span> </p></div</div></div></body></html>