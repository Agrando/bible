<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/mark/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/mark">Mark</a> &gt <strong>Chapter 5</strong></div><p><span class="verse"><a name="1">1</a>So kom dei yver til hi sida av sjøen, til Gerasenarbygdi,</span> <span class="verse"><a name="2">2</a>og med det same han steig utor båten, kom ein mann med ei urein ånd imot honom frå gravholorne.</span> <span class="verse"><a name="3">3</a>Mannen hadde tilhald i graverne, og ingen kunde lenger få bunde honom, ikkje ein gong med lekkjor;</span> <span class="verse"><a name="4">4</a>for han hadde ofte vore bunden med fotjarn og lekkjor, men slite lekkjorne og brote sund fotjarni, og ingen var god til å døyva honom.</span> <span class="verse"><a name="5">5</a>Allstødt både natt og dag var han i graverne og på fjelli og hua og slo seg sjølv med steinar.</span> <span class="verse"><a name="6">6</a>Då han no såg Jesus langt burte, kom han springande og kasta seg ned for føterne hans,</span> <span class="verse"><a name="7">7</a>og ropa høgt: «Kva vil du meg, Jesus, son åt den høgste Gud? For Guds skuld: pin meg ikkje!»</span> <span class="verse"><a name="8">8</a>For Jesus sagde til honom: «Far ut or mannen, du ureine ånd!»</span> <span class="verse"><a name="9">9</a>«Kva er namnet ditt?» spurde Jesus. «Legion er namnet mitt,» svara han; «for me er mange.»</span> <span class="verse"><a name="10">10</a>Og han naudbad Jesus, at han ikkje vilde driva deim ut or bygdi.</span> <span class="verse"><a name="11">11</a>No var det ein stor svineflokk som gjekk på beite der innmed fjellet;</span> <span class="verse"><a name="12">12</a>so bad dei honom: «Send oss burt i svineflokken, og lat oss få fara inn i deim!»</span> <span class="verse"><a name="13">13</a>Det gav han deim lov til. So for dei ureine åndene ut og for i svini. Og heile flokken, um lag tvo tusund svin, sette utyver stupet ned i sjøen og druknast.</span> <span class="verse"><a name="14">14</a>Dei som gjætte svini, rømde og sagde frå um det i byen og på gardarne, og folk tok ut og vilde sjå kva det var som hadde hendt.</span> <span class="verse"><a name="15">15</a>Då dei so kom til Jesus, fekk dei sjå at den forgjorde sat der klædd, og med sitt fulle vit, han som hadde havt djevleheren i seg. Og dei vart ottefulle.</span> <span class="verse"><a name="16">16</a>Og då dei som hadde set det, fortalde korleis det hadde gjenge med den forgjorde, og um svini,</span> <span class="verse"><a name="17">17</a>tok dei til å beda Jesus at han vilde fara burt frå grensorne deira.</span> <span class="verse"><a name="18">18</a>Då Jesus gjekk i båten, bad den forgjorde um han måtte vera med honom.</span> <span class="verse"><a name="19">19</a>Men Jesus let honom ikkje få lov, og sagde: «Gakk heim til folket ditt, og seg med deim kor mykje Herren hev gjort for deg, og kor god han hev vore med deg!»</span> <span class="verse"><a name="20">20</a>So gjekk mannen og tok til å gjera kunnigt kring i Dekapolis kor mykje Jesus hadde gjort for honom. Og alle undra seg.</span> <span class="verse"><a name="21">21</a>Då Jesus hadde fare yver til hi sida att med båten, og endå var nedmed sjøen, samla det seg ein stor folkehop kringum honom.</span> <span class="verse"><a name="22">22</a>Då kom ein av synagoge-forstandarane, som heitte Jairus, og med det same han såg Jesus, kasta han seg ned for føterne hans</span> <span class="verse"><a name="23">23</a>og bad honom mykje og sagde: «Vesle dotter mi ligg på det siste - um du vilde koma og leggja henderne på henne, so ho kann bergast og liva!»</span> <span class="verse"><a name="24">24</a>Jesus gjekk med honom, og ein stor folkehop fylgde etter, og trengde seg um honom.</span> <span class="verse"><a name="25">25</a>Millom deim var ei kvinna som hadde havt blodflod i tolv år.</span> <span class="verse"><a name="26">26</a>Ho hadde søkt mange lækjarar, og prøvt mange råder, og kosta ut alt ho åtte; men det hadde ikkje muna; ho var heller vorti verre.</span> <span class="verse"><a name="27">27</a>Ho hadde høyrt ordet um Jesus, og no kom ho midt i folkehopen og tok attantil i kjolen hans.</span> <span class="verse"><a name="28">28</a>«Kann eg få taka um so berre i klædi hans, vert eg god att,» tenkte ho.</span> <span class="verse"><a name="29">29</a>Og med ein gong stana blodflodi, og ho kjende det i likamen at ho var lækt for sjukdomen.</span> <span class="verse"><a name="30">30</a>Jesus kjende straks på seg at det for ei kraft ut ifrå honom; han snudde seg um i hopen og spurde: «Kven var det som tok i klædi mine?»</span> <span class="verse"><a name="31">31</a>«Du ser folket trengjer deg på alle kantar,» svara læresveinarne, «og so spør du kven det var som tok i deg!»</span> <span class="verse"><a name="32">32</a>Då såg han seg ikring etter den som hadde gjort det.</span> <span class="verse"><a name="33">33</a>Og kvinna, som var so rædd at ho skalv, av di ho visste kva som hadde hendt henne, ho kom og kasta seg ned for føterne hans, og sagde honom alt som det var.</span> <span class="verse"><a name="34">34</a>Då sagde han til henne: «Trui di hev hjelpt deg, dotter mi. Gakk heim og hav det godt, og ver fri sjukdomen din!»</span> <span class="verse"><a name="35">35</a>Fyrr han hadde tala ut, kom det folk frå huset åt synagoge-forstandaren og sagde: «Dotter di hev slokna. Umaka ikkje meisteren lenger!»</span> <span class="verse"><a name="36">36</a>Jesus høyrde kva dei tala um, og sagde til synagoge-forstandaren: «Ottast ikkje! Berre tru!»</span> <span class="verse"><a name="37">37</a>Han let ingen fylgja seg utan Peter og Jakob og Johannes, bror åt Jakob.</span> <span class="verse"><a name="38">38</a>Og då dei kom heim til synagoge-forstandaren, og han såg for eit ståk der var, og høyrde folk gret og våla,</span> <span class="verse"><a name="39">39</a>gjekk han inn og sagde: «Kva ståkar og græt de for? Barnet hev ikkje slokna; det søv.»</span> <span class="verse"><a name="40">40</a>Då log dei åt honom. Men han dreiv deim ut alle saman, og sjølv tok han med seg far og mor åt barnet, og fylgjesveinarne sine, og gjekk inn der barnet låg.</span> <span class="verse"><a name="41">41</a>Og han tok barnet i handi og sagde: «Talita kumi!» det er det same som: «Vesle gjenta, eg segjer deg: Ris upp!»</span> <span class="verse"><a name="42">42</a>Og straks reis veslegjenta upp og gjekk ikring; for ho var tolv år. Då vart dei straks reint som dei var frå seg.</span> <span class="verse"><a name="43">43</a>Men han forbaud deim strengt å lata nokon få vita det, og sagde dei skulde gjeva henne mat.</span> </p></div</div></div></body></html>