<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 102</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/ps/102"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/ps">Psalms</a> &gt <strong>Chapter 102</strong></div><p><span class="verse"><a name="1">1</a>Bøn av ein arming, når han vanmegtast og let sitt klagemål strøyma fram for Herren.</span> <span class="verse"><a name="2">2</a>Herre, høyr mi bøn, og lat mitt rop koma fram til deg!</span> <span class="verse"><a name="3">3</a>Løyn ikkje ditt andlit for meg den dagen eg er i naud! Bøyg ditt øyra til meg! Den dagen eg ropar, svara meg snart!</span> <span class="verse"><a name="4">4</a>For dagarne mine hev fare burt som ein røyk, og mine bein er som glødde i eld.</span> <span class="verse"><a name="5">5</a>Mitt hjarta er solstukke og visnar som gras, for eg hev gløymt å eta brødet mitt.</span> <span class="verse"><a name="6">6</a>For mi høgmælte stynjing heng beini fast ved kjøtet mitt.</span> <span class="verse"><a name="7">7</a>Eg likjest pelikanen i øydemarki, eg er som ula på aude stader.</span> <span class="verse"><a name="8">8</a>Eg lyt vaka og vera som ein einsleg fugl på taket.</span> <span class="verse"><a name="9">9</a>Heile dagen spottar mine fiendar meg, dei som reint er ville mot meg, sver ved meg.</span> <span class="verse"><a name="10">10</a>For eg et oska som brød, og drykken min blandar eg med gråt</span> <span class="verse"><a name="11">11</a>for din vreide og din harm skuld, for du hev teke meg upp og kasta meg burt.</span> <span class="verse"><a name="12">12</a>Mine dagar er som ein skugge når han lengjest, og eg visnar som gras.</span> <span class="verse"><a name="13">13</a>Men du, Herre, sit i all æva, og ditt minne varer frå ætt til ætt.</span> <span class="verse"><a name="14">14</a>Du vil standa upp, du vil miskunna Sion, for det er tid til å vera nådig mot henne, ja, timen er komen.</span> <span class="verse"><a name="15">15</a>For dine tenarar hev godhug for steinarne hennar, og dei ynkast yver hennar grus.</span> <span class="verse"><a name="16">16</a>Og heidningar skal ottast Herrens namn, og alle kongar på jordi di æra.</span> <span class="verse"><a name="17">17</a>For Herren hev bygt upp att Sion, han hev synt seg i si æra;</span> <span class="verse"><a name="18">18</a>han hev vendt seg til bøni frå dei hjelpelause, og han hev ikkje vanvyrdt deira bøn.</span> <span class="verse"><a name="19">19</a>Dette skal verta uppskrive for den komande ætti, og det folket som vert skapt, skal lova Herren,</span> <span class="verse"><a name="20">20</a>for han hev set ned frå si heilage høgd, Herren hev frå himmelen skoda på jordi</span> <span class="verse"><a name="21">21</a>og vil høyra sukken frå den bundne og løysa ut daudens born,</span> <span class="verse"><a name="22">22</a>so dei i Sion skal forkynna Herrens namn og hans pris i Jerusalem,</span> <span class="verse"><a name="23">23</a>når folkeslag kjem i hop og kongerike til å tena Herren.</span> <span class="verse"><a name="24">24</a>Han hev bøygt mi kraft på vegen, han hev korta av mine dagar.</span> <span class="verse"><a name="25">25</a>Eg segjer: Min Gud, tak meg ikkje burt midt i mine dagar! Frå ætt til ætt varer dine år.</span> <span class="verse"><a name="26">26</a>Fordom grunnfeste du jordi, og himmelen er verk av dine hender.</span> <span class="verse"><a name="27">27</a>Dei skal forgangast, men du stend; alle skal dei eldast som eit klæde, som ein klædnad skifter du deim, og dei vert umskifte;</span> <span class="verse"><a name="28">28</a>men du er den same, og dine år tek aldri ende. Borni åt dine tenarar skal bu i ro, og deira avkjøme skal standa trygt for di åsyn.</span> </p></div</div></div></body></html>