<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 145</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/ps/145"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/ps">Psalms</a> &gt <strong>Chapter 145</strong></div><p><span class="verse"><a name="1">1</a>Ein lovsong av David. Eg vil upphøgja deg, min Gud, du konge, og eg vil lova namnet ditt æveleg og alltid.</span> <span class="verse"><a name="2">2</a>Kvar dag vil eg lova deg, og eg vil prisa namnet ditt æveleg og alltid.</span> <span class="verse"><a name="3">3</a>Stor er Herren og mykje lovsungen, og hans storleik er uransakleg.</span> <span class="verse"><a name="4">4</a>Ei ætt skal lova dine verk for ei onnor, og dine storverk skal dei forkynna.</span> <span class="verse"><a name="5">5</a>Di høge og herlege æra og dine underverk vil eg grunda på.</span> <span class="verse"><a name="6">6</a>Um dine sterke, skræmelege gjerningar skal dei tala, og dine storverk vil eg fortelja um.</span> <span class="verse"><a name="7">7</a>Minne-ord um din store godleik skal dei lata strøyma ut, og di rettferd skal dei lovsyngja.</span> <span class="verse"><a name="8">8</a>Nådig og miskunnsam er Herren, langmodig og stor i miskunn.</span> <span class="verse"><a name="9">9</a>Herren er god imot alle, og han miskunnar alle sine verk.</span> <span class="verse"><a name="10">10</a>Alle dine verk skal prisa deg, Herre, og dine trugne lova deg.</span> <span class="verse"><a name="11">11</a>Um herlegdomen i ditt rike skal dei tala, og ditt velde skal dei forkynna,</span> <span class="verse"><a name="12">12</a>til å kunngjera dine velduge verk for menneskjeborni, og den strålande herlegdom i ditt rike.</span> <span class="verse"><a name="13">13</a>Ditt rike er eit rike for alle ævor, og ditt herredøme varer gjenom alle ætter.</span> <span class="verse"><a name="14">14</a>Herren er stydjar alle som fell, og han reiser alle som er nedbøygde.</span> <span class="verse"><a name="15">15</a>Alle vender augo sine ventande til deg, og du gjev deim deira føda i si tid.</span> <span class="verse"><a name="16">16</a>Du let upp handi og mettar alt levande med hugnad.</span> <span class="verse"><a name="17">17</a>Herren er rettferdig på alle sine vegar og miskunnsam i alle sine verk.</span> <span class="verse"><a name="18">18</a>Herren er nær hjå alle deim som kallar på honom, alle som kallar på honom i sanning.</span> <span class="verse"><a name="19">19</a>Han gjer etter deira ynskje som ottast honom, og han høyrer deira rop og frelser deim.</span> <span class="verse"><a name="20">20</a>Herren varar alle deim som elskar honom, men alle ugudlege tyner han.</span> <span class="verse"><a name="21">21</a>Min munn skal mæla um Herrens pris, og alt kjøt skal lova hans heilage namn i all æva og alltid.</span> </p></div</div></div></body></html>