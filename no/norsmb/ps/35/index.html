<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/ps/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/ps">Psalms</a> &gt <strong>Chapter 35</strong></div><p><span class="verse"><a name="1">1</a>Av David. Herre, før mi sak mot deim som hev sak mot meg! Strid mot deim som strider mot meg!</span> <span class="verse"><a name="2">2</a>Grip skjold og verja og reis deg til hjelp for meg!</span> <span class="verse"><a name="3">3</a>Drag spjotet fram og steng vegen for deim som forfylgjer meg! Seg til mi sjæl: «Eg er di frelsa!»</span> <span class="verse"><a name="4">4</a>Lat deim blygjast og skjemmast, som stend meg etter livet! Lat deim vika attende med skam, som vil meg noko vondt!</span> <span class="verse"><a name="5">5</a>Lat deim verta som agner for vind, og Herrens engel støyte deim burt!</span> <span class="verse"><a name="6">6</a>Lat deira veg verta myrk og hål, og Herrens engel forfylgje deim!</span> <span class="verse"><a name="7">7</a>For utan orsak hev dei løynt si grav med garn åt meg, utan orsak hev dei grave ei grav for mitt liv.</span> <span class="verse"><a name="8">8</a>Lat tjon koma yver honom, når han ikkje veit det, og det garn han løynde fanga honom; lat honom falla i det til sitt tjon!</span> <span class="verse"><a name="9">9</a>Og mi sjæl skal gleda seg i Herren, fagna seg i hans frelsa.</span> <span class="verse"><a name="10">10</a>Alle mine bein skal segja: «Herre, kven er som du, du som friar den arme frå ein som er honom for sterk, den arme og fatige frå den som plundrar honom?»</span> <span class="verse"><a name="11">11</a>Det stend upp mange vitne; dei spør meg um det som eg ikkje veit.</span> <span class="verse"><a name="12">12</a>Dei gjev meg vondt til løn for godt; mi sjæl er lati åleine.</span> <span class="verse"><a name="13">13</a>Men eg, eg gjekk i syrgjeklæde, då dei var sjuke; eg pinte mi sjæl med fasta, og mi bøn vende att til min barm.</span> <span class="verse"><a name="14">14</a>Eg gjekk ikring, som det skulde vore min ven, min bror; eg gjekk bøygd og svartklædd, som ein som syrgjer på mor si.</span> <span class="verse"><a name="15">15</a>Men no, då det hallar med meg, no gled dei seg og flokkar seg saman; det flokkast mot meg fantar og folk eg ikkje kjenner; dei riv sund og kviler ikkje.</span> <span class="verse"><a name="16">16</a>Liksom skamløysor som driv spott for ein brødbite, so skjer dei tenner imot meg.</span> <span class="verse"><a name="17">17</a>Herre, kor lenge vil du sjå på? Drag mi sjæl undan deira herverk, mitt einaste frå unge løvor!</span> <span class="verse"><a name="18">18</a>Eg vil prisa deg i ei stor samling, lova deg millom mykje folk.</span> <span class="verse"><a name="19">19</a>Lat deim som utan grunn er mine fiendar ikkje gleda seg yver meg! Lat deim som hatar meg utan orsak ikkje blinka med auga!</span> <span class="verse"><a name="20">20</a>For dei talar ikkje fred, men tenkjer upp svikande ord mot dei stille i landet.</span> <span class="verse"><a name="21">21</a>Og dei riv sin munn vidt upp imot meg, dei segjer: «Ha, ha! Vårt auga hev set det!»</span> <span class="verse"><a name="22">22</a>Du ser det, Herre, teg ikkje! Herre, ver ikkje langt ifrå meg!</span> <span class="verse"><a name="23">23</a>Vakna upp og vert vaken til å gjeva meg rett, min Gud og Herre, til å føra mi sak!</span> <span class="verse"><a name="24">24</a>Døm meg etter di rettferd, Herre min Gud, og lat deim ikkje gleda seg yver meg!</span> <span class="verse"><a name="25">25</a>Lat deim ikkje segja i sitt hjarta: «Ha, det er vår lyst!» Lat deim ikkje segja: «Me hev gløypt honom upp!»</span> <span class="verse"><a name="26">26</a>Lat deim skjemmast og blygjast alle saman som gled seg i mi ulukka; lat deim klæda seg i skam og skjemsla, dei som høgmodast yver meg!</span> <span class="verse"><a name="27">27</a>Lat deim fagna seg og gleda seg, som unner meg min rett, og lat deim alltid segja: «Høglova vere Herren, som unner sin tenar at det gjeng honom godt!»</span> <span class="verse"><a name="28">28</a>Og mi tunga skal kveda ut di rettferd, heile dagen din pris.</span> </p></div</div></div></body></html>