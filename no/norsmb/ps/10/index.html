<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/ps/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/ps">Psalms</a> &gt <strong>Chapter 10</strong></div><p><span class="verse"><a name="1">1</a>Herre, kvi stend du so langt undan, held deg løynd dei tider me er i trengd?</span> <span class="verse"><a name="2">2</a>Ved ovmodet hjå dei ugudlege illhugast den arme; lat deim vert fanga i dei meinråder dei hev tenkt upp!</span> <span class="verse"><a name="3">3</a>For den ugudlege rosar det hans sjæl lyster, og den vinnekjære byd farvel og spottar Herren.</span> <span class="verse"><a name="4">4</a>Den ugudlege set nosi høgt og segjer: «Han heimsøkjer ikkje. Det er ingen Gud til!» det er alle hans tankar.</span> <span class="verse"><a name="5">5</a>Hans vegar lukkast alle tider; langt burte frå honom i det høge er dine domar; alle sine motstandarar - deim blæs han åt.</span> <span class="verse"><a name="6">6</a>Han segjer i sitt hjarta: «Eg skal ikkje verta rikka, frå ættled til ættled kjem eg ikkje i ulukka.»</span> <span class="verse"><a name="7">7</a>Hans munn er full av forbanning og av svik og vald; under hans tunga er tjon og ulukka.</span> <span class="verse"><a name="8">8</a>Han ligg på lur ved gardarne, på løynlege stader myrder han den uskuldige, hans augo spæjar etter den verjelause.</span> <span class="verse"><a name="9">9</a>Han lurer i løyne som løva i si kjørr, han lurer etter å gripa den arme; han grip den arme, med di han dreg honom i sitt garn.</span> <span class="verse"><a name="10">10</a>Han luter seg, duvar seg ned, og dei verjelause fell for hans sterke klør.</span> <span class="verse"><a name="11">11</a>Han segjer i sitt hjarta: «Gud hev gløymt det, han hev løynt sitt andlit, han ser det aldri.»</span> <span class="verse"><a name="12">12</a>Statt upp, Herre! Gud, lyft upp di hand, gløym ikkje dei arme!</span> <span class="verse"><a name="13">13</a>Kvi skal den ugudlege vanvyrda Gud og segja i sitt hjarta: «Du heimsøkjer ikkje?»</span> <span class="verse"><a name="14">14</a>Du hev set det; for du skodar naud og hjartesorg til å leggja deim i di hand; til deg yvergjev den verjelause si sak, du er ein hjelpar for dei farlause.</span> <span class="verse"><a name="15">15</a>Slå armen sund på den ugudlege, og den vonde - heimsøk hans gudløysa, so du ikkje finn honom meir!</span> <span class="verse"><a name="16">16</a>Herren er konge æveleg og alltid heidningarne er øydde ut or hans land.</span> <span class="verse"><a name="17">17</a>Herre, du hev høyrt ynskjet frå dei arme, du styrkjer deira hjarta, du vender øyra ditt til,</span> <span class="verse"><a name="18">18</a>so du gjev den farlause og nedtyngde sin rett. Ikkje lenger skal menneskjet som er av jordi halda fram med å skræma.</span> </p></div</div></div></body></html>