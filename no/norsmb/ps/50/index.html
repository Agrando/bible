<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 50</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/ps/50"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/ps">Psalms</a> &gt <strong>Chapter 50</strong></div><p><span class="verse"><a name="1">1</a>Ein salme av Asaf. Gud, Gud Herren talar og kallar på jordi frå solekoma til soleglad.</span> <span class="verse"><a name="2">2</a>Frå Sion, fagerleiks kruna, strålar Gud fram.</span> <span class="verse"><a name="3">3</a>Vår Gud kjem og skal ikkje tegja. For hans åsyn gjeng etande eld, og ikring honom stormar det sterkt.</span> <span class="verse"><a name="4">4</a>Han kallar på himmelen ovantil og på jordi til å døma sitt folk.</span> <span class="verse"><a name="5">5</a>«Samla til meg mine trugne, som hev gjort pakt med meg um offer!»</span> <span class="verse"><a name="6">6</a>Og himlarne forkynner hans rettferd; for Gud er den som skal halda dom. Sela.</span> <span class="verse"><a name="7">7</a>«Høyr, mitt folk, eg vil tala; Israel, eg vil vitna imot deg; Gud, din Gud er eg.</span> <span class="verse"><a name="8">8</a>Ikkje for dine offer vil eg lasta deg; dine brennoffer er alltid framfyre meg.</span> <span class="verse"><a name="9">9</a>Eg vil ikkje taka uksar frå ditt hus eller bukkar frå dine grindar.</span> <span class="verse"><a name="10">10</a>For meg høyrer alle dyr i skogen til, fe på fjelli i tusundtal.</span> <span class="verse"><a name="11">11</a>Eg kjenner alle fuglar på fjelli, og det som rører seg på marki, er meg for augo.</span> <span class="verse"><a name="12">12</a>Um eg var hungrig, vilde eg ikkje segja det til deg; for meg høyrer jordriket til med alt det som fyller det.</span> <span class="verse"><a name="13">13</a>Skulde eg eta kjøt av stutar og drikka blod av bukkar?</span> <span class="verse"><a name="14">14</a>Ofra lov og takk til Gud og gjev den Høgste det du hev lova,</span> <span class="verse"><a name="15">15</a>og kalla på meg den dag du er i naud, so vil eg frelsa deg ut, og du skal prisa meg.»</span> <span class="verse"><a name="16">16</a>Men til den ugudlege segjer Gud: «Kva hev du med å fortelja um mine lover og taka mi pakt i din munn,</span> <span class="verse"><a name="17">17</a>etter di du hatar tukt og kastar mine ord attum deg?</span> <span class="verse"><a name="18">18</a>Når du ser ein tjuv, er du gjerne med honom, og med horkarar er du i lag.</span> <span class="verse"><a name="19">19</a>Din munn slepper du laus til vondt, og di tunga spinn i hop svik.</span> <span class="verse"><a name="20">20</a>Du sit og talar imot bror din, set ein skamflekk på son til mor di.</span> <span class="verse"><a name="21">21</a>Dette gjorde du, og eg tagde; so tenkte du eg var liksom du sjølv; men eg vil yvertyda deg og leggja det fram for deg.</span> <span class="verse"><a name="22">22</a>Gjev gaum etter dette, de som gløymer Gud, so eg ikkje skal riva burt, og ingen frelser.</span> <span class="verse"><a name="23">23</a>Den som ofrar meg takk, han ærar meg, og den som gjeng den rette veg, honom vil eg lata sjå Guds frelsa!»</span> </p></div</div></div></body></html>