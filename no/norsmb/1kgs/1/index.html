<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/1kgs/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/1kgs">1 Kings</a> &gt <strong>Chapter 1</strong></div><p><span class="verse"><a name="1">1</a>Kong David var no gamall og ut i åri komen, og han kunde ikkje halda varmen i seg, endå dei bredde klæde yver honom.</span> <span class="verse"><a name="2">2</a>Då sagde tenarane hans til honom: «Ein trong finna ei ung kvinna åt min herre kongen, ei ung møy som kunde vera hjå kongen og vyrdsla honom. Fekk ho liggja i fanget ditt, vart min herre kongen varm.»</span> <span class="verse"><a name="3">3</a>So leita dei då i heile Israelslandet etter ei fager gjenta, og dei fann Abisag frå Sunem og for til kongen med henne.</span> <span class="verse"><a name="4">4</a>Det var ei ovende væn gjenta; ho stelte for kongen og tente honom. Men elles hadde ikkje kongen umgjenge med henne.</span> <span class="verse"><a name="5">5</a>Men Adonia, som var son åt Haggit, gjorde seg sjølv høg og sagde: «Eg vil vera konge.» Han fekk seg vogner og hestfolk og femti mann som skulde springa fyre honom.</span> <span class="verse"><a name="6">6</a>Far hans hadde aldri såra honom noko sinn og sagt: «Kvi fer du soleis åt?» Han var attåt født ein ovvæn kar, og mor hans hadde født honom næst etter Absalom.</span> <span class="verse"><a name="7">7</a>Han gjekk på råd med Joab Serujason og med presten Abjatar, og dei slo lag med Adonia og hjelpte honom.</span> <span class="verse"><a name="8">8</a>Presten Sadok og Benaja Jojadason og profeten Natan, Sime’i og Re’i og stridskjemporne åt David heldt derimot ikkje med Adonia.</span> <span class="verse"><a name="9">9</a>Adonia slagta småfe og uksar og gjødkalvar ved Ormsteinen, som ligg attmed Rogel-kjelda; og han bad til seg dit alle brørne sine, kongssønerne, og alle dei Juda-menner som var i tenesta hjå kongen.</span> <span class="verse"><a name="10">10</a>Men profeten Natan og Benaja og stridskjemporne og Salomo, bror sin, bad han ikkje.</span> <span class="verse"><a name="11">11</a>Då tala Natan til Batseba, mor åt Salomo, soleis: «Du hev vel høyrt at Adonia, son åt Haggit, er vorten konge utan at vår herre David veit noko det um det?</span> <span class="verse"><a name="12">12</a>No vil eg gjeva deg ei råd, so du kann berga livet for deg sjølv og for Salomo, son din!</span> <span class="verse"><a name="13">13</a>Gakk inn til kong David og seg til honom: «Herre konge, hev du ikkje lova tenestkvinna di med eid at Salomo, son min, skal verta konge etter deg og sitja i din kongsstol? Kvifor hev då Adonia vorte konge?»</span> <span class="verse"><a name="14">14</a>Og medan du stend der og talar med kongen, skal eg koma inn og sanna det du segjer.»</span> <span class="verse"><a name="15">15</a>Batseba gjekk då inn i sengromet til kongen. Kongen var mykje gamall no, og Abisag frå Sunem tente honom.</span> <span class="verse"><a name="16">16</a>Batseba bøygde seg og kasta seg ned for kongen. Då spurde kongen: «Kva er det du vil?»</span> <span class="verse"><a name="17">17</a>Ho svara honom: «Herre, ved Herren, din Gud, hev du lova tenestkvinna di med eid, at Salomo, son min, skal vera konge etter deg; han skal sitja i kongsstolen din.</span> <span class="verse"><a name="18">18</a>Men sjå no er Adonia vorten konge, utan at du, herre konge, veit um det.</span> <span class="verse"><a name="19">19</a>Han hev slagta uksar og gjødkalvar og småfe i mengd og bede til seg alle kongssønerne og presten Abjatar og herføraren Joab; men Salomo, tenaren din, hev han ikkje bede.</span> <span class="verse"><a name="20">20</a>Heile Israel vender no augo til deg, herre konge, og ventar at du skal kunngjera kven som skal sitja i kongsstolen etter dine dagar, herre konge.</span> <span class="verse"><a name="21">21</a>Utan kann det henda, at når min herre kongen hev lagt seg til kvile hjå federne sine, so vert eg og Salomo, son min, rekna for brotsmenner.»</span> <span class="verse"><a name="22">22</a>Medan ho endå stod der og tala med kongen, kom profeten Natan.</span> <span class="verse"><a name="23">23</a>Og dei vitra kongen um det og sagde: «Profeten Natan er her.» Han steig fram for kongen og kasta seg å gruve på jordi for honom.</span> <span class="verse"><a name="24">24</a>So sagde Natan: «Herre konge, er det so du hev sagt at Adonia skal verta konge etter deg, at han skal sitja i kongsstolen din?</span> <span class="verse"><a name="25">25</a>Ja, for i dag hev han fare ned og slagta uksar og gjødkalvar og sauer i mengd og hev bede til seg alle kongssønerne og herførarane og presten Abjatar, og no et dei og drikk dei i lag med honom og ropar: «Live kong Adonia!»</span> <span class="verse"><a name="26">26</a>Men meg, tenaren din, og presten Sadok og Benaja Jojadason og din tenar Salomo hev han ikkje bede.</span> <span class="verse"><a name="27">27</a>Kann dette vera gjort etter din vilje, herre konge, utan at du hev late tenarane dine vita kven som skal sitja i kongsstolen din etter deg, herre konge?»</span> <span class="verse"><a name="28">28</a>Då svara kong David og sagde: «Ropa Batseba hit til meg!» Ho steig hitåt, og då ho stod der framfor kongen,</span> <span class="verse"><a name="29">29</a>svor kongen og sagde: «So sant Herren liver, han som hev løyst meg or all trengsla:</span> <span class="verse"><a name="30">30</a>liksom eg fyrr hev svore deg til ved Herren, Israels Gud, og sagt at Salomo, son din, skal verta konge etter meg og sitja i kongsstolen i min stad, so gjer eg det og i dag.»</span> <span class="verse"><a name="31">31</a>Då bøygde Batseba seg med andlitet mot jordi og kasta seg ned for kongen og sagde: «Gjev herren min, kong David, må liva i all æva!»</span> <span class="verse"><a name="32">32</a>Og kong David sagde: «Ropa inn til meg presten Sadok og profeten Natan og Benaja Jojadason!» Då dei kom fram for kongen,</span> <span class="verse"><a name="33">33</a>sagde kongen til deim: «Tak tenarane åt herren dykkar med dykk og set Salomo, son min, på mitt eige muldyr og far med honom ned til Gihon.</span> <span class="verse"><a name="34">34</a>Der skal Sadok, presten, og Natan, profeten, salva honom til konge yver Israel, og de skal blåsa i lur og ropa: «Live kong Salomo!»</span> <span class="verse"><a name="35">35</a>So skal de fylgja honom upp att, og han skal koma og setja seg i kongsstolen min; og han skal vera konge i min stad. For det er honom eg hev sett til hovding yver Israel og Juda.»</span> <span class="verse"><a name="36">36</a>Då svara Benaja Jojadason kongen og sagde: «Amen! Må Herren, din Gud, herre konge, segja det same!</span> <span class="verse"><a name="37">37</a>Herren vere Salomo som Herren hev vore med deg, herre konge, og gjere hans kongsstol endå veldugare enn kongsstolen til min herre, kong David!»</span> <span class="verse"><a name="38">38</a>So gjekk då presten Sadok og profeten Natan og Benaja Jojadason saman med livvakti av og sette Salomo på muldyret åt kong David og for med honom ned til Gihon.</span> <span class="verse"><a name="39">39</a>Og presten Sadok tok oljehornet or tjeldet og salva Salomo; so blæs dei i lur, og heile lyden ropa: «Live kong Salomo!»</span> <span class="verse"><a name="40">40</a>Sidan fylgde heile folkemengdi honom upp att med slik fløyteblåster og stor fagnad at jordi kunde ha rivna av ropi deira.</span> <span class="verse"><a name="41">41</a>Men Adonia og alle gjesterne som var hjå honom, høyrde dette nettupp då dei var ferdige med måltidi; og då Joab høyrde lurblåsteren, sagde han: «Kva er dette for glam og ståk i byen?»</span> <span class="verse"><a name="42">42</a>I same stundi kom Jonatan, son åt presten Abjatar, og Adonia sagde: «Kom hit! du er ein fagnamann, som visst hev eit gledebod å bera.»</span> <span class="verse"><a name="43">43</a>Men Jonatan svara honom: «Å nei då; herren vår, kong David, hev gjort Salomo til konge.</span> <span class="verse"><a name="44">44</a>Kongen sende presten Sadok og profeten Natan og Benaja Jojadason og livvakti i veg med honom, dei hev sett honom på muldyret åt kongen.</span> <span class="verse"><a name="45">45</a>So hev presten Sadok og profeten Natan salva honom til konge i Gihon, og med fagnad hev dei fare upp att derifrå, og heile byen er komen på føterne. Det er det ståket de hev høyrt.</span> <span class="verse"><a name="46">46</a>Salomo hev no alt og sett seg i kongsstolen.</span> <span class="verse"><a name="47">47</a>Og kongsmennerne er komne og hev ynskt vår herre kong David til lukka og sagt: «Gjev no din Gud vil lata namnet åt Salomo verta endå gjævare enn ditt eige, og kongsstolen hans endå veldugare enn din kongsstol!» Og kongen heldt bøn på lega si.</span> <span class="verse"><a name="48">48</a>Kongen hev og sagt: «Lova vere Herren, Israels Gud, som i dag hev sett ein ettermann i kongsstolen min, so eg kann sjå det med eigne augo!»»</span> <span class="verse"><a name="49">49</a>Då vart alle gjesterne hjå Adonia forstøkte, reis upp og tok ut kvar sin veg.</span> <span class="verse"><a name="50">50</a>Men Adonia ræddast Salomo, so han reis upp og gjekk av og greip um altarhorni.</span> <span class="verse"><a name="51">51</a>Og dei vitra Salomo um det og sagde: «Sjå, Adonia ræddast kong Salomo; difor hev han gripe um altarhorni og segjer: «Kong Salomo skal lova meg med eid i dag at han ikkje drep tenaren sin med sverd.»»</span> <span class="verse"><a name="52">52</a>Då sagde Salomo: «Vil han bera seg åt som ein fagnamann, so skal ikkje eit hår av hovudet hans falla til jordi; men syner det seg at han fer med noko vondt, so skal han døy.»</span> <span class="verse"><a name="53">53</a>So sende kong Salomo folk av stad, og dei førde honom ned ifrå altaret; han kom då og kasta seg ned for kong Salomo, og Salomo sagde til honom: «Gakk heim!»</span> </p></div</div></div></body></html>