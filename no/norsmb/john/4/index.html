<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/john/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/john">John</a> &gt <strong>Chapter 4</strong></div><p><span class="verse"><a name="1">1</a>Då no Jesus fekk vita at farisæarane hadde høyrt han vann fleire læresveinar og døypte fleire enn Johannes</span> <span class="verse"><a name="2">2</a>- endå det var ikkje Jesus sjølv som døypte, men læresveinarne hans -</span> <span class="verse"><a name="3">3</a>so tok han ut frå Judæa og for til Galilæa att.</span> <span class="verse"><a name="4">4</a>Han laut fara gjenom Samaria,</span> <span class="verse"><a name="5">5</a>og kom då til ein by i Samaria som heiter Sykar og ligg tett ved den marki som Jakob gav Josef, son sin.</span> <span class="verse"><a name="6">6</a>Der var Jakobs-kjelda. Jesus var trøytt etter ferdi, og sette seg beint ned der innmed kjelda; det var ikring den sette timen.</span> <span class="verse"><a name="7">7</a>Då kjem det ei kvinna frå Samaria og vil draga upp vatn. Jesus segjer til henne: «Lat meg få drikka!»</span> <span class="verse"><a name="8">8</a>For læresveinarne hans hadde gjenge inn til byen og skulde kjøpa mat.</span> <span class="verse"><a name="9">9</a>«Korleis hev det seg,» segjer den samaritanske kvinna, «at du, som er jøde, bed meg, ei samaritansk kvinna, um drikka?» - for jødarne hev ikkje nokoslag samlag med samaritanarne.</span> <span class="verse"><a name="10">10</a>Jesus svara: «Dersom du kjende Guds gåva, og visste kven han er, han som bed deg um drikka, so bad du honom, og han gav deg livande vatn.»</span> <span class="verse"><a name="11">11</a>«Herre,» segjer kvinna, «du hev ingen ting å draga upp med, og brunnen er djup! Kvar hev du då det livande vatnet frå?</span> <span class="verse"><a name="12">12</a>Er då du større enn Jakob, ættfaren vår, som hev gjeve oss brunnen? han hev sjølv drukke av honom, og sønerne og feet hans med.»</span> <span class="verse"><a name="13">13</a>Jesus svara: «Kvar den som drikk av dette vatnet, vert tyrst att,</span> <span class="verse"><a name="14">14</a>men den som drikk av det vatnet eg vil gjeva honom, vert aldri tyrst meir; for det vatnet eg gjev honom, vert i honom til ei kjelda med vatn som vell upp til ævelegt liv.»</span> <span class="verse"><a name="15">15</a>«Herre,» sagde kvinna, «gjev meg det vatnet, so eg ikkje vert tyrst meir, og ikkje treng koma alt hit og draga upp vatn!»</span> <span class="verse"><a name="16">16</a>Han segjer til henne: «Gakk og henta mannen din, og kom hit att!»</span> <span class="verse"><a name="17">17</a>«Eg hev ingen mann,» svara kvinna. «Det er rett som du segjer, at du ikkje hev nokon mann,» sagde Jesus;</span> <span class="verse"><a name="18">18</a>«for du hev havt fem menner, og den du hev no, er ikkje din mann. No sagde du sant.»</span> <span class="verse"><a name="19">19</a>«Herre, eg ser at du er ein profet!» sagde kvinna.</span> <span class="verse"><a name="20">20</a>«Federne våre tilbad Gud på dette fjellet, og de segjer at det er i Jerusalem ein skal tilbeda honom.»</span> <span class="verse"><a name="21">21</a>Jesus segjer til henne: «Tru meg, kvinna; det kjem ei tid då de ikkje skal tilbeda Faderen på dette fjellet og ikkje i Jerusalem heller.</span> <span class="verse"><a name="22">22</a>De tilbed det de ikkje kjenner, me tilbed det me kjenner; for frelsa kjem frå jødarne.</span> <span class="verse"><a name="23">23</a>Men det kjem ei tid, og ho hev alt kome, då dei rette tilbedarane skal tilbeda Faderen i ånd og sanning; for slike tilbedarar er det Faderen vil hava.</span> <span class="verse"><a name="24">24</a>Gud er ånd, og dei som tilbed honom, lyt tilbeda i ånd og sanning.»</span> <span class="verse"><a name="25">25</a>Kvinna segjer til honom: «Eg veit at Messias kjem» - Messias er det same som Kristus -; «når han kjem, skal han læra oss alt.»</span> <span class="verse"><a name="26">26</a>Jesus segjer til henne: «Det er eg - eg som talar med deg.»</span> <span class="verse"><a name="27">27</a>I det same kom læresveinarne hans. Dei undra seg yver at han tala med ei kvinna; like vel var det ingen som sagde: «Kva vil du henne?» eller: «Kvi talar du med henne?»</span> <span class="verse"><a name="28">28</a>So let kvinna vatskrukka si standa, og gjekk av stad til byen og sagde til folki:</span> <span class="verse"><a name="29">29</a>«Kom, so skal de sjå ein mann som hev sagt meg alt eg hev gjort! Skal tru han er Messias?»</span> <span class="verse"><a name="30">30</a>Då gjekk dei ut or byen. Med dei var på vegen til honom,</span> <span class="verse"><a name="31">31</a>bad læresveinarne honom: «Et, rabbi!»</span> <span class="verse"><a name="32">32</a>Han svara: «Eg hev ein mat som ikkje de veit um.»</span> <span class="verse"><a name="33">33</a>Då sagde læresveinarne seg imillom: «Tru nokon hev bore mat til honom?»</span> <span class="verse"><a name="34">34</a>Jesus segjer til deim: «Min mat er at eg gjer det han vil som sende meg, og fullfører hans verk.</span> <span class="verse"><a name="35">35</a>Segjer ikkje de: «Det er endå fire månader fyrr hausten kjem?» Men høyr kva eg segjer dykk: Lyft upp augo dykkar og skoda åkrane, korleis dei alt gulnar mot hausten.</span> <span class="verse"><a name="36">36</a>Den som haustar fær løn, og samlar grøda til ævelegt liv, so dei skal få gleda seg saman både den som sår og den som haustar.</span> <span class="verse"><a name="37">37</a>For her høver det ordet: «Det er ein som sår og ein annan som haustar.»</span> <span class="verse"><a name="38">38</a>Eg hev sendt dykk ut til å hausta det som de ikkje hev havt noko arbeidt med; andre hev havt arbeidet, og de hev gjenge inn i arbeidet deira.»</span> <span class="verse"><a name="39">39</a>Det var mange av samaritanarne frå den byen som trudde på honom for det som kvinna hadde sagt då ho vitna: «Han hev sagt meg alt eg hev gjort!»</span> <span class="verse"><a name="40">40</a>Då no samaritanarne kom til honom, bad dei at han vilde vera hjå deim, og han vart verande der tvo dagar.</span> <span class="verse"><a name="41">41</a>Og mange fleire trudde for skuld ordet han tala,</span> <span class="verse"><a name="42">42</a>og dei sagde til kvinna: «No trur me ’kje lenger for skuld det du hev tala; for me hev sjølve høyrt honom og veit no for visst at han er den som skal frelsa verdi.»</span> <span class="verse"><a name="43">43</a>Då dei tvo dagarne var lidne, tok han ut derifrå og for til Galilæa;</span> <span class="verse"><a name="44">44</a>for Jesus vitna sjølv at ein profet vert ikkje æra i sitt eige fedreland.</span> <span class="verse"><a name="45">45</a>Då han no kom til Galilæa, tok galilæarane vel imot honom; dei hadde set alt det han gjorde i Jerusalem på høgtidi; for dei var sjølve komne til høgtidi.</span> <span class="verse"><a name="46">46</a>So kom han då atter til Kana i Galilæa, der han hadde gjort vatn til vin. I Kapernaum var det ein kongsmann som hadde ein sjuk son.</span> <span class="verse"><a name="47">47</a>Då han fekk høyra at Jesus hadde teke ut frå Judæa og var komen til Galilæa, gjekk han til honom og bad at han vilde koma ned og lækja son hans; for han låg på det siste.</span> <span class="verse"><a name="48">48</a>Jesus svara: «Ser de ’kje teikn og under, so trur de ikkje.»</span> <span class="verse"><a name="49">49</a>Kongsmannen segjer til honom: «Herre, kom ned innan barnet mitt døyr!»</span> <span class="verse"><a name="50">50</a>Jesus segjer til honom: «Gakk heim att! Son din liver.» Mannen trudde det Jesus sagde til honom og gjekk.</span> <span class="verse"><a name="51">51</a>Då han alt var på heimvegen, kom tenarane hans imot honom og sagde at guten hans livde.</span> <span class="verse"><a name="52">52</a>So spurde han deim kva tid det hadde vorte betre med honom. «I går den sjuande timen slepte sotti honom,» sagde dei.</span> <span class="verse"><a name="53">53</a>Då skyna faren at det var i den same timen som Jesus hadde sagt til honom: «Son din liver,» og han trudde, både han og heile hans hus.</span> <span class="verse"><a name="54">54</a>Dette var det andre teiknet Jesus gjorde då han no atter kom frå Judæa til Galilæa.</span> </p></div</div></div></body></html>