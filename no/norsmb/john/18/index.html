<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/john/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/john">John</a> &gt <strong>Chapter 18</strong></div><p><span class="verse"><a name="1">1</a>Då Jesus hadde tala desse ordi, gjekk han ut med læresveinarne sine og yver til hi sida av Kedronsbekken. Der var det ein hage; den gjekk han og læresveinarne inn i.</span> <span class="verse"><a name="2">2</a>Men Judas, svikaren, kjende og den staden; for der kom Jesus ofte saman med læresveinarne sine.</span> <span class="verse"><a name="3">3</a>Judas hadde fenge med seg vaktmannskapet og nokre av sveinarne åt øvsteprestarne og farisæarane, og no kom han dit med kyndlar og lampor og våpn.</span> <span class="verse"><a name="4">4</a>Som no Jesus visste alt som skulde koma yver honom, gjekk han fram og sagde til deim: «Kven leitar de etter?»</span> <span class="verse"><a name="5">5</a>«Jesus frå Nasaret,» svara dei. «Det er eg,» segjer han. Judas, svikaren, stod der og saman med deim.</span> <span class="verse"><a name="6">6</a>Då han no sagde til deim: «Det er eg», for dei attende og fall til jordi.</span> <span class="verse"><a name="7">7</a>So spurde han deim endå ein gong: «Kven leitar de etter?» - «Jesus frå Nasaret,» sagde dei.</span> <span class="verse"><a name="8">8</a>«Eg hev alt sagt dykk at det er eg,» svara Jesus; «er det då meg de leitar etter, so lat desse få ganga!»</span> <span class="verse"><a name="9">9</a>Soleis skulde det sannast det ordet som han hadde sagt: «Eg hev ikkje mist nokon av deim du gav meg.»</span> <span class="verse"><a name="10">10</a>Simon Peter hadde eit sverd; han drog det og hogg til tenaren åt øvstepresten, og sneidde av honom det høgre øyra. Tenaren heitte Malkus.</span> <span class="verse"><a name="11">11</a>Då sagde Jesus til Peter: «Stikk sverdet ditt i slira! Lyt eg ’kje drikka den skåli som Far min hev gjeve meg?»</span> <span class="verse"><a name="12">12</a>So tok dei og batt Jesus - det var vaktmannskapet og hovdingen deira og sveinarne åt jødarne.</span> <span class="verse"><a name="13">13</a>Dei førde honom fyrst til Annas; for han var verfar åt Kajafas, som var øvsteprest det året.</span> <span class="verse"><a name="14">14</a>Det var Kajafas som hadde gjeve jødarne den rådi, at det var best ein mann døydde for folket.</span> <span class="verse"><a name="15">15</a>Simon Peter og ein annan læresvein fylgde etter Jesus. Den læresveinen var kjend med øvstepresten, og kom med Jesus inn i garden åt øvstepresten;</span> <span class="verse"><a name="16">16</a>men Peter vart standande utanfor, ved døri. Den andre læresveinen, han som var kjend med øvstepresten, gjekk då ut og tala med gjenta som vakta porten, og fekk Peter inn.</span> <span class="verse"><a name="17">17</a>So segjer portnargjenta til Peter: «Du skulde vel ikkje og vera ein av læresveinarne åt denne mannen?» «Nei,» svara han.</span> <span class="verse"><a name="18">18</a>Huskararne og sveinarne hadde gjort upp ein koleld og stod og vermde seg; for det var kaldt. Og Peter stod og hjå deim og vermde seg.</span> <span class="verse"><a name="19">19</a>Øvstepresten spurde no Jesus um læresveinarne hans og um læra hans.</span> <span class="verse"><a name="20">20</a>Jesus svara: «Eg hev tala fritt og ope for all verdi; eg lærde allstødt i synagoga og i templet, der alle jødarne kjem saman, og eg hev aldri tala i løynd.</span> <span class="verse"><a name="21">21</a>Kvi spør du meg? Spør deim som hev høyrt meg, kva det er eg hev tala til deim! Dei veit kva eg hev sagt.»</span> <span class="verse"><a name="22">22</a>Då han sagde det, gav ein av sveinarne som stod innmed, Jesus eit slag i andlitet og sagde: «Svarar du øvstepresten so?»</span> <span class="verse"><a name="23">23</a>«Hev eg sagt noko urett,» svara Jesus, «so prova at det er urett; men var det rett det eg sagde, kvi slær du meg då?»</span> <span class="verse"><a name="24">24</a>So sende Annas han bunden av stad til Kajafas, øvstepresten.</span> <span class="verse"><a name="25">25</a>Medan stod Simon Peter og vermde seg. Då sagde dei til honom: «Du skulde vel ikkje vera ein av læresveinarne hans, du og?» Han neitta det og sagde: «Nei, det er eg ikkje.»</span> <span class="verse"><a name="26">26</a>So segjer ein av huskararne åt øvstepresten - han var skyld den som Peter hadde hogge øyra av -: «Såg eg deg ikkje sjølv i lag med honom i hagen?»</span> <span class="verse"><a name="27">27</a>Då neitta Peter att. Og med det same gol hanen.</span> <span class="verse"><a name="28">28</a>Frå Kajafas fører dei Jesus til borgi. Det var tidleg på morgonen. Sjølve gjekk dei ikkje inn i borgi; for dei vilde ikkje gjera seg ureine, so dei ikkje kunde eta påskematen.</span> <span class="verse"><a name="29">29</a>So gjekk Pilatus ut til deim og sagde: «Kva er det for klagemål de fører mot denne mannen?»</span> <span class="verse"><a name="30">30</a>«Var han ikkje ein illgjerdsmann, so hadde me ikkje gjeve honom yver til deg,» svara dei.</span> <span class="verse"><a name="31">31</a>Då sagde Pilatus til deim: «Tak de honom og døm honom etter lovi dykkar!» «Me hev ikkje lov til å taka livet av nokon,» svara jødarne.</span> <span class="verse"><a name="32">32</a>Soleis skulde det sannast det ordet Jesus hadde sagt då han vitra um kva slag avferd han skulde få.</span> <span class="verse"><a name="33">33</a>So gjekk Pilatus inn i borgi att; han kalla Jesus fyre seg og sagde til honom: «Er du kongen yver jødarne?»</span> <span class="verse"><a name="34">34</a>Jesus svara: «Segjer du det av deg sjølv, eller hev andre tala soleis til deg um meg?»</span> <span class="verse"><a name="35">35</a>«Er då eg ein jøde?» svara Pilatus; «folket ditt og øvsteprestarne hev gjeve deg yver til meg. Kva hev du gjort?»</span> <span class="verse"><a name="36">36</a>Jesus svara: «Mitt rike er ikkje av denne verdi; var riket mitt av denne verdi, so vilde sveinarne mine strida for meg, so eg ikkje skulde koma i henderne på jødarne. Men no er ’kje riket mitt av denne verdi.»</span> <span class="verse"><a name="37">37</a>«Men so er du då ein konge?» sagde Pilatus. Jesus svara: «Det er som du segjer; eg er ein konge. Til det er eg fødd, og til det er eg komen til verdi, at eg skal vitna for sanningi. Kvar den som er av sanningi, lyder på mi røyst.»</span> <span class="verse"><a name="38">38</a>«Kva er sanning?» svara Pilatus, og med so sagt gjekk han ut att til jødarne og sagde til deim: «Eg finn ingi skuld hjå honom;</span> <span class="verse"><a name="39">39</a>men de er vane med at eg gjev dykk ein fri på påskehøgtidi - vil de då at eg skal gjeva dykk kongen yver jødarne fri?»</span> <span class="verse"><a name="40">40</a>Men dei ropa alle på nytt: «Ikkje han, men Barabbas!» Barabbas, det var ein røvar.</span> </p></div</div></div></body></html>