<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/john/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/john">John</a> &gt <strong>Chapter 16</strong></div><p><span class="verse"><a name="1">1</a>«Dette hev eg tala til dykk, av di eg vil at de ikkje skal koma til å styggjast.</span> <span class="verse"><a name="2">2</a>Dei kjem til å støyta dykk ut or synagogorne; ja, det kjem ei tid då kvar den som drep dykk, trur at han tener Gud med det,</span> <span class="verse"><a name="3">3</a>og det gjer dei av di dei ikkje kjenner Faderen og ikkje meg heller.</span> <span class="verse"><a name="4">4</a>Men dette hev eg tala til dykk, so de, når den tidi kjem, skal koma i hug eg hev sagt dykk det; eg sagde det ikkje med dykk frå det fyrste, av di eg var hjå dykk.</span> <span class="verse"><a name="5">5</a>Men no gjeng eg til den som hev sendt meg, og ingen av dykk spør meg: «Kvar gjeng du av?»</span> <span class="verse"><a name="6">6</a>men for di eg hev tala dette til dykk, er hjarta dykkar fullt av sorg.</span> <span class="verse"><a name="7">7</a>Men eg segjer dykk som sant er: Det er til bate for dykk at eg gjeng burt. For gjeng eg ikkje burt, kjem målsmannen ikkje til dykk; men gjeng eg burt, so skal eg senda honom til dykk.</span> <span class="verse"><a name="8">8</a>Og når han kjem, skal han yvertyda verdi um synd og um rettferd og um dom.</span> <span class="verse"><a name="9">9</a>Um synd av di dei ikkje trur på meg;</span> <span class="verse"><a name="10">10</a>um rettferd av di eg gjeng til Faderen, og de ikkje ser meg meir;</span> <span class="verse"><a name="11">11</a>um dom av di hovdingen yver denne verdi er dømd.</span> <span class="verse"><a name="12">12</a>Endå hev eg mykje å segja dykk, men de kann ikkje bera det no.</span> <span class="verse"><a name="13">13</a>Men når han kjem, Sannings-Anden, skal han leida dykk fram til heile sanningi; for han skal ikkje tala av seg sjølv, men alt det han høyrer, skal han tala, og det som skal koma, skal han gjera kunnigt for dykk.</span> <span class="verse"><a name="14">14</a>Han skal herleggjera meg; for det er av mitt han tek og lærer dykk.</span> <span class="verse"><a name="15">15</a>Alt det Faderen hev, er mitt; difor sagde eg, at han tek av mitt og lærer dykk.</span> <span class="verse"><a name="16">16</a>Um ei lita stund ser de meg ikkje, og um ei liti stund att skal de få sjå meg.»</span> <span class="verse"><a name="17">17</a>Då sagde nokre av læresveinarne seg imillom: «Kva meiner han med dette som han segjer til oss: «Um ei liti stund ser de meg ikkje, og um ei liti stund att skal de få sjå meg,» og: «Eg gjeng til Faderen?»</span> <span class="verse"><a name="18">18</a>Kva meiner han med det: ei liti stund,» sagde dei; «me veit ikkje kva han talar um.»</span> <span class="verse"><a name="19">19</a>Jesus skyna at dei vilde spyrja honom, og han sagde til deim: «Er det det de dryfter med kvarandre, at eg sagde: «Um ei liti stund ser de meg ikkje, og um ei liti stund att skal de få sjå meg?»</span> <span class="verse"><a name="20">20</a>Det segjer eg dykk for visst og sant: De skal gråta og øya, men verdi skal gleda seg. De skal syrgja, men sorgi dykkar skal vendast til gleda.</span> <span class="verse"><a name="21">21</a>Når ei kona skal eiga barn, er ho sutfull av di timen hennar er komen; men når ho hev fenge barnet, kjem ho ikkje lenger i hug kor vondt ho hev lide, so glad er ho for di eit menneskje er født til verdi.</span> <span class="verse"><a name="22">22</a>Soleis er de og sutfulle no; men eg skal sjå dykk att; då vert de hjarteglade, og ingen tek gleda dykkar frå dykk.</span> <span class="verse"><a name="23">23</a>Den dagen skal de ikkje spyrja meg um noko. Det segjer eg dykk for visst og sant: Bed de Faderen um noko, so skal han gjeva dykk det i mitt namn.</span> <span class="verse"><a name="24">24</a>Til dessa hev de ikkje bede um noko i mitt namn - bed, so skal de få, so gleda dykkar kann vera fullkomi!</span> <span class="verse"><a name="25">25</a>Dette hev eg tala til dykk i likningar. Det kjem ei tid då eg ikkje skal tala til dykk i likningar lenger, men fortelja dykk ope og endefram um Faderen.</span> <span class="verse"><a name="26">26</a>Den dagen skal de beda i mitt namn, og eg segjer dykk ikkje at eg vil beda Faderen for dykk;</span> <span class="verse"><a name="27">27</a>for Faderen sjølv elskar dykk for di de hev elska meg og trutt at eg hev gjenge ut frå Gud.</span> <span class="verse"><a name="28">28</a>Eg hev gjenge ut frå Faderen og er komen hit til verdi; no fer eg burt frå verdi att og gjeng til Faderen.»</span> <span class="verse"><a name="29">29</a>Segjer so læresveinarne: «Sjå, no talar du endefram, og segjer ingi likning.</span> <span class="verse"><a name="30">30</a>No veit me at du veit alt, og ikkje treng at nokon skal spyrja deg; difor trur me at du er komen frå Gud.»</span> <span class="verse"><a name="31">31</a>«No trur de!» svara Jesus;</span> <span class="verse"><a name="32">32</a>«sjå, det kjem ei stund - ja, ho er alt komi - då de skal spreidast, kvar til sin heim, og lata meg vera att åleine. Men eg er ikkje åleine; far min er med meg.</span> <span class="verse"><a name="33">33</a>Dette hev eg tala til dykk, so de skal hava fred i meg. I verdi hev de trengsel; men ver hugheile! eg hev vunne yver verdi.»</span> </p></div</div></div></body></html>