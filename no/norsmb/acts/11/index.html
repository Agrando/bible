<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/acts/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/acts">Acts</a> &gt <strong>Chapter 11</strong></div><p><span class="verse"><a name="1">1</a>Apostlarne og brørne som var i Judæa, høyrde at heidningarne og hadde teke imot Guds ord.</span> <span class="verse"><a name="2">2</a>Og då Peter kom upp til Jerusalem, klandra dei av umskjeringi på honom og sagde:</span> <span class="verse"><a name="3">3</a>«Du gjekk inn til menner som ikkje er umskorne, og åt i lag med deim.»</span> <span class="verse"><a name="4">4</a>Men Peter tok til og greidde det ut for deim i samanheng og sagde.</span> <span class="verse"><a name="5">5</a>«Eg var i byen Joppe og bad; då såg eg i burtrykning ei syn: det dala ned eitkvart, liksom ein stor linduk, som vart laten ned frå himmelen etter dei fire hyrno og kom like til meg.</span> <span class="verse"><a name="6">6</a>Då eg stirde på det, vart eg var og såg dei firføtte dyr på jordi og ville dyr og krjupande dyr og himmelens fuglar.</span> <span class="verse"><a name="7">7</a>Og eg høyrde ei røyst som sagde til meg: «Statt upp, Peter, slagta og et!»</span> <span class="verse"><a name="8">8</a>Men eg sagde: «På ingen måte, Herre! for noko vanheilagt eller ureint kom aldri i min munn.»</span> <span class="verse"><a name="9">9</a>Men røysti svara meg andre gongen frå himmelen: «Det som Gud hev reinsa, må ikkje du halda for ureint!»</span> <span class="verse"><a name="10">10</a>Dette hende seg tri gonger, og det vart alt saman drege upp i himmelen att.</span> <span class="verse"><a name="11">11</a>Og sjå, i same stundi stod det utanfor huset der eg var, tri menner, som var sende til meg frå Cæsarea.</span> <span class="verse"><a name="12">12</a>Og Anden sagde til meg at eg skulde fylgja med deim utan tviking. Men desse seks brørne gjekk og med meg, og me kom inn huset til mannen.</span> <span class="verse"><a name="13">13</a>Og han fortalde han oss korleis han hadde set engelen som stod i hans hus og sagde til honom: «Send bod til Joppe og henta Simon, som vert kalla med tilnamnet Peter!</span> <span class="verse"><a name="14">14</a>han skal tala ord til deg som du skal verta frelst ved, du og heile ditt hus.»</span> <span class="verse"><a name="15">15</a>Men då eg tok til å tala, fall den Heilage Ande på deim, liksom på oss i fyrstningi.</span> <span class="verse"><a name="16">16</a>Då kom eg Herrens ord i hug, at han sagde: «Johannes døypte med vatn; men de skal verta døypte med den Heilage Ande.»</span> <span class="verse"><a name="17">17</a>Når då Gud hev gjeve deim same gåva som oss, då dei kom til trui på Herren Jesus Kristus, kven var då eg, at eg skulde vera megtig til å hindra Gud?»</span> <span class="verse"><a name="18">18</a>Men då dei høyrde dette, gav dei seg til ro og lova Gud og sagde: «So hev då Gud ogso gjeve heidningarne umvendingi til livet!»</span> <span class="verse"><a name="19">19</a>Dei som no var spreidde ved den trengsla som kom upp for Stefanus skuld, dei gjekk ikring radt til Fønikia og Kypern og Antiokia, men tala ikkje ordet til nokon utan berre til jødar.</span> <span class="verse"><a name="20">20</a>Men det var millom deim nokre menner frå Kypern og Kyrene, som kom til Antiokia og tala til grækarane og forkynte evangeliet um Herren Jesus.</span> <span class="verse"><a name="21">21</a>Og Herrens hand var med deim, og eit stort tal kom til trui og umvende seg til Herren.</span> <span class="verse"><a name="22">22</a>Denne tidend kom då kyrkjelyden i Jerusalem for øyro, og dei sende Barnabas ut til å fara til Antiokia.</span> <span class="verse"><a name="23">23</a>Då han kom dit og såg Guds nåde, gledde han seg og tilstyrkte deim alle til å halda fast ved Herren med hjartans fyreset;</span> <span class="verse"><a name="24">24</a>for han var ein god mann og full av den Heilage Ande og tru. Og mykje folk vart ført til Herren.</span> <span class="verse"><a name="25">25</a>Han for då ut til Tarsus for å leita etter Saulus; og då han fann honom, førde han honom med til Antiokia.</span> <span class="verse"><a name="26">26</a>Men det hende seg, at dei var saman eit heilt år hjå kyrkjelyden og lærde mykje folk, og i Antiokia vart læresveinarne fyrst kalla kristne.</span> <span class="verse"><a name="27">27</a>I dei dagarne kom det nokre profetar ned frå Jerusalem til Antiokia.</span> <span class="verse"><a name="28">28</a>Og ein av deim med namnet Agabus stod fram og kunngjorde ved Anden, at det skulde koma ein stor hunger yver heile mannheimen, og han kom ogso under keisar Klaudius.</span> <span class="verse"><a name="29">29</a>Læresveinarne sette seg då fyre å senda noko, etter som kvar av deim hadde råd, til hjelp for dei brørne som budde i Judæa.</span> <span class="verse"><a name="30">30</a>Det gjorde dei ogso, og dei sende det til dei eldste gjenom Barnabas og Saulus.</span> </p></div</div></div></body></html>