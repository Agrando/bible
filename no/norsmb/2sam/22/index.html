<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 22</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/2sam/22"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/2sam">2 Samuel</a> &gt <strong>Chapter 22</strong></div><p><span class="verse"><a name="1">1</a>David kvad dette kvædet åt Herren då Herren hadde frelst honom frå alle uvenerne sine, og frå Saul:</span> <span class="verse"><a name="2">2</a>«Herren er mitt berg og mi festning og min frelsar.</span> <span class="verse"><a name="3">3</a>Gud er mitt berg som eg flyr til! Min skjold og mitt frelseshorn Mi høge borg! mi livd! Frelsaren min som friar meg ifrå vald!</span> <span class="verse"><a name="4">4</a>Eg kallar på Herren, den høglova: Frå fiendarne mine frelsar han meg.</span> <span class="verse"><a name="5">5</a>Daudens brot og brand kringsette meg. Straumar av vondskap skræmde meg.</span> <span class="verse"><a name="6">6</a>Helheims reip var snørde ikring meg. Daudsens snaror fanga meg.</span> <span class="verse"><a name="7">7</a>Men Herren kalla eg på i mi trengsla, eg ropa til min Gud. Han høyrde frå templet sitt røysti mi, mitt rop rakk fram til øyro hans.</span> <span class="verse"><a name="8">8</a>Jordi skok seg og skalv, himmelens grunnvollar dirra, Dei skok seg, for harmen hans loga upp:</span> <span class="verse"><a name="9">9</a>Røyk steig upp frå nasen hans, eld frå munnen hans åt ikring seg, gloande kol loga frå honom.</span> <span class="verse"><a name="10">10</a>Han lægde himmelen og steig ned, med kolmyrker under føterne sine.</span> <span class="verse"><a name="11">11</a>Han for fram på kerub og flaug og sveiv på vengjerne åt vinden.</span> <span class="verse"><a name="12">12</a>Myrkret gjorde han til åklæde kring seg, tjeldet hans var myrke vatn, tjukke skyer.</span> <span class="verse"><a name="13">13</a>Frå glansen fyre andlitet hans brann gloande kol.</span> <span class="verse"><a name="14">14</a>Herren tora i himmelen, den Høgste let høyra si røyst:</span> <span class="verse"><a name="15">15</a>Pilerne sine skaut han og spreidde deim, eldingar sende han og fortulla deim.</span> <span class="verse"><a name="16">16</a>Djupålarne i havet kom upp i dagen, grunnvollarne i jordi vart berrsynte ved Herrens trugsmål, ved andepusten frå hans nase.</span> <span class="verse"><a name="17">17</a>Han rette ut handi frå høgdi og greip meg, han drog meg upp or store vatn.</span> <span class="verse"><a name="18">18</a>Han frelste meg frå min megtige fiende, frå uvenern’ mine, dei var meg for sterke.</span> <span class="verse"><a name="19">19</a>Dei for imot meg på motgangsdagen; men Herren vart studnaden min.</span> <span class="verse"><a name="20">20</a>Han førde meg ut i vidt rom. Han frelste meg, for han hadde hugnad i meg.</span> <span class="verse"><a name="21">21</a>Herren gjorde med meg etter rettferdi mi, han lønte meg etter reinleiken i henderne mine.</span> <span class="verse"><a name="22">22</a>For eg tok vare på Herrens vegar, fall ikkje i vondskap frå min Gud.</span> <span class="verse"><a name="23">23</a>Nei, alle hans rettar hadde eg for auga, bodordi hans veik eg ikkje ifrå.</span> <span class="verse"><a name="24">24</a>So var eg ulastande for honom og tok meg i vare for mi synd.</span> <span class="verse"><a name="25">25</a>Og Herren lønte meg etter mi rettferd, etter reinleiken min for hans augo.</span> <span class="verse"><a name="26">26</a>Mot den godlyndte syner du deg godlyndt, mot ulastande kjempa ulastande.</span> <span class="verse"><a name="27">27</a>Mot den reine syner du deg rein, mot den rangsnudde syner du deg rang.</span> <span class="verse"><a name="28">28</a>For du frelsar arme folk, men augo dine er mot dei ovmodige til å tvinga deim ned.</span> <span class="verse"><a name="29">29</a>For du er mi lampa, Herre, og Herren gjer myrkret mitt bjart.</span> <span class="verse"><a name="30">30</a>Ved deg eg renner mot herflokkar, ved min Gud stormar eg murar.</span> <span class="verse"><a name="31">31</a>Gud, ulastande er hans veg; Herrens ord er skirt, han er ein skjold for alle deim som flyr til honom.</span> <span class="verse"><a name="32">32</a>For kven er Gud forutan Herren? Kven er eit berg utan vår Gud?</span> <span class="verse"><a name="33">33</a>Gud, han som gyrder meg med kraft, og leider den ulastande på hans veg,</span> <span class="verse"><a name="34">34</a>som gjev meg føter liksom hindarne, og set meg upp på høgderne mine,</span> <span class="verse"><a name="35">35</a>som lærer henderne mine upp til strid, so armarne spenner koparbogen.</span> <span class="verse"><a name="36">36</a>Du gav meg frelsa di til skjold, og småminkingi di ho gjorde meg stor.</span> <span class="verse"><a name="37">37</a>Du gjorde rom for stigi mine, og oklo mine vagga ikkje.</span> <span class="verse"><a name="38">38</a>Eg forfylgde fiendarne mine og tynte deim. Eg vende ikkje um fyrr eg fekk gjort ende på deim.</span> <span class="verse"><a name="39">39</a>Eg gjorde ende på deim og slo deim i knas, so dei vann ikkje reisa seg. Dei fall under føterne mine.</span> <span class="verse"><a name="40">40</a>Du gyrde meg med kraft til striden. Du bøygde motmennern’ mine under meg.</span> <span class="verse"><a name="41">41</a>Fiendarne mine let du snu ryggen til meg, deim som hatar meg, rudde eg ut.</span> <span class="verse"><a name="42">42</a>Dei såg seg um - men ingen frelste - til Herren, men han svara deim ikkje.</span> <span class="verse"><a name="43">43</a>Eg smuldra deim som dust på jordi; som søyla på gator krasa eg deim; eg trakka deim ned.</span> <span class="verse"><a name="44">44</a>Du frelste meg ut or mitt folks ufred, til hovud for heidningar vara du meg; folk som eg ikkje kjende, tente meg.</span> <span class="verse"><a name="45">45</a>Ukjende folk smeikte for meg, ved gjetordet um meg lydde dei meg.</span> <span class="verse"><a name="46">46</a>Ja, framandfolk visna av, gjekk skjelvande ut or borgerne sine.</span> <span class="verse"><a name="47">47</a>Herren liver! lova vere han, mitt berg! Ja, upphøgd vere Gud, mitt frelse-berg,</span> <span class="verse"><a name="48">48</a>Gud som gjev meg hemn, legg folkeslag under meg</span> <span class="verse"><a name="49">49</a>og fører meg ut frå fiendarne mine! Ja - du som lyfter meg høgt yver motmennern’ mine og bergar meg undan frå valdsmanns hand!</span> <span class="verse"><a name="50">50</a>Difor, Herre, vil eg prisa deg millom heidningarn’, og lovsyngja ditt namn.</span> <span class="verse"><a name="51">51</a>For han gjer kongen sin sigersæl, gjer miskunn mot honom han salva, mot David og ætti hans til æveleg tid.»</span> </p></div</div></div></body></html>