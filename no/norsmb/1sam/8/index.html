<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/1sam/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/1sam">1 Samuel</a> &gt <strong>Chapter 8</strong></div><p><span class="verse"><a name="1">1</a>Då Samuel vart gamall, sette han sønerne sine til domarar i Israel.</span> <span class="verse"><a name="2">2</a>Fyrstefødde son hans heitte Joel, andre son hans Abia; dei heldt dom i Be’erseba.</span> <span class="verse"><a name="3">3</a>Men sønerne fylgde ikkje hans fotefar; dei let seg lokka av låk vinning og tok mutor, og rengde retten.</span> <span class="verse"><a name="4">4</a>Alle dei øvste i Israel samla seg då og kom til Samuel i Rama.</span> <span class="verse"><a name="5">5</a>Dei sagde til honom: «Sjå, du hev vorte gamall, og sønerne dine fylgjer ikkje dine fotefar. So set no ein konge yver oss til å skifta rett, liksom alle dei hine folki hev!»</span> <span class="verse"><a name="6">6</a>Men Samuel mislika dette, at dei sagde: «Gjev oss ein konge til å skilja trættorne våre!» Og Samuel bad til Herren.</span> <span class="verse"><a name="7">7</a>Men Herren sagde til Samuel: «Lyd folkekravet! Ikkje deg hev dei vanda; meg hev dei vanda, og vil ikkje hava meg til konge lenger.</span> <span class="verse"><a name="8">8</a>Liksom dei hev fare åt alle dagar frå den tid eg førde deim upp frå Egyptarland, då dei snudde ryggen til meg og tente andre gudar; soleis fer dei ogso åt mot deg.</span> <span class="verse"><a name="9">9</a>Lyd kravet deira! Men vara deim ålvorleg, og seg kva rett ein konge tek seg når han rikjer yver deim!»</span> <span class="verse"><a name="10">10</a>Og Samuel fortalde til folket som kravde ein konge av honom, alt det Herren hadde sagt.</span> <span class="verse"><a name="11">11</a>Han sagde: «Dette tek han seg rett til, den kongen som kjem til å rikja yver dykk: Sønerne dykkar vil han taka og bruka framfor vognerne og hestarne sine, so dei lyt springa framfyre vognerne;</span> <span class="verse"><a name="12">12</a>sume vil han setja til førarar og underførarar for herflokkerne sine; sume vil han setja til å pløgja åkerjordi si og til å gjera skurdonni og laga krigsvåpni sine og køyregreidorne sine;</span> <span class="verse"><a name="13">13</a>og døtterne dykkar vil han taka til å laga kryddesalve og til å koka og baka.</span> <span class="verse"><a name="14">14</a>Dei beste åkrarne og vinhagarne og oljeplantingarne dykkar vil han taka og gjeva åt tenarane sine.</span> <span class="verse"><a name="15">15</a>Han vil taka tiend av såjordi og vinhagarne dykkar og gjeva henne åt hirdmennerne og tenarane sine.</span> <span class="verse"><a name="16">16</a>Dessutan vil han taka tenestdrengjerne og tenestgjentorne dykkar og dei likaste unggutarne dykkar, og asni dykkar vil han taka og bruka i si eigi tenesta.</span> <span class="verse"><a name="17">17</a>Av buskapen dykkar vil han taka tiend, og de lyt sjølve vera trælarne hans.</span> <span class="verse"><a name="18">18</a>Då vil de ropa til Herren for den kongen skuld som de sjølv hev valt dykk. Men då vil han ikkje svara dykk.»</span> <span class="verse"><a name="19">19</a>Men folket vilde ikkje lyda Samuel; «Nei,» sagde dei, «so sanneleg vil me hava ein konge.</span> <span class="verse"><a name="20">20</a>Me vil vera jamgode med alle dei hine folki; me vil hava ein konge til domar og til hovding yver heren i krig.»</span> <span class="verse"><a name="21">21</a>Då Samuel høyrde alt det folket sagde, bar han det fram for Herren.</span> <span class="verse"><a name="22">22</a>Og Herren sagde til Samuel: «Lyd deim og set ein konge yver deim!» Då sagde Samuel til Israels-sønerne: «Far heim kvar til sin by!»</span> </p></div</div></div></body></html>