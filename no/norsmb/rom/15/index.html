<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/rom/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/rom">Romans</a> &gt <strong>Chapter 15</strong></div><p><span class="verse"><a name="1">1</a>Me som er sterke, me er skuldige til å bera vanstyrken hjå dei veike og ikkje vera oss sjølve til hugnad.</span> <span class="verse"><a name="2">2</a>Kvar av oss vere næsten sin til hugnad, til hans gagn, til uppbyggjing!</span> <span class="verse"><a name="3">3</a>For Kristus levde ikkje heller seg sjølv til hugnad, men som skrive stend: «Deira hædingar som hædde deg, dei fall på meg.»</span> <span class="verse"><a name="4">4</a>For alt det som fyrr er skrive, det er skrive oss til lærdom, so me skal hava von ved det tolmodet og den trøysti som skrifterne gjev.</span> <span class="verse"><a name="5">5</a>Men Gud som gjev tolmod og trøyst, han gjeve at de må vera samlyndte med kvarandre etter Kristi Jesu fyredøme,</span> <span class="verse"><a name="6">6</a>so de samheldige, med ein munn, kann prisa Gud og vår Herre Jesu Kristi Fader!</span> <span class="verse"><a name="7">7</a>Difor, tak dykk av kvarandre, liksom Kristus og tok seg av dykk til Guds æra!</span> <span class="verse"><a name="8">8</a>Eg meiner: Kristus hev vorte tenar for dei umskorne for Guds sannleik skuld, for å stadfesta lovnaderne til federne;</span> <span class="verse"><a name="9">9</a>men heidningarne skal prisa Gud for miskunn, som skrive stend: «Difor vil eg prisa deg millom heidningar og lovsyngja ditt namn.»</span> <span class="verse"><a name="10">10</a>Og atter segjer Skrifti: «Fagna dykk, heidningar, saman med hans folk!»</span> <span class="verse"><a name="11">11</a>Og atter: «Lova Herren, alle heidningar, og prisa honom, alle folk!»</span> <span class="verse"><a name="12">12</a>Og atter segjer Jesaja: «Koma skal Isais rotrenning, han som reiser seg til herre yver heidningar, på honom skal heidningarne vona.»</span> <span class="verse"><a name="13">13</a>Men den Gud som gjev voni, fylle dykk med all gleda og fred i trui, so de kann vera rike på von ved krafti frå den Heilage Ande!</span> <span class="verse"><a name="14">14</a>Men eg og, mine brør, hev den visse trui um dykk, at de av dykk sjølve er fulle av godleik, fyllte med all kunnskap, duglege ogso til å påminna kvarandre.</span> <span class="verse"><a name="15">15</a>Men endå hev eg sume stader skrive heller djervt til dykk, med di eg atter vilde gjeva dykk påminning etter den nåde som Gud hev gjeve meg,</span> <span class="verse"><a name="16">16</a>at eg skal vera Jesu Kristi offerprest for heidningarne og gjera prestetenesta med evangeliet, so heidningarne kann verta eit huglegt offer, helga ved den Heilage Ande.</span> <span class="verse"><a name="17">17</a>Difor hev eg mi ros i Kristus Jesus, i mi tenesta for Gud.</span> <span class="verse"><a name="18">18</a>For eg vil ikkje våga meg til å tala um anna enn det som Kristus hev verka ved meg til å føra heidningar til lydnad, med ord og gjerning,</span> <span class="verse"><a name="19">19</a>med kraft av teikn og under, med kraft av Guds Ande, so eg fullt hev kunngjort Kristi evangelium frå Jerusalem og rundt ikring alt til Illyria,</span> <span class="verse"><a name="20">20</a>men då so, at eg sette mi æra i å forkynna evangeliet, ikkje der som Kristus alt var nemnd, at eg ikkje skulde byggja på framand grunnvoll,</span> <span class="verse"><a name="21">21</a>men, som skrive stend: «Dei som ingi kunngjering hev fenge um honom, skal sjå, og dei som ikkje hev høyrt, skal skyna.»</span> <span class="verse"><a name="22">22</a>Det er mest dette som hev hindra meg frå å koma til dykk.</span> <span class="verse"><a name="23">23</a>Men no, då eg ikkje lenger hev rom i desse landi, og i mange år hev lengta etter å koma til dykk,</span> <span class="verse"><a name="24">24</a>no vonar eg å få sjå dykk på gjenomferdi, når eg fer til Spania, og få fylgjeskap av dykk dit, når eg fyrst i nokon mun hev fenge hugnad hjå dykk.</span> <span class="verse"><a name="25">25</a>Men no fer eg til Jerusalem i tenesta for dei heilage.</span> <span class="verse"><a name="26">26</a>For Makedonia og Akaia hev av si godvild gjort eit samanskot til dei fatige millom dei heilage i Jerusalem.</span> <span class="verse"><a name="27">27</a>Dei hev gjort det av si godvild, dei stend og i skuld til deim; for hev heidningarne fenge av deira åndelege gode ting, so er dei og skuldige til å tena deim med dei timelege.</span> <span class="verse"><a name="28">28</a>Når eg då hev fullført dette og lagt denne frukt i deira hender, so vil eg fara derifrå gjenom dykkar by til Spania,</span> <span class="verse"><a name="29">29</a>og eg veit at når eg kjem til dykk, so skal eg koma med ei fylla av Kristi velsigning.</span> <span class="verse"><a name="30">30</a>Men eg legg dykk på hjarta, brør, for vår Herre Jesu Kristi og Andens kjærleik, at de må strida med meg i dykkar bøner for meg til Gud,</span> <span class="verse"><a name="31">31</a>at eg må ganga fri for dei vantruande i Judæa, og mi ærend til Jerusalem må tekkjast dei heilage,</span> <span class="verse"><a name="32">32</a>so eg kann koma til dykk med gleda, um Gud so vil, og kveikjast upp i samvære med dykk.</span> <span class="verse"><a name="33">33</a>Fredsens Gud vere med dykk alle! Amen.</span> </p></div</div></div></body></html>