<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/rom/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/rom">Romans</a> &gt <strong>Chapter 9</strong></div><p><span class="verse"><a name="1">1</a>Eg segjer sanning i Kristus, eg lyg ikkje, samvitet mitt vitnar med meg i den Heilage Ande,</span> <span class="verse"><a name="2">2</a>at eg hev ei stor sorg og en stendig verk i hjarta mitt.</span> <span class="verse"><a name="3">3</a>For eg skulde ynskja at eg sjølv var bannstøytt burt frå Kristus for brørne mine, samættingarne mine etter kjøtet,</span> <span class="verse"><a name="4">4</a>dei som er israelitar, som hev barnekåret og herlegdomen og pakterne og lovgjevingi og gudstenesta og lovnaderne,</span> <span class="verse"><a name="5">5</a>dei som federne høyrer til og som Kristus er ætta frå etter kjøtet, han som er Gud yver alle ting, velsigna i all æva. Amen.</span> <span class="verse"><a name="6">6</a>Men det er ikkje so at Guds ord hev vorte til inkjes; for ikkje alle dei som er ætta frå Israel, er Israel;</span> <span class="verse"><a name="7">7</a>og ikkje heller er alle Abrahams born for di um dei er hans ætt; men: «Etter Isak som skal ætta di heita,»</span> <span class="verse"><a name="8">8</a>det vil segja: ikkje borni etter kjøtet er Guds born, men borni etter lovnaden vert rekna til ætti.</span> <span class="verse"><a name="9">9</a>For dette er eit lovnadsord: «Ved dette bilet kjem eg att, og då skal Sara hava ein son.»</span> <span class="verse"><a name="10">10</a>Og ikkje berre det, men so var det og med Rebekka, ho som var med born ved ein, det er Isak, far vår.</span> <span class="verse"><a name="11">11</a>For då dei endå var ufødde, og ikkje endå hadde gjort korkje godt eller vondt - for at Guds rådgjerd etter hans utveljing skulde standa ved lag, ikkje ved gjerningar, men ved honom som kallar -</span> <span class="verse"><a name="12">12</a>då vart det sagt til henne: «Den eldste skal tena den yngste,»</span> <span class="verse"><a name="13">13</a>som skrive stend: «Jakob elska eg, men Esau hata eg.»</span> <span class="verse"><a name="14">14</a>Kva skal me då segja? Skulde det finnast urettferd hjå Gud? Langt ifrå!</span> <span class="verse"><a name="15">15</a>For han segjer til Moses: «Eg vil miskunna den som eg miskunnar, og ynka den som eg ynkar.»</span> <span class="verse"><a name="16">16</a>So stend det då ikkje til den som vil, og ikkje heller til den som renner, men til Gud som gjer miskunn.</span> <span class="verse"><a name="17">17</a>For Skrifti segjer til Farao: «Just til dette reiste eg deg upp, at eg kunde syna magti mi på deg, og at namnet mitt kunde verta kunngjort yver all jordi.»</span> <span class="verse"><a name="18">18</a>So miskunnar han då kven han vil, og gjer kven han vil hard.</span> <span class="verse"><a name="19">19</a>So vil du vel segja til meg: «Kva hev han so endå å klaga for? For kven stend vel imot viljen hans?»</span> <span class="verse"><a name="20">20</a>Men kven er då du, menneskje, som trættar imot Gud? Skal då verket segja til verkaren: «Kvi gjorde du meg so?»</span> <span class="verse"><a name="21">21</a>Eller hev ikkje krusmakaren vald yver leiret, so han av same deigi kann gjera det eine kjerald til æra og det andre til vanæra?</span> <span class="verse"><a name="22">22</a>Men um no Gud, endå han vilde syna vreiden sin og kunngjera si magt, like vel med stort langmod tolde dei vreide-kjerald som var laga til undergang,</span> <span class="verse"><a name="23">23</a>so han og kunde gjera sin herlegdoms rikdom yver miskunnskjeraldi som han fyreåt hadde laga til herlegdom?</span> <span class="verse"><a name="24">24</a>Og til slike kalla han oss og, ikkje berre av jødar, men og av heidningar,</span> <span class="verse"><a name="25">25</a>som han og segjer hjå Hosea: «Det som ei er mitt folk, vil eg kalla mitt folk, og kalla henne elska som ei var elska;</span> <span class="verse"><a name="26">26</a>og det skal ganga so, at på den staden det vart sagt til deim: «De er ikkje mitt folk,» der skal dei kallast den livande Guds born.»</span> <span class="verse"><a name="27">27</a>Og som Jesaja ropar ut yver Israel: «Um talet på Israels born er som havsens sand, so skal då berre leivningen frelsast.</span> <span class="verse"><a name="28">28</a>For ordet sitt skal Herren setja i verk og snøgt fullføra på jordi.»</span> <span class="verse"><a name="29">29</a>Og som Jesaja fyrr hev sagt: «Hadde ikkje Herren Sebaot leivt oss eit sæde, so hadde me vorte som Sodoma og vorte like Gomorra.»</span> <span class="verse"><a name="30">30</a>Kva skal me då segja? At heidningarne som ikkje søkte rettferd, dei vann rettferd, men det var rettferdi av tru.</span> <span class="verse"><a name="31">31</a>Men Israel, som søkte rettferdslov, dei vann ikkje fram til denne lovi.</span> <span class="verse"><a name="32">32</a>Kvifor so? For di dei ikkje søkte henne med tru, men med gjerningar, for dei støytte seg på støytesteinen,</span> <span class="verse"><a name="33">33</a>som skrive stend: «Sjå, eg legg i Sion ein stein til støyt og eit berg til stygg; den som trur på honom, skal ikkje verta til skammar.»</span> </p></div</div></div></body></html>