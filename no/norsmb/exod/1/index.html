<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/exod/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/exod">Exodus</a> &gt <strong>Chapter 1</strong></div><p><span class="verse"><a name="1">1</a>No skal de få høyra namni på Israels-sønerne som kom til Egyptarland; med Jakob kom dei, kvar med sin huslyd:</span> <span class="verse"><a name="2">2</a>Ruben og Simeon og Levi og Juda,</span> <span class="verse"><a name="3">3</a>Issakar og Sebulon og Benjamin,</span> <span class="verse"><a name="4">4</a>Dan, Naftali, Gad og Asser.</span> <span class="verse"><a name="5">5</a>Med alle i hop var det sytti mann som var ætta frå Jakob; Josef han var no alt i Egyptarland.</span> <span class="verse"><a name="6">6</a>Og Josef døydde, og alle brørne hans, og heile den ætti.</span> <span class="verse"><a name="7">7</a>Men Israels-folket muna og voks og auka og vart uhorveleg mannsterke, so dei fyllte heile landet.</span> <span class="verse"><a name="8">8</a>Då kom det ein ny konge i Egyptarland, som ikkje visste noko um Josef.</span> <span class="verse"><a name="9">9</a>Og han sagde med folki sine: «Sjå, Israels-lyden er større og sterkare enn me.</span> <span class="verse"><a name="10">10</a>Lat oss no fara klokt fram, so dei ikkje skal aukast so mykje! For kjem det ufred, so kunde dei gjerne slå seg i hop med uvenerne våre, og strida mot oss, og fara or landet!»</span> <span class="verse"><a name="11">11</a>So sette dei futar yver deim, som skulde plåga deim med tungarbeid, og dei laut byggja tvo byar med varehus for Farao; det var Pitom og Ramses.</span> <span class="verse"><a name="12">12</a>Men di meir dei plåga deim, di meir auka dei, og di meir breidde dei seg ut, og egyptarane tok til å fæla for Israels-folket.</span> <span class="verse"><a name="13">13</a>Soleis nøydde dei no Israels-folket til å træla for seg,</span> <span class="verse"><a name="14">14</a>og gjorde livet surt for deim med hardt arbeid i leirtaki og tiglverki og med allslags jordarbeid: alt arbeidet dei vilde ha gjort, det truga dei deim til å gjera.</span> <span class="verse"><a name="15">15</a>Og kongen i Egyptarland sagde til dei hebraiske ljosmøderne - den eine av dei heitte Sifra og den andre Pua -:</span> <span class="verse"><a name="16">16</a>«Kvar gong de hjelper ei hebraisk barnsengkona,» sagde han, «so skal de sjå i fødestolen: Er det son ho hev fenge, so drep honom! er det dotter, so må ho liva.»</span> <span class="verse"><a name="17">17</a>Men ljosmøderne hadde age for Gud, og gjorde ikkje som kongen i Egyptarland sagde, men let småsveinarne liva.</span> <span class="verse"><a name="18">18</a>Då kalla kongen ljosmøderne fyre seg, og sagde med deim: «Kvi gjer de dette og let sveinborni liva?»</span> <span class="verse"><a name="19">19</a>«Dei hebraiske konorne er ikkje som dei egyptiske,» svara ljosmøderne; «dei er sterkare; innan ljosmori kjem, hev dei fenge barnet.»</span> <span class="verse"><a name="20">20</a>Då gjorde Gud vel imot ljosmøderne; og folket auka, og vart ovleg mangment.</span> <span class="verse"><a name="21">21</a>Og for di ljosmøderne hadde age for Gud, so gav han deim ætt og avkjøme.</span> <span class="verse"><a name="22">22</a>Men Farao sende bod utyver til heile folket sitt og sagde: «Kvar son som kjem til verdi, skal de kasta i elvi; berre døtterne skal de lata liva!»</span> </p></div</div></div></body></html>