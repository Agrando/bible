<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 36</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/exod/36"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/exod">Exodus</a> &gt <strong>Chapter 36</strong></div><p><span class="verse"><a name="1">1</a>Og Besalel og Åhåliab og alle dei andre kunstnarane, som Herren hadde gjeve vit og kunnskap, so dei veit korleis kvar ting skal gjerast, dei skal då laga til alt som skal arbeidast åt heilagdomen, etter det som Herren hev sagt.»</span> <span class="verse"><a name="2">2</a>So kalla Moses til seg Besalel og Åhåliab og alle hage menner som hadde fenge kunstnargåva frå Herren, alle som hugen dreiv til å taka fat på verket og fullføra det.</span> <span class="verse"><a name="3">3</a>Og dei fekk hjå Moses alt tilfanget til det som skulde arbeidast åt heilagdomen, alle dei gåvorne som Israels-borni var kome med. Men folket bar av seg sjølve nye gåvor til honom kvar morgon.</span> <span class="verse"><a name="4">4</a>Og alle dei meistrarne som stod fyre alt arbeidet på heilagdomen, kom ein for ein til Moses frå arbeidet sitt,</span> <span class="verse"><a name="5">5</a>og sagde: «Folket kjem med mykje meir enn me treng til det verket som Herren vil ha gjort.»</span> <span class="verse"><a name="6">6</a>Då let Moses ropa ut yver heile lægret: «Anten det er mann eller kvende, so tarv ingen syta for fleire gåvor til heilagdomen!» So let folket vera å koma med meir.</span> <span class="verse"><a name="7">7</a>Men det vyrket som var frambore var nok, og meir enn nok, til alt arbeidet som skulde gjerast.</span> <span class="verse"><a name="8">8</a>So tok då alle dei hagaste handverkararne til å arbeida på gudshuset. Dei gjorde det av ti åklædevever av kvitt tvinna lingarn og purpur og skarlak og karmesin, og i deim var det innvove fagre englebilæte.</span> <span class="verse"><a name="9">9</a>Kvar vev var åtte og tjuge alner lang og fire alner breid; alle veverne heldt same målet.</span> <span class="verse"><a name="10">10</a>Fem av veverne skøytte dei i hop til eit tæpe, og like eins dei hine fem veverne.</span> <span class="verse"><a name="11">11</a>I jaren på den fyrste veven, ytst på det eine tæpet, gjorde dei lykkjor av purpurgarn, og sameleis i jaren på den ytste veven i det andre tæpet.</span> <span class="verse"><a name="12">12</a>Femti lykkjor sette dei på den fyrste veven, og femti lykkjor i jaren på den som høyrde til det andre tæpet, soleis at lykkjorne svara mot kvarandre.</span> <span class="verse"><a name="13">13</a>Og femti gullkrokar gjorde dei og hekta åklædetæpi i hop med, so det vart eitt hus av deim.</span> <span class="verse"><a name="14">14</a>So vov dei ryor av geiteragg til tekkja yver huset; elleve ryor vov dei.</span> <span class="verse"><a name="15">15</a>Kvar vev var tretti alner lang og fire alner breid; alle dei elleve veverne heldt same målet.</span> <span class="verse"><a name="16">16</a>Fem av ryeveverne skøytte dei i hop til eit tæpe for seg, og dei hine seks til eit anna tæpe.</span> <span class="verse"><a name="17">17</a>I jaren på den ytste veven i det eine tæpet gjorde dei femti lykkjor, og i jaren på den andre skøytingsveven femti lykkjor.</span> <span class="verse"><a name="18">18</a>Og femti koparkrokar gjorde dei til å festa raggetæpi i hop med, so det skulle verta eit tak av deim.</span> <span class="verse"><a name="19">19</a>Sidan gjorde dei eit tak av raudlita verskinn til å leggja yver raggetæpi, og eit tak av markuskinn til å leggja ovanpå det att.</span> <span class="verse"><a name="20">20</a>So gjorde dei plankarne til husveggjerne. Dei var av akazietre, og vart reist på ende.</span> <span class="verse"><a name="21">21</a>Ti alner lange var dei og halvonnor aln breide,</span> <span class="verse"><a name="22">22</a>og på kvar planke var der tvo tappar med ei tverlist imillom. So gjorde dei med alle plankarne til huset.</span> <span class="verse"><a name="23">23</a>Tjuge av dei plankarne som dei gjorde til huset, var etla åt solsida, sudsida.</span> <span class="verse"><a name="24">24</a>Og fyrti sylvstabbar gjorde dei til å setja under desse tjuge plankarne, tvo stabbar under kvar planke, so båe tapparne kunne festast i deim.</span> <span class="verse"><a name="25">25</a>Til den andre sida av huset, nordsida, gjorde dei og tjuge plankar,</span> <span class="verse"><a name="26">26</a>med sine sylvstabbar, tvo til kvar planke.</span> <span class="verse"><a name="27">27</a>Til baksida av huset, vestsida, gjorde dei seks plankar,</span> <span class="verse"><a name="28">28</a>og til hyrno på den same sida, tvo plankar;</span> <span class="verse"><a name="29">29</a>dei var tviluta alt nedantil, og båe luterne held fullt mål heilt upp åt taket, til den fyrste ringen. So gjorde dei med båe tvo, med båe hyrnoplankarne.</span> <span class="verse"><a name="30">30</a>Soleis kom det på baksida åtte plankar med sine sylvstabbar, sekstan sylvstabbar, tvo til kvar planke.</span> <span class="verse"><a name="31">31</a>So gjorde dei tverstokkar av akazietre, fem til den eine langveggen på huset,</span> <span class="verse"><a name="32">32</a>og fem til den andre langveggen, og fem til tverveggen på baksida av huset, mot vest.</span> <span class="verse"><a name="33">33</a>Og midstokken laga dei so at ho skulde ganga tvert yver frå ende til ende, midt etter plankeveggen.</span> <span class="verse"><a name="34">34</a>Plankarne klædde dei med gull, og ringarne på deim, som tverstokkarne skulde liggja i, gjorde dei heiltupp av gull. Tverstengerne klædde dei og med gull.</span> <span class="verse"><a name="35">35</a>So gjorde dei forhenget. Det var av purpur og skarlak og karmesin og kvitt tvinna lingarn; væne englebilæte vov dei inn i.</span> <span class="verse"><a name="36">36</a>Dei gjorde fire akaziestolpar til å hengja det på, og klædde deim med gull; hakarne på deim var av gull, og dei støypte fire sylvstabbar til deim.</span> <span class="verse"><a name="37">37</a>Til tjelddøri gjorde dei eit tæpe av purpur og skarlak og karmesin og kvitt tvinna lingarn. Det var utsauma med rosor;</span> <span class="verse"><a name="38">38</a>dei gjorde fem stolpar til det, med hakarne som høyrde attåt, og klædde stolpehovudi og teinarne med gull; og dei fem stabbarne som høyrde til, gjorde dei av kopar.</span> </p></div</div></div></body></html>