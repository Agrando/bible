<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 35</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/exod/35"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/exod">Exodus</a> &gt <strong>Chapter 35</strong></div><p><span class="verse"><a name="1">1</a>Og Moses kalla i hop heile Israels lyden, og sagde med deim: «Høyr no kva Herren vil de skal gjera:</span> <span class="verse"><a name="2">2</a>Seks dagar lyt de arbeida og vera onnuge, men den sjuande dagen skal de halda heilag; han skal vera ein kviledag, vigd åt Herren. Kvar den som då gjer noko arbeid, skal lata livet.</span> <span class="verse"><a name="3">3</a>Ingen av dykk må kveikja upp eld i huset sitt på kviledagen.»</span> <span class="verse"><a name="4">4</a>Og endå sagde Moses med heile Israels-lyden: «Høyr no kva Herren segjer og vil:</span> <span class="verse"><a name="5">5</a>«Tak ut ei reide til Herren av det som de eig! Alle som hev hjartelag til å gjeva noko, lyt koma med det, med reida til Herren: gull og sylv og kopar</span> <span class="verse"><a name="6">6</a>og purpur og skarlak og karmesin og kvitt lingarn og geiteragg</span> <span class="verse"><a name="7">7</a>og raudlita verskinn og markuskinn og akazietre</span> <span class="verse"><a name="8">8</a>og olje til ljosestaken og kryddor til salvingsoljen og til den angande røykjelsen</span> <span class="verse"><a name="9">9</a>og sjohamsteinar og andre dyre steinar til å setja på messehakelen og bringeduken.</span> <span class="verse"><a name="10">10</a>Og dei av dykk som hev kunstgivnad, skal koma og gjera alt det som Herren hev sagt:</span> <span class="verse"><a name="11">11</a>huset med raggetæpi og taket og krokarne og plankarne og tverstokkarne og stolparne og stabbarne,</span> <span class="verse"><a name="12">12</a>kista og stengerne som ho skal berast etter, og kisteloket og forhengtæpet,</span> <span class="verse"><a name="13">13</a>bordet med berestengerne og alt anna som til høyrer, og skodebrødi,</span> <span class="verse"><a name="14">14</a>den skinande ljosestaken med det som høyrer til, og lamporne og oljen til ljosestaken,</span> <span class="verse"><a name="15">15</a>røykjelsealtaret med berestengerne, som høyrer attåt, og salvingsoljen og den angande røykjelsen, og dørtæpet til husdøri,</span> <span class="verse"><a name="16">16</a>brennofferaltaret med kopargrindi og berestengerne og alt anna som høyrer til, balja med foten under,</span> <span class="verse"><a name="17">17</a>lereftsgarden, som skal vera kring tunet, med stolparne som høyrer attåt, og stabbarne som dei skal standa på, og tæpet til tunporten,</span> <span class="verse"><a name="18">18</a>pålarne til huset og til lereftsgarden og togi som skal bindast i deim,</span> <span class="verse"><a name="19">19</a>embætsskrudet til tenesta i heilagdomen, den heilage klædebunaden åt Aron, presten, og presteklædi til sønerne hans.»»</span> <span class="verse"><a name="20">20</a>So gjekk heile Israels-lyden burt frå Moses,</span> <span class="verse"><a name="21">21</a>og sidan kom dei, so mange som hjarta mana og hugen dreiv, og bar fram reidor åt Herren til arbeidet på møtetjeldet og til all tenesta der og til dei heilage klædi.</span> <span class="verse"><a name="22">22</a>Dei kom både menner og kvende, alle som hjarta dreiv, og hadde med seg allslags gull: spenne og øyreringar og fingerringar og kulelekkjor; og sameleis kom alle dei som vilde vigja eit gulloffer åt Herren.</span> <span class="verse"><a name="23">23</a>Og alle som hadde purpur eller skarlak eller karmesin eller kvitt lingarn eller geiteragg eller raudlita verskinn eller markuskinn, dei kom med det.</span> <span class="verse"><a name="24">24</a>Alle som vilde gjeva ei sylvreida eller ei koparreida, kom til Herren med reida si, og alle som hadde akazietre til noko av det som skulde arbeidast, dei kom med det.</span> <span class="verse"><a name="25">25</a>Kvar ei kona som skyna seg på sovore arbeid, spann med sine eigne hender, og kom med spunen: purpur og skarlak og karmesin og kvitt lingarn.</span> <span class="verse"><a name="26">26</a>Og alle kvende som hadde hug og dug til det, spann geiteragget.</span> <span class="verse"><a name="27">27</a>Hovdingarne kom med sjohamsteinar og andre dyre steinar til å setja på messehakelen og bringeduken,</span> <span class="verse"><a name="28">28</a>og med kryddor og olje til ljosestaken og til salvingsoljen og den angande røykjelsen.</span> <span class="verse"><a name="29">29</a>Kvar mann og kona av Israels-folket som hjarta dreiv til å hjelpa til med det store verket som Herren hadde sett Moses til å gjera, dei kom viljugt med ei gåva til Herren.</span> <span class="verse"><a name="30">30</a>So sagde Moses til Israels-folket: «Høyr her! Herren hev kåra og kalla Besalel, son åt Uri Hursson, av Juda-ætti,</span> <span class="verse"><a name="31">31</a>og fyllt honom med guddomsånd, med kunstgivnad og vit og kunnskap og godt lag til alt handverk,</span> <span class="verse"><a name="32">32</a>so han kann emna til fagre ting og smida deim ut i gull og i sylv og i kopar,</span> <span class="verse"><a name="33">33</a>og ferda til glimesteinarne som skal setjast på presteskrudet, og skjera ut i tre, og greida allslags kunstarbeid.</span> <span class="verse"><a name="34">34</a>Og gåva til å læra frå seg hev han lagt både i honom og Åhåliab, son åt Akhisamak, av Dans-ætti.</span> <span class="verse"><a name="35">35</a>Han hev fyllt deim med kunstnarånd, so dei kann både smida og snikra, og gjera åklæde med innvovne bilæte og rosor av purpur og skarlak og karmesin og kvitt lingarn, og veva kva dei vil, alt arbeid kann dei greida, og kunstverk kann dei skapa.</span> </p></div</div></div></body></html>