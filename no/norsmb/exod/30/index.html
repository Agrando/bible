<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 30</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/exod/30"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/exod">Exodus</a> &gt <strong>Chapter 30</strong></div><p><span class="verse"><a name="1">1</a>So skal du gjera eit altar til å brenna røykjelse på. Av akazietre skal du gjera det,</span> <span class="verse"><a name="2">2</a>ei alen langt og ei alen breidt; firkanta skal det vera og tvo alner høgt, og hava horn som er samgjorde med det.</span> <span class="verse"><a name="3">3</a>Du skal klæda det med skirt gull, både ovanpå og rundt ikring på sidorne og på horni, og gjera ein gullkrans på det heilt ikring.</span> <span class="verse"><a name="4">4</a>Nedanfor kransen på dei tvo sidorne skal du setja tvo gullringar, tvo på kvar sida, dei skal det smøygjast stenger inn i til å bera altaret etter.</span> <span class="verse"><a name="5">5</a>Stengerne skal du gjera av akazietre, og klæda deim med gull.</span> <span class="verse"><a name="6">6</a>Dette altaret skal du setja framanfor forhenget som heng attfor lovtavlekista, beint framfor loket som ligg yver lovtavlorne, der som eg vil møtast med deg.</span> <span class="verse"><a name="7">7</a>Og Aron skal brenna angande røykjelse på det: kvar morgon når han steller lamporne, skal han brenna røykjelsen;</span> <span class="verse"><a name="8">8</a>og det same skal han gjera, når han set upp lamporne i kveldingi. Dette røykofferet skal de og etterkomarane dykkar dagstødt bera fram for Herrens andlit.</span> <span class="verse"><a name="9">9</a>De må ikkje ofra framand røykjelse på det, og ikkje brennoffer eller grjonoffer; heller ikkje må de hella ut drykkoffer på det.</span> <span class="verse"><a name="10">10</a>Ein gong um året skal Aron strjuka blodet av sonings-syndofferet på alterhorni; mann etter mann skal han og etterkomarane hans ein gong um året gjera soning for altaret; då er det høgheilagt for Herren.»</span> <span class="verse"><a name="11">11</a>Og Herren tala til Moses, og sagde:</span> <span class="verse"><a name="12">12</a>«Når du held manntal yver Israels-folket, so skal alle dei som kjem med i manntalet, gjeva Herren løysepengar for livet sitt med same dei vert talde, so det ikkje skal koma nokor ulukka yver deim for teljingi skuld.</span> <span class="verse"><a name="13">13</a>Ein halv dalar i heilag mynt - etter tjuge gera i dalaren - skal kvar gjeva, som kjem med i manntalet. Denne halve dalaren skal vera ei reida til Herren.</span> <span class="verse"><a name="14">14</a>Alle dei som vert talde, frå tjugeårsalderen og uppetter, skal leggja denne reida til Herren.</span> <span class="verse"><a name="15">15</a>Dei rike skal ikkje gjeva meir, og dei fatige ikkje mindre enn ein halv dalar, når de legg denne reida åt Herren til løysepengar for livet dykkar.</span> <span class="verse"><a name="16">16</a>Og du skal taka imot løysepengarne av Israels-folket og bruka deim til gudstenesta i møtetjeldet, so det kann vera ei minning for Herren um Israels-folket og ein løysepening for livet deira.»</span> <span class="verse"><a name="17">17</a>Og Herren tala meir til Moses, og sagde:</span> <span class="verse"><a name="18">18</a>«Du skal gjera ei tvåttebalja av kopar; foten under henne skal og vera av kopar, og du skal setja henne millom møtetjeldet og altaret, og hava vatn i henne.</span> <span class="verse"><a name="19">19</a>Og Aron og sønerne hans skal taka av vatnet, og två henderne og føterne sine;</span> <span class="verse"><a name="20">20</a>kvar gong dei gjeng inn i møtetjeldet, skal dei två seg i vatnet, so dei ikkje skal lata livet, og like eins når dei stig fram åt altaret og skal halda gudstenesta og brenna eldoffer åt Herren.</span> <span class="verse"><a name="21">21</a>Dei skal två hender og føter; elles lyt dei døy. Det skal vera ei lov for honom og ætti hans, mann etter mann, i all æva.»</span> <span class="verse"><a name="22">22</a>Og Herren tala endå meir til Moses, og sagde:</span> <span class="verse"><a name="23">23</a>«Få deg angande kryddor av dei gjævaste som er: sjølvrunnen myrra, tretti merker, og egte kanelbork, helvti so mykje eller femtan merker, og krydderøyr, femtan merker,</span> <span class="verse"><a name="24">24</a>og kassia, tretti merker, alt etter heilag vegt, og so ein åttung av den finaste beroljen.</span> <span class="verse"><a name="25">25</a>Av det skal du laga ein heilag salvingsolje, ei kryddemyrsel, soleis som dokterane lagar salve. Ein heilag salvingsolje skal det vera,</span> <span class="verse"><a name="26">26</a>og med den skal du salva møtetjeldet og lovtavlekista</span> <span class="verse"><a name="27">27</a>og bordet med alt det som til høyrer, og ljosestaken med det som høyrer til honom, og røykofferaltaret</span> <span class="verse"><a name="28">28</a>og brennofferaltaret med alt det som til høyrer, og balja med foten ho stend på.</span> <span class="verse"><a name="29">29</a>Du skal vigsla deim, so dei vert høgheilage; kvar den som kjem nær deim, skal vera vigd åt heilagdomen.</span> <span class="verse"><a name="30">30</a>Og Aron og sønerne hans skal du salva og vigja til prestar for meg.</span> <span class="verse"><a name="31">31</a>Og du skal tala til Israels-folket og segja: «Denne salvingsoljen skal de og etterkomarane dykkar vigja åt meg.</span> <span class="verse"><a name="32">32</a>Han må ikkje koma på likamen på kvar manns likam, og de må ikkje laga annan olje som er soleis blanda som denne. Heilag er han, og heilag skal de halda honom.</span> <span class="verse"><a name="33">33</a>Den som lagar maken til denne kryddesalven, eller brukar honom på framande, han skal rydjast ut or folket sitt.»»</span> <span class="verse"><a name="34">34</a>Og endå sagde Herren det til Moses: «Få deg sterke røykjekryddor: myrrakvåda og angeskjel og galban, desse tri kryddeslagi, og so rein angekvåda, like mykje av kvart!</span> <span class="verse"><a name="35">35</a>Det skal du gjera røykjelse av, ei kryddeblanding slik som apotekarane lagar, salta, rein, vigsla.</span> <span class="verse"><a name="36">36</a>Noko av det skal du mylja smått og leggja framfor lovtavlorne i møtetjeldet, der som eg vil møtast med deg; høgheilagt skal de halda det.</span> <span class="verse"><a name="37">37</a>Røykjelse som er soleis blanda som denne, må de ikkje laga åt dykk sjølve; han skal vera vigd åt Herren.</span> <span class="verse"><a name="38">38</a>Den som lagar slik røykjelse til å anga på, han skal rydjast ut or folket sitt.»</span> </p></div</div></div></body></html>