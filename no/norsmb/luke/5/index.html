<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/luke/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/luke">Luke</a> &gt <strong>Chapter 5</strong></div><p><span class="verse"><a name="1">1</a>Ein gong stod han nedmed Gennesaretsjøen, og folket trengde seg um honom og lydde på Guds ord;</span> <span class="verse"><a name="2">2</a>då vart han var tvo båtar som låg ved strandi; fiskarane hadde gjenge utor deim og stod og skylde garni sine.</span> <span class="verse"><a name="3">3</a>Han steig ut i ein av båtarne, som høyrde Simon til, og bad honom leggja eit lite stykke frå land; so sette han seg og lærde folket frå båten.</span> <span class="verse"><a name="4">4</a>Då han hadde halde upp å tala, sagde han til Simon: «Legg ut på djupet og set ut garni dykkar, so de kann få fisk!»</span> <span class="verse"><a name="5">5</a>«Meister, me hev stræva i heile natt og ingen ting fenge,» svara Simon; «men på ditt ord vil eg setja ut garni.»</span> <span class="verse"><a name="6">6</a>So gjorde dei det, og då stengde dei slik ein brote med fisk at garni heldt på og skulde rivna.</span> <span class="verse"><a name="7">7</a>Då vitta dei til lagsmennerne sine i hin båten, at dei skulde koma og taka i med deim, og då dei kom, fyllte dei båe båtarne, so det var nære på dei sokk.</span> <span class="verse"><a name="8">8</a>Då Simon Peter såg det, kasta han seg ned for Jesu føter og sagde: «Gakk burt frå meg, Herre! Eg er ein syndug mann.»</span> <span class="verse"><a name="9">9</a>For det kom ein støkk på honom og alle deim som var med honom, for skuld all fisken dei hadde sanka;</span> <span class="verse"><a name="10">10</a>og like eins var det med Jakob og Johannes, sønerne åt Sebedæus, som var lagsbrørne åt Simon. Men Jesus sagde til Simon: «Ver ikkje rædd! Heretter skal du fanga menneskje.»</span> <span class="verse"><a name="11">11</a>So rodde dei båtarne til lands og gjekk ifrå alt og fylgde honom.</span> <span class="verse"><a name="12">12</a>Ein gong som han var i ein av byarne, var det der ein mann som var full av spillsykja; med same han såg Jesus, kasta han seg å gruve og bad: «Herre, dersom du vil, kann du gjera meg rein!»</span> <span class="verse"><a name="13">13</a>Jesus rette ut handi og tok burtpå honom og sagde: «Eg vil; ver rein!» Og med ein gong gjekk spillsykja av honom.</span> <span class="verse"><a name="14">14</a>Jesus sagde til honom at han ikkje måtte segja det med nokon: «Men gakk og te deg for presten, og ber fram offer for reinsingi di, etter det som Moses hev sagt, so du kann vitna for deim.»</span> <span class="verse"><a name="15">15</a>Men ordet um honom for berre so mykje vidare utyver, og folk kom i flokk og fylgje og vilde høyra på honom og lækjast for sjukdomarne sine.</span> <span class="verse"><a name="16">16</a>Sjølv heldt han seg avsides i øydemarkerne og bad.</span> <span class="verse"><a name="17">17</a>Ein dag heldt han på og lærde folket, og der sat det farisæarar og lovlærarar, som var komne frå kvar grend i Galilæa og Judæa og frå Jerusalem, og Herrens kraft var yver honom og gav honom magt til å lækja.</span> <span class="verse"><a name="18">18</a>Då kom nokre menner berande med ein som låg i ei seng og var lam; dei vilde bera honom inn og setja honom ned framfyre Jesus,</span> <span class="verse"><a name="19">19</a>men såg seg ingi råd til å koma inn med honom for folkestimen. So gjekk dei upp på taket og fira honom med sengi ned millom taksteinarne, midt framfyre Jesus.</span> <span class="verse"><a name="20">20</a>Då Jesus såg trui deira, sagde han: «Synderne dine er tilgjevne, mann!»</span> <span class="verse"><a name="21">21</a>Då tok dei skriftlærde og farisæarane til å tenkja med seg: «Kva er dette for ein, som talar spottarord mot Gud? Kven kann tilgjeva synder utan ein - Gud?»</span> <span class="verse"><a name="22">22</a>Men Jesus skyna kva dei tenkte; han tok til ords og sagde til deim: «Kva er det for tankar de hyser i hjarta?</span> <span class="verse"><a name="23">23</a>Kva er lettast: å segja: «Synderne dine er tilgjevne!» eller å segja: «Statt upp og gakk!»</span> <span class="verse"><a name="24">24</a>Men so de skal vita at Menneskjesonen hev magt til å tilgjeva synder på jordi, so segjer eg deg» - sagde han til den lame -: «Statt upp, tak sengi di og gakk heim!»</span> <span class="verse"><a name="25">25</a>Og med ein gong stod han upp, midt for augo deira, tok lega si og gjekk heim att, alt med han lova Gud.</span> <span class="verse"><a name="26">26</a>Då vart dei alle so tekne at dei var reint frå seg; dei lova Gud og vart fulle av otte og sagde: «I dag hev me set utrulege ting.»</span> <span class="verse"><a name="27">27</a>So gjekk han ut att. Då fekk han sjå ein tollmann som heitte Levi; han sat på tollbudi. Jesus sagde til honom: «Fylg meg!»</span> <span class="verse"><a name="28">28</a>Då let han alle ting vera og stod upp og fylgde Jesus.</span> <span class="verse"><a name="29">29</a>Levi gjorde eit stort gjestebod for honom i huset sitt; der var det ein heil flokk med tollmenner og andre, som sat til bords med deim.</span> <span class="verse"><a name="30">30</a>Og farisæarane og dei skriftlærde som fylgdest med deim, murra og sagde til læresveinarne hans: «Kvifor et og drikk de i lag med tollmenner og syndarar?»</span> <span class="verse"><a name="31">31</a>Då tok Jesus til ords og sagde til deim: «Dei friske treng ikkje lækjar, men det gjer dei som sjuke er.</span> <span class="verse"><a name="32">32</a>Eg er ikkje komen for å kalla rettferdige, men syndarar til umvending.»</span> <span class="verse"><a name="33">33</a>So sagde dei til honom: «Læresveinarne åt Johannes fastar tidt og ofte og held bøn, og det same gjer læresveinarne åt farisæarane, men dine læresveinar et og drikk!»</span> <span class="verse"><a name="34">34</a>Jesus svara: «Kann de få brudlaupsfolket til å fasta med dei hev brudgomen hjå seg?</span> <span class="verse"><a name="35">35</a>Men det kjem ei tid då brudgomen vert teken ifrå deim; når den tidi kjem, då skal dei fasta.»</span> <span class="verse"><a name="36">36</a>Han sagde deim og ei likning: «Ingen riv eit stykke av ein ny kjole og hev det til bot på ein gamall; for då riv han ikkje berre den nye kjolen sund, men boti som han tok av den nye kjolen, høver ikkje på den gamle.</span> <span class="verse"><a name="37">37</a>Og ingen hev ny vin på gamle lerflaskor; for då sprengjer den nye vinen flaskorne, og vinen renn ut, og flaskorne forferst.</span> <span class="verse"><a name="38">38</a>Ny vin lyt ein hava på nye lerflaskor.</span> <span class="verse"><a name="39">39</a>Og ingen som hev drukke gamall vin, hev hug på ny vin. «Den gamle er best!» segjer han.»</span> </p></div</div></div></body></html>