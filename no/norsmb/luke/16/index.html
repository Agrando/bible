<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/luke/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/luke">Luke</a> &gt <strong>Chapter 16</strong></div><p><span class="verse"><a name="1">1</a>Han sagde og til læresveinarne: «Det var ein gong ein rik mann som hadde ein hushaldar. Og folk kom til honom og klaga på hushaldaren, og sagde at han øydde burt midelen hans.</span> <span class="verse"><a name="2">2</a>Då kalla han hushaldaren fyre seg og sagde til honom: «Kva er det no eg høyrer um deg? Gjer rekneskap for styringi di, for du kann ikkje standa fyre huset mitt lenger!»</span> <span class="verse"><a name="3">3</a>Hushaldaren tenkte med seg: «Kva skal eg gjera, sidan herren min segjer meg ut or tenesta? Eg orkar ikkje å grava, eg skjemmest ved å tigga.</span> <span class="verse"><a name="4">4</a>Jau, no veit eg kva eg vil gjera, so dei skal taka meg til seg når eg vert avsett!»</span> <span class="verse"><a name="5">5</a>So kalla han skuldmennerne åt herren sin til seg, ein for ein, og sagde til den fyrste: «Kor mykje er du skuldig husbonden min?»</span> <span class="verse"><a name="6">6</a>«Hundrad anker olje,» svara han. «Her hev du skuldbrevet ditt,» sagde hushaldaren; «set deg ned og skriv snøgt: femti!»</span> <span class="verse"><a name="7">7</a>So spurde han ein annan: «Enn du, kor mykje er du skuldig?» - «Hundrad tunnor kveite,» svara han. «Her hev du skuldbrevet ditt; skriv: åtteti!» sagde hushaldaren.</span> <span class="verse"><a name="8">8</a>Og Herren rosa uærlege hushaldaren for di han hadde fare klokt åt. For denne verdsens born er klokare til å stella seg med sine jamlikar enn ljossens born er.</span> <span class="verse"><a name="9">9</a>Og eg segjer dykk: Vinn dykk vener med den urettferdige Mammon, so dei kann taka imot dykk i dei ævelege heimarne når han tryt!</span> <span class="verse"><a name="10">10</a>Den som er tru i smått, er og tru i stort, og den som er uærleg i smått, er og uærleg i stort.</span> <span class="verse"><a name="11">11</a>Hev de no ikkje vore true med den urettferdige Mammon, kven vil då tru den rette rikdomen åt dykk?</span> <span class="verse"><a name="12">12</a>Og hev de ikkje vore true med det som høyrer andre til, kven vil då gjeva dykk noko de sjølve kann eiga?</span> <span class="verse"><a name="13">13</a>Ingen tenar kann tena tvo herrar; for anten vil han hata den eine og elska den andre, eller halda seg til den eine og vanvyrda hin. De kann ikkje tena både Gud og Mammon.»</span> <span class="verse"><a name="14">14</a>Alt dette høyrde farisæarane på, og pengekjære som dei var, frynte dei åt honom.</span> <span class="verse"><a name="15">15</a>Då sagde han til deim: «De er dei som fær folk til å tru at de er rettferdige; men Gud kjenner hjarta dykkar; for det som er høgt i folkeaugo, er ein styggedom for Gud.</span> <span class="verse"><a name="16">16</a>Lovi og profetarne rådde alt til Johannes kom; frå den tid hev fagnadbodet um Guds rike vore kunngjort, og kvar og ein bryt seg inn i det med magt.</span> <span class="verse"><a name="17">17</a>Men det vil lettare henda at himmelen og jordi forgjengst enn at ein einaste prikk i lovi fell burt.</span> <span class="verse"><a name="18">18</a>Kvar den som skil seg frå kona si og giftar seg med ei onnor, gjer hor, og den som gifter seg med ei fråskild, gjer hor.</span> <span class="verse"><a name="19">19</a>Det var ein gong ein rik mann; han klædde seg i purpur og fint lin, og heldt gaman og fest dag etter dag.</span> <span class="verse"><a name="20">20</a>Og ein fatig mann som heitte Lasarus, låg utmed porten hans, full av verkjesår,</span> <span class="verse"><a name="21">21</a>og stunda etter å få metta seg med det som fall frå bordet åt rikingen; men jamvel hundarne kom og sleikte såri hans.</span> <span class="verse"><a name="22">22</a>So hende det at den fatige døydde, og englarne bar honom av stad og lagde honom ved Abrahams barm. Den rike døydde og, og vart gravlagd.</span> <span class="verse"><a name="23">23</a>Som han no slo upp augo sine i helheimen, der han låg og pintest, ser han Abraham langt burte, og Lasarus innmed barmen hans.</span> <span class="verse"><a name="24">24</a>Då ropa han: «Fader Abraham, gjer sælebot på meg! Send Lasarus so han kann duppa fingertuppen sin i vatn og svala tunga mi! For eg lid fælt i den logen.»</span> <span class="verse"><a name="25">25</a>«Kom i hug, min son,» svara Abraham, «at du fekk det gode du ynskte deg i di livetid, og Lasarus like eins det som vondt var. Men no vert han trøysta her, og du lid vondt.</span> <span class="verse"><a name="26">26</a>Og attåt alt det er det lagt ein stor avgrunn millom oss og dykk, so dei som vil fara herifrå yver til dykk, dei kann ikkje; ikkje heller kann nokon koma derifrå yver til oss.»</span> <span class="verse"><a name="27">27</a>«So bed eg deg, fader,» sagde den rike, «at du vil senda han til farshuset mitt!</span> <span class="verse"><a name="28">28</a>Eg hev fem brør, lat honom vitna for deim, so ikkje dei og skal koma til denne pinslestaden!»</span> <span class="verse"><a name="29">29</a>«Dei hev Moses og profetarne,» svara Abraham; «dei kann høyra på deim.»</span> <span class="verse"><a name="30">30</a>«Å nei, fader Abraham!» sagde han; «men kjem nokon til deim frå dei daude, so gjer dei bot.»</span> <span class="verse"><a name="31">31</a>Då sagde Abraham: «Høyrer dei ikkje på Moses og profetarne, so trur dei ikkje heller um nokon stend upp frå dei daude.»»</span> </p></div</div></div></body></html>