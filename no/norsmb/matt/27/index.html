<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 27</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/matt/27"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/matt">Matthew</a> &gt <strong>Chapter 27</strong></div><p><span class="verse"><a name="1">1</a>Det var morgon vorte då alle dei øvste prestarne og styresmennerne sagde daudedomen yver Jesus.</span> <span class="verse"><a name="2">2</a>So batt dei honom og førde honom burt og gav honom yver til Pilatus, landshovdingen.</span> <span class="verse"><a name="3">3</a>Då Judas, svikaren, såg at dei hadde dømt Jesus frå livet, angra han på det han hadde gjort. Han bar dei tretti sylvdalarne attende til dei øvste prestarne og styresmennerne og sagde:</span> <span class="verse"><a name="4">4</a>«Eg hev synda! Det var skuldlaust blod eg gav yver til dykk.» «Kva skil det oss? Det vert di eigi sak,» svara dei.</span> <span class="verse"><a name="5">5</a>Då kasta han pengarne frå seg i templet og tok ut; og sidan gjekk han burt og hengde seg upp.</span> <span class="verse"><a name="6">6</a>Dei øvste prestarne tok pengarne og sagde: «Det er ’kje rett å leggja deim i tempelkista; for det er blodpengar.»</span> <span class="verse"><a name="7">7</a>So tok dei den rådi at dei for desse pengarne kjøpte Pottemakaråkeren til gravstad for framande.</span> <span class="verse"><a name="8">8</a>Difor hev den åkeren vore kalla Blodåkeren alt til denne dag.</span> <span class="verse"><a name="9">9</a>Då vart det sanna det som Jeremia, profeten, hev tala, når han segjer: «So tok dei desse tretti sylvdalarn’ - det var det verd dei hadde sett han i, han som dei verdsette for Israel -</span> <span class="verse"><a name="10">10</a>for Pottemakargården dei det gav, soleis som Herren hadde sagt meg til.»</span> <span class="verse"><a name="11">11</a>So vart då Jesus førd fram for landshovdingen. Og landshovdingen spurde honom: «Er det du som er konge yver jødarne?» «Du segjer det sjølv,» sagde Jesus.</span> <span class="verse"><a name="12">12</a>Men då dei øvste prestarne og styresmennerne kom med klagemåli sine, svara han ingen ting.</span> <span class="verse"><a name="13">13</a>Då sagde Pilatus til honom: «Høyrer du ikkje alt det dei skuldar deg for?»</span> <span class="verse"><a name="14">14</a>Men han svara honom ikkje på eit einaste ord, so landshovdingen undra seg storleg.</span> <span class="verse"><a name="15">15</a>Kvar høgtid hadde landshovdingen for vis å gjeva folket ein fange fri, kven dei vilde.</span> <span class="verse"><a name="16">16</a>Den gongen hadde dei ein ordgjeten fange som heitte Barabbas.</span> <span class="verse"><a name="17">17</a>Då dei no hadde samla seg, sagde Pilatus til deim: «Kven vil de eg skal gjeva dykk fri, Barabbas eller Jesus, han som dei kallar Messias?»</span> <span class="verse"><a name="18">18</a>For han visste at det var av ovund dei hadde gjeve Jesus yver til honom.</span> <span class="verse"><a name="19">19</a>Og med han sat i domarsætet, sende kona hans bod til honom og sagde: «Du skal ikkje hava noko med saki mot denne rettferdige mannen! Eg hev drøymt so vondt i natt for hans skuld.»</span> <span class="verse"><a name="20">20</a>Men dei øvste prestarne og styresmennerne talde folket til å beda Barabbas fri og lata Jesus drepast.</span> <span class="verse"><a name="21">21</a>Og då landshovdingen tok til ords att og spurde: «Kven av desse tvo vil de eg skal gjeva dykk fri?» svara dei: «Barabbas!»</span> <span class="verse"><a name="22">22</a>«Kva skal eg då gjera med Jesus, han som dei kallar Messias?» sagde han. Då svara deim alle: «Lat honom verta krossfest!»</span> <span class="verse"><a name="23">23</a>«Kva vondt hev han då gjort?» sagde Pilatus. Men dei ropa berre sterkare og sterkare: «Lat honom verta krossfest!»</span> <span class="verse"><a name="24">24</a>Då Pilatus såg at han ingen ting kunde gjera, men ståket heller vart verre, tok han vatn og tvo henderne sine midt for augo på folkehopen og sagde: «Eg hev ingi skuld i blodet åt denne rettferdige mannen. Dette lyt de svara for!»</span> <span class="verse"><a name="25">25</a>Då svara heile folket: «Blodet hans må koma yver oss og yver borni våre!»</span> <span class="verse"><a name="26">26</a>So gav han deim Barabbas fri, men Jesus let han piska, og gav honom yver til hermennerne sine, so dei skulde krossfesta honom.</span> <span class="verse"><a name="27">27</a>Hermennerne åt landshovdingen tok Jesus med seg inn i borgi og samla heile vakti kringum honom.</span> <span class="verse"><a name="28">28</a>So klædde dei av honom, og hengde på honom ei skarlakskåpa,</span> <span class="verse"><a name="29">29</a>og dei fletta ein krans av klunger og sette på hovudet hans, og gav honom ein røyrstav i høgre handi. Med so gjort, fall dei på kne for honom spotta honom og sagde: «Heil deg, jødekonge!»</span> <span class="verse"><a name="30">30</a>So sputta dei på honom, og tok røyrstaven og slo honom i hovudet med,</span> <span class="verse"><a name="31">31</a>og då dei hadde spotta honom det dei vilde, tok dei av honom kåpa og hadde på honom hans eigne klæde, og so førde dei honom burt og skulde krossfesta honom.</span> <span class="verse"><a name="32">32</a>På vegen møtte dei ein mann frå Kyrene som heitte Simon. Honom nøydde dei til å bera krossen hans.</span> <span class="verse"><a name="33">33</a>Då dei so kom til ein stad som heiter Golgata - det er det same som Skallestaden -</span> <span class="verse"><a name="34">34</a>gav dei honom vin blanda med gall; men då han hadde smaka på det, vilde han ikkje drikka.</span> <span class="verse"><a name="35">35</a>So feste dei honom til krossen. Klædi hans bytte dei millom seg, og drog strå um deim,</span> <span class="verse"><a name="36">36</a>og so vart dei sitjande der og heldt vakt yver honom.</span> <span class="verse"><a name="37">37</a>Og uppyver hovudet hans hadde dei skrive klagemålet mot honom; det lydde so: Dette er Jesus, kongen yver jødarne.</span> <span class="verse"><a name="38">38</a>Saman med honom vart tvo røvarar krossfeste, ein på høgre og ein på vinstre sida.</span> <span class="verse"><a name="39">39</a>Dei som gjekk framum, hædde honom og riste på hovudet og sagde:</span> <span class="verse"><a name="40">40</a>«Du som riv ned templet og byggjer det upp att på tri dagar, hjelp deg no sjølv! Er du Guds Son, so stig ned av krossen!»</span> <span class="verse"><a name="41">41</a>Sameleis spotta dei honom, både dei øvste prestarne og dei skriftlærde og styresmennerne, og sagde:</span> <span class="verse"><a name="42">42</a>«Andre hev han hjelpt, seg sjølv kann han ikkje hjelpa! Han er konge i Israel! Lat honom no stiga ned av krossen, so skal me tru på honom.</span> <span class="verse"><a name="43">43</a>Han leit på Gud; lat no Gud berga honom, dersom han bryr seg um honom! Han hev då sagt: «Eg er Guds Son!»»</span> <span class="verse"><a name="44">44</a>Jamvel røvarane som var krossfeste saman med honom, spotta på same visi.</span> <span class="verse"><a name="45">45</a>Frå den sette timen vart det myrkt yver heile landet, alt til den niande timen.</span> <span class="verse"><a name="46">46</a>Og kring den niande timen ropa Jesus med høg røyst og sagde: «Eli, Eli, lama sabaktani!» Det er det same som: «Min Gud, min Gud, kvi hev du forlate meg?»</span> <span class="verse"><a name="47">47</a>Då sagde nokre av deim som stod der og høyrde det: «Han ropar på Elia.»</span> <span class="verse"><a name="48">48</a>Og med det same sprang ein av deim fram og tok ein svamp og fyllte med vineddik og sette på ein tein, og let honom få drikka.</span> <span class="verse"><a name="49">49</a>Men dei hine sagde: «Venta! Lat oss sjå um Elia kjem og hjelper honom!»</span> <span class="verse"><a name="50">50</a>Og Jesus ropa endå ein gong med høg røyst, og gav ut åndi.</span> <span class="verse"><a name="51">51</a>Då rivna forhenget i templet midt i tvo, ovantil og heilt ned, og jordi skalv og bergi brast,</span> <span class="verse"><a name="52">52</a>og graverne opna seg, og mange avlidne heilagmenne stod livs livande upp</span> <span class="verse"><a name="53">53</a>og dei gjekk fram or graverne, og etter Jesus hadde stade upp att, kom dei inn i den heilage staden og synte seg for mange.</span> <span class="verse"><a name="54">54</a>Då hovudsmannen og dei som var med honom og heldt vakt yver Jesus, såg jordskjelven og alt det som hende, vart dei fulle av otte og sagde: «Dette var sanneleg Guds Son!»</span> <span class="verse"><a name="55">55</a>Det var og mange kvinnor der, som stod eit stykke undan og såg på; dei hadde fylgt Jesus frå Galilæa og tent honom.</span> <span class="verse"><a name="56">56</a>Millom deim var Maria Magdalena, og Maria, mor åt Jakob og Josef, og mor åt Sebedæus-sønerne.</span> <span class="verse"><a name="57">57</a>Um kvelden kom det ein rik mann som heitte Josef, og var frå Arimatæa; han hadde og vorte ein læresvein åt Jesus.</span> <span class="verse"><a name="58">58</a>Han gjekk til Pilatus og bad um han måtte få likamen åt Jesus; og Pilatus sende bod at dei skulde lata honom få han.</span> <span class="verse"><a name="59">59</a>Då tok Josef likamen og sveipte honom inn i eit reint linty,</span> <span class="verse"><a name="60">60</a>og lagde honom i den nye gravi som han hadde hogge ut åt seg i berget. So velte han ein stor stein attfor gravopningi og gjekk burt.</span> <span class="verse"><a name="61">61</a>Maria Magdalena og den andre Maria var der og; dei sat midt fyre gravi.</span> <span class="verse"><a name="62">62</a>Den andre dagen - det var den som kjem etter fyrebuingsdagen - gjekk dei øvste prestarne og farisæarane saman til Pilatus</span> <span class="verse"><a name="63">63</a>og sagde: «Herre, me kjem i hug at denne folkedåraren sagde med han livde: «Tri dagar etter stend eg upp att.»</span> <span class="verse"><a name="64">64</a>Set no folk til å vakta vel på gravi til tridje dagen! Elles kunde læresveinarne hans koma og stela honom burt, og segja til folket: «Han hev stade upp frå dei daude,» og då vert den siste dåringi verre enn den fyrste.»</span> <span class="verse"><a name="65">65</a>Då sagde Pilatus: «Her hev de vakt! Gakk no og tak vare på gravi som de best kann!»</span> <span class="verse"><a name="66">66</a>So gjekk dei og sette vakti til å varveitsla gravi, etter dei hadde forsigla steinen.</span> </p></div</div></div></body></html>