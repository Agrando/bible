<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 18</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/matt/18"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/matt">Matthew</a> &gt <strong>Chapter 18</strong></div><p><span class="verse"><a name="1">1</a>I same bilet kom læresveinarne til Jesus og spurde: «Kven er no den største i himmelriket?»</span> <span class="verse"><a name="2">2</a>Då kalla han til seg eit lite barn, og sette det midt imillom deim</span> <span class="verse"><a name="3">3</a>og sagde: «Det segjer eg dykk for sant: Vender de ’kje um, og vert som borni, so kjem de aldri inn i himmelriket.</span> <span class="verse"><a name="4">4</a>Den som gjer seg sjølv liten som dette barnet, han er den største i himmelriket;</span> <span class="verse"><a name="5">5</a>og den som tek imot eitt sovore barn i mitt namn, han tek imot meg.</span> <span class="verse"><a name="6">6</a>Men den som freistar nokon av desse små som trur på meg, han var betre faren dei hadde hengt ein kvernstein um halsen på honom og søkkt honom ned i djupaste havet.</span> <span class="verse"><a name="7">7</a>Ve yver verdi for freistingarne hennar! Freistingar lyt det koma, men ve yver den som freistingi kjem frå!</span> <span class="verse"><a name="8">8</a>Um handi di eller foten din freistar deg, so hogg deim av og kasta deim frå deg! Det er betre for deg å ganga einhendt eller halt inn til livet enn å hava tvo hender og tvo føter og kastast i den ævelege elden.</span> <span class="verse"><a name="9">9</a>Og um auga ditt freistar deg, so riv det ut og kasta det frå deg! Det er betre for deg å ganga einøygd inn til livet enn å hava tvo augo og kastast i helveteselden.</span> <span class="verse"><a name="10">10</a>Agta dykk at de ikkje vanvyrder nokon av desse små! for eg segjer dykk at englarne deira i himmelen allstødt fær sjå åsyni åt far min i himmelen.</span> <span class="verse"><a name="11">11</a>For Menneskjesonen er komen for å frelsa det som var fortapt.</span> <span class="verse"><a name="12">12</a>Kva trur de? - Um ein mann hev hundrad sauer, og ein av deim villar seg burt, let han ’kje då dei ni og nitti ganga lause i fjellet og tek ut og leitar etter den som fer vilt?</span> <span class="verse"><a name="13">13</a>og hender det at han finn honom, då segjer eg dykk for visst: Han gleder seg meir yver honom enn yver dei ni og nitti som ikkje hev villa seg burt.</span> <span class="verse"><a name="14">14</a>Soleis vil ikkje heller far dykkar i himmelen at ein einaste av desse små skal fortapast.</span> <span class="verse"><a name="15">15</a>Hev bror din synda imot deg, so gakk til honom og tala honom til rettes på tvomannshand! Høyrer han på deg, so hev du vunne bror din;</span> <span class="verse"><a name="16">16</a>men vil han ikkje høyra, so tak med deg endå ein eller tvo, so kvar ting kann provast med tvo eller tri manns vitnemål.</span> <span class="verse"><a name="17">17</a>Høyrer han ikkje på deim, so seg det til kyrkjelyden! Og høyrer han ikkje på kyrkjelyden heller, då skal han vera som ein heidning og tollmann for deg.</span> <span class="verse"><a name="18">18</a>Det segjer eg dykk for sant: Alt det de bind på jordi, skal vera bunde i himmelen, og alt det de løyser på jordi, skal vera løyst i himmelen.</span> <span class="verse"><a name="19">19</a>Sameleis segjer eg dykk: Alt det som tvo av dykk her på jordi er samde um å beda um, det skal dei få av far min i himmelen.</span> <span class="verse"><a name="20">20</a>For der som tvo eller tri er samla i mitt namn, der er eg midt imillom deim.»</span> <span class="verse"><a name="21">21</a>Då gjekk Peter fram og sagde: «Herre, kor mange gonger skal eg tilgjeva bror min når han hev synda imot meg - so mykje som sju gonger?»</span> <span class="verse"><a name="22">22</a>Jesus svara: «Ikkje sju gonger, segjer eg deg, men sytti gonger sju gonger.»</span> <span class="verse"><a name="23">23</a>For himmelriket kann liknast med ein konge som vilde gjera upp rekneskapen med tenarane sine.</span> <span class="verse"><a name="24">24</a>Då han no tok til med uppgjerdi, førde dei fram for honom ein som var skuldig ti millionar dalar.</span> <span class="verse"><a name="25">25</a>Men han hadde ’kje noko å greida det med. So sagde herren hans at han skulde seljast, både han og kona hans og borni og alt det han åtte, so gjelda kunde greidast.</span> <span class="verse"><a name="26">26</a>Då fall tenaren på kne for honom og sagde: «Ver tolug med meg, so skal du få det alt saman!»</span> <span class="verse"><a name="27">27</a>Og herren tykte synd i tenaren sin og gav honom fri, og ettergav honom skuldi.</span> <span class="verse"><a name="28">28</a>Då den same tenaren kom ut att, møtte han ein av dei andre tenarane, som var skuldig honom tjuge dalar, og han greip honom og vilde strøypa honom, og sagde: «Kom med det du er skuldig!»</span> <span class="verse"><a name="29">29</a>Då fall den andre på kne og bad for seg og sagde: «Ver tolug med meg, so skal du få det!»</span> <span class="verse"><a name="30">30</a>Men han vilde ikkje; han tok og sette medtenaren sin i fengsel; der skulde han sitja til skuldi var greidd.</span> <span class="verse"><a name="31">31</a>Då dei andre tenarane såg kva som gjekk fyre seg, vart dei ille ved; og dei gjekk til herren sin, og fortalde honom alt det som var hendt.</span> <span class="verse"><a name="32">32</a>Då kalla herren honom fyre seg og sagde til honom: «Du vonde tenar! Heile den store skuldi di gav eg deg etter då du bad meg!</span> <span class="verse"><a name="33">33</a>Skulde so ’kje du og ha vore mild imot medtenaren din, som eg var imot deg!»</span> <span class="verse"><a name="34">34</a>Og herren hans vart harm og gav honom yver til fangevaktarane, so dei skulde pina honom til han hadde greidt all skuldi.</span> <span class="verse"><a name="35">35</a>So skal og far min i himmelen gjera med dykk, når de ikkje av hjarta tilgjev kvarandre.</span> </p></div</div></div></body></html>