<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/matt/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/matt">Matthew</a> &gt <strong>Chapter 26</strong></div><p><span class="verse"><a name="1">1</a>Då Jesus hadde tala alle desse ordi, sagde han til læresveinarne:</span> <span class="verse"><a name="2">2</a>«De veit at um tvo dagar er det påske; då skal Menneskjesonen gjevast i henderne på uvenerne sine, og dei skal krossfesta honom.»</span> <span class="verse"><a name="3">3</a>Då var det dei øvste prestarne og styresmennerne for folket kom saman i garden åt øvstepresten - han heitte Kajafas -</span> <span class="verse"><a name="4">4</a>og lagde yver at dei vilde gripa Jesus med list og slå honom i hel.</span> <span class="verse"><a name="5">5</a>«Men ikkje med helgi!» sagde dei; «elles kunde det verta upplaup millom folket.»</span> <span class="verse"><a name="6">6</a>Medan Jesus var i Betania, hjå Spilte-Simon,</span> <span class="verse"><a name="7">7</a>kom det ei kvinna burt til honom med ei alabaster-krukka full av kosteleg salve; den helte ho ut på hovudet hans då han sat til bords.</span> <span class="verse"><a name="8">8</a>Då læresveinarne såg det, vart dei harme og sagde: «Kva skal slik øyding vera til?</span> <span class="verse"><a name="9">9</a>Dette kunde vore selt for mange pengar og gjeve til dei fatige.»</span> <span class="verse"><a name="10">10</a>Jesus gådde det og sagde til deim: «Kvi er de leide med henne? Ho hev då gjort ei god gjerning mot meg.</span> <span class="verse"><a name="11">11</a>Dei fatige hev de alltid hjå dykk, men meg hev de ikkje alltid.</span> <span class="verse"><a name="12">12</a>Då ho slo denne salven ut yver likamen min, då vilde ho bu meg til jordferdi mi.</span> <span class="verse"><a name="13">13</a>Det segjer eg dykk for visst: Kvar i verdi dette evangeliet vert kunngjort, der skal dei og tala um det ho hev gjort, so alle skal minnast henne.»</span> <span class="verse"><a name="14">14</a>Då gjekk ein av dei tolv, han som heitte Judas Iskariot, til dei øvste prestarne</span> <span class="verse"><a name="15">15</a>og sagde: «Kva vil de gjeva meg, so skal eg laga det so at de fær honom i dykkar magt?» Då talde dei upp tretti sylvdalar til honom.</span> <span class="verse"><a name="16">16</a>Og frå den stundi søkte han eit høve til å gjeva Jesus i henderne deira.</span> <span class="verse"><a name="17">17</a>Den fyrste dagen i søtebrødhelgi kom læresveinarne til Jesus og sagde: «Kvar vil du me skal laga til påskemålet åt deg?»</span> <span class="verse"><a name="18">18</a>Han svara: «Gakk inn i byen til den mannen de veit, og seg med honom: «Meisteren segjer: Det lid innpå tidi for meg; eg vil halda påske hjå deg med læresveinarne mine.»»</span> <span class="verse"><a name="19">19</a>Og læresveinarne gjorde som Jesus sagde, og laga til påskemålet.</span> <span class="verse"><a name="20">20</a>Då det vart kveld, sette han seg til bords med dei tolv.</span> <span class="verse"><a name="21">21</a>Og med dei sat og åt, sagde han: «Det segjer eg dykk for sant: Ein av dykk kjem til å svika meg.»</span> <span class="verse"><a name="22">22</a>Då vart dei reint ille ved, og tok til å spyrja honom, kvar for seg: «Det er då vel ikkje eg, Herre?»</span> <span class="verse"><a name="23">23</a>«Den som duppa med meg i fatet, han er det som vil svika meg,» svara Jesus.</span> <span class="verse"><a name="24">24</a>«Menneskjesonen gjeng fulla burt, soleis som det er skrive um honom, men ve yver den mannen som svik Menneskjesonen! Det var betre for den mannen um han aldri var fødd.»</span> <span class="verse"><a name="25">25</a>Då tok Judas, svikaren, til ords og sagde: «Det er då vel ikkje eg, rabbi?» «No sagde du det sjølv,» svara han.</span> <span class="verse"><a name="26">26</a>Med dei sat til bords, tok Jesus brødet, og signa det og braut det, og gav læresveinarne og sagde: «Tak, og et! Dette er likamen min.»</span> <span class="verse"><a name="27">27</a>Og han tok kalken, og takka, og gav deim og sagde: «Drikk av det alle!</span> <span class="verse"><a name="28">28</a>Dette er blodet mitt, paktblodet, som renn for mange til forlating for synderne.</span> <span class="verse"><a name="29">29</a>Eg segjer dykk, at heretter skal eg ’kje drikka av denne druvesafti, fyrr den dagen eg drikk henne ny med dykk i riket åt far min.»</span> <span class="verse"><a name="30">30</a>Då dei so hadde sunge lovsongen, gjekk dei ut til Oljeberget.</span> <span class="verse"><a name="31">31</a>Då segjer Jesus til deim: «I denne natti kjem de alle til å styggjast ved meg og forlata meg. For det stend skrive: «Hyrdingen slær eg i hel, og saueflokken skal spreidast.»</span> <span class="verse"><a name="32">32</a>Men når eg hev stade upp att, skal eg fara fyre dykk til Galilæa.»</span> <span class="verse"><a name="33">33</a>Då tok Peter til ords og sagde: «Um alle styggjest ved deg, so skal eg aldri styggjast.»</span> <span class="verse"><a name="34">34</a>«Det segjer eg deg for sant,» svara Jesus: «Fyrr hanen gjel i natt, kjem du til å avneitta meg tri gonger.»</span> <span class="verse"><a name="35">35</a>Men Peter sagde: «Um eg so lyt døy med deg, skal eg aldri avneitta deg.» Like eins sagde alle læresveinarne.</span> <span class="verse"><a name="36">36</a>So kom Jesus med læresveinarne til ein stad som heiter Getsemane. Då sagde han til deim: «Sit her med eg gjeng der burt og bed!»</span> <span class="verse"><a name="37">37</a>Og han tok med seg Peter og båe Sebedæus-sønerne, og tok til å syrgja og kvidast.</span> <span class="verse"><a name="38">38</a>So segjer han til deim: «Hjarta mitt er so fullt av sorg - det er som det vilde bresta. Ver her og vak med meg!»</span> <span class="verse"><a name="39">39</a>Og han gjekk eit lite stykke fram, og lagde seg ned på kne og bad: «Far, er det råd, so lat denne skåli takast ifrå meg! Men ikkje som eg vil, berre som du vil!»</span> <span class="verse"><a name="40">40</a>Då han kom attende til læresveinarne, såg han at dei sov. Då sagde han til Peter: «So var de ’kje god til å vaka ein time med meg!</span> <span class="verse"><a name="41">41</a>Vak og bed, so de ikkje skal koma i freisting! Åndi er viljug, men kjøtet er veikt.»</span> <span class="verse"><a name="42">42</a>So gjekk han burt att andre gongen og bad: «Far, kann ikkje dette takast ifrå meg, og lyt eg tøma skåli, so lat det vera som du vil!»</span> <span class="verse"><a name="43">43</a>Då han kom attende, såg han at dei hadde sovna til att; for augo deira var tunge av svevn.</span> <span class="verse"><a name="44">44</a>Då let han dei vera og gjekk burt att og bad tridje gongen same bøni.</span> <span class="verse"><a name="45">45</a>So kom han att og sagde til læresveinarne: «De søv og kviler, de! Sjå no er stundi komi, og Menneskjesonen skal gjevast yver i syndarhender.</span> <span class="verse"><a name="46">46</a>Statt upp, og lat oss ganga! Svikaren er ikkje langt undan.»</span> <span class="verse"><a name="47">47</a>Fyrr han hadde tala ut, kom Judas, ein av dei tolv, og med honom ein stor flokk med sverd og stavar; dei kom frå dei øvste prestarne og styresmennerne.</span> <span class="verse"><a name="48">48</a>Svikaren hadde avtala eit teikn med deim og sagt: «Han som eg kysser, han er det; honom skal de taka!»</span> <span class="verse"><a name="49">49</a>Og med det same gjekk han fram til Jesus og sagde: «Heil og sæl, rabbi!» og kysste honom.</span> <span class="verse"><a name="50">50</a>Jesus sagde til honom: «Kvi er du her, venen min?» So gjekk dei innåt og lagde hand på Jesus og greip honom.</span> <span class="verse"><a name="51">51</a>Men ein av deim som var med honom, tok og drog sverdet sitt, og hogg av øyra på tenaren åt øvstepresten.</span> <span class="verse"><a name="52">52</a>Då sagde Jesus til honom: «Stikk sverdet ditt i slira! for alle som grip til sverdet, skal falla for sverdet.</span> <span class="verse"><a name="53">53</a>Eller trur du ’kje eg kunde beda far min, og han i denne stundi vilde senda meg meir enn tolv herar med englar?</span> <span class="verse"><a name="54">54</a>Men korleis skulde då skrifterne sannast, dei som segjer at dette lyt henda?»</span> <span class="verse"><a name="55">55</a>I same stundi sagde Jesus til flokken: «De kjem med sverd og stavar og grip meg, som eg skulde vera ein røvar. Dag etter dag sat eg i templet og lærde folket; då tok de meg ikkje.</span> <span class="verse"><a name="56">56</a>Men alt dette hev hendt av di det laut sannast det som profetarne hev skrive.» Då tok alle læresveinarne ut, og rømde ifrå honom.</span> <span class="verse"><a name="57">57</a>Dei som hadde gripe Jesus, førde honom til Kajafas, øvstepresten; der var dei skriftlærde og styresmennerne samla.</span> <span class="verse"><a name="58">58</a>Peter fylgde eit langt stykke etter, og då han kom til garden åt øvstepresten, gjekk han inn og sette seg hjå tenarane - han vilde sjå korleis det gjekk.</span> <span class="verse"><a name="59">59</a>Dei øvste prestarne og heile det Store Rådet leita etter range vitnemål mot Jesus, so dei kunde få dømt honom frå livet;</span> <span class="verse"><a name="60">60</a>men endå mange falske vitne stod fram, fekk dei ikkje noko på honom. Endeleg kom det tvo som sagde:</span> <span class="verse"><a name="61">61</a>«Denne mannen hev sagt: «Eg kann riva ned Guds tempel og byggja det upp att på tri dagar.»»</span> <span class="verse"><a name="62">62</a>Og øvstepresten reiste seg og sagde til honom: «Svarar du inkje? Kva er det desse vitnar imot deg?»</span> <span class="verse"><a name="63">63</a>Men Jesus tagde. Då tok øvstepresten til ords og sagde: «Ved den livande Gud - seg oss: Er du Messias, Guds Son?»</span> <span class="verse"><a name="64">64</a>Og Jesus svara: «Du hev sjølv sagt det. Men det segjer eg dykk: Frå denne stundi skal de sjå Menneskjesonen sitja ved høgre handi åt Allmagti og koma i himmelskyerne.»</span> <span class="verse"><a name="65">65</a>Då reiv øvstepresten sund klædi sine og sagde: «Han hev spotta Gud! Kva skal me med fleire vitne? No høyrde de gudsspottingi.</span> <span class="verse"><a name="66">66</a>Kva meiner no de?» «Han er skuldig til å døy,» svara dei.</span> <span class="verse"><a name="67">67</a>So sputta dei honom i andlitet og slo honom, sume med nevarne og sume med stavar,</span> <span class="verse"><a name="68">68</a>og sagde: «Seg oss, Messias: Kven var det som slo deg?»</span> <span class="verse"><a name="69">69</a>Medan sat Peter utanfor, i gardsromet. Då kom det ei tenestgjenta burt til honom og sagde: «Du var og med Jesus, galilæaren.»</span> <span class="verse"><a name="70">70</a>Men han neitta so alle høyrde det, og sagde: «Eg veit ikkje kva du talar um.»</span> <span class="verse"><a name="71">71</a>So gjekk han ut i portromet. Der fekk ei onnor gjenta sjå honom, og sagde til deim som var der: «Han var og med Jesus, nasaræaren.»</span> <span class="verse"><a name="72">72</a>Då neitta han atter, og sagde med ein eid: «Eg kjenner ikkje den mannen.»</span> <span class="verse"><a name="73">73</a>Eit lite bil etter kom dei som stod der innåt, og sagde til Peter: «Ja menn er du og ein av deim! Det kann ein høyra på målet ditt.»</span> <span class="verse"><a name="74">74</a>Då sette han i og banna og svor: «Eg kjenner ikkje den mannen!» Og med det same gol hanen.</span> <span class="verse"><a name="75">75</a>Då kom Peter i hug dei ordi Jesus hadde sagt til honom: «Fyrr hanen gjel, skal du hava avneitta meg tri gonger.» Og han gjekk ut og gret sårt.</span> </p></div</div></div></body></html>