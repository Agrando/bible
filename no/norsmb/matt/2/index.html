<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/matt/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/matt">Matthew</a> &gt <strong>Chapter 2</strong></div><p><span class="verse"><a name="1">1</a>Det var i Betlehem i Judalandet Jesus kom til verdi, i kong Herodes’ dagar. Då kom det nokre vismenner frå Austerlandi til Jerusalem og sagde:</span> <span class="verse"><a name="2">2</a>«Kvar er den jødekongen som nyst er fødd? Me såg stjerna hans i Austerland, og no er me komne og vil hylla honom.»</span> <span class="verse"><a name="3">3</a>Då kongen, Herodes, høyrde det, vart han forfærd, og heile Jerusalem med.</span> <span class="verse"><a name="4">4</a>Han kalla i hop alle dei øvste prestarne og alle skriftlærde i landet, og spurde deim kvar Messias skulde koma til verdi.</span> <span class="verse"><a name="5">5</a>«I Betlehem i Judalandet,» svara dei, «for so stend det skrive hjå profeten:</span> <span class="verse"><a name="6">6</a>«Du Betlehem, du Juda-bygd, av Juda-jarlarne er du visst ikkje ringaste i rang: Or deg ein fyrste skal gå fram som Israel, mitt eige folk, liksom ein hyrding gjæta skal.»»</span> <span class="verse"><a name="7">7</a>Då kalla Herodes vismennerne til seg i løynd, og spurde deim ut um tidi då stjerna hadde synt seg.</span> <span class="verse"><a name="8">8</a>So styrde han deim i veg til Betlehem og sagde: «Far no dit, og høyr dykk vel fyre um barnet, og når de hev funne det, so seg meg til, so eg og kann koma og hylla det!»</span> <span class="verse"><a name="9">9</a>Då dei hadde høyrt på kongen, tok dei i vegen, og best det var, fekk dei sjå den same stjerna som dei hadde set i Austerland; ho for fyre deim, til ho kom uppyver der som barnet var; der vart ho standande.</span> <span class="verse"><a name="10">10</a>Då vismennerne såg stjerna, vart dei so glade at dei aldri hadde vore so glade.</span> <span class="verse"><a name="11">11</a>Dei gjekk inn i huset, og fann barnet hjå mori, Maria. Då fall dei på kne, og hyllte barnet. Og dei let upp skrini, sine og bar fram for det gåvor: gull og røykjelse og myrra.</span> <span class="verse"><a name="12">12</a>Og Gud varsla deim i draume, at dei ikkje måtte fara attende til Herodes, og so tok dei ein annan veg heim att til landet sitt.</span> <span class="verse"><a name="13">13</a>Vel dei var farne, so syner Herrens engel seg for Josef i draume og segjer: «Statt upp! Tak barnet og mori, og røm til Egyptarland, og ver der til eg segjer deg til! For Herodes kjem til å leita etter barnet og vil gjera ende på det.»</span> <span class="verse"><a name="14">14</a>Då stod han upp, og same natti tok han barnet og mori og for til Egyptarland,</span> <span class="verse"><a name="15">15</a>og der vart han verande til Herodes var avliden, so det skulde sannast det som Herren hev tala gjenom profeten, når han segjer: «Or Egyptarland kalla eg min son.»</span> <span class="verse"><a name="16">16</a>Då Herodes såg at vismennerne hadde havt honom til narr, vart han brennande harm. Han sende ut folk og let dei drepa alle guteborn i Betlehem og heile grannelaget på tvo år og derunder, etter den tidi han hadde fenge vita av vismennerne.</span> <span class="verse"><a name="17">17</a>Då vart det sanna det som Jeremia, profeten, hev tala, når han segjer:</span> <span class="verse"><a name="18">18</a>«Dei høyrde ei røyst i Rama - gråt og øying stor: Rakel ho gret for borni sine, og ansa ’kje trøystarord; for burte er dei, burte!»</span> <span class="verse"><a name="19">19</a>Då Herodes var avliden, syner Herrens engel seg i draume for Josef i Egyptarland og segjer:</span> <span class="verse"><a name="20">20</a>«Statt upp! Tak barnet og mori, og far til Israelslandet! For no er dei burte dei som leita etter barnet og vilde taka livet av det.»</span> <span class="verse"><a name="21">21</a>So stod han upp, og tok barnet og mori og for til Israelslandet.</span> <span class="verse"><a name="22">22</a>Men då han fekk spurt at Arkelaus hadde vorte konge i Judariket etter far sin, Herodes, torde han ikkje koma dit. Han gjorde som Gud sagde til honom i draume, og for burt til Galilæa-bygderne,</span> <span class="verse"><a name="23">23</a>og då han kom til ein by som heiter Nasaret, vart han buande der. Soleis skulde det koma til å sannast det som er sagt gjenom profetarne, at han skulde kallast Nasaræar.</span> </p></div</div></div></body></html>