<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 33</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/deut/33"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/deut">Deuteronomy</a> &gt <strong>Chapter 33</strong></div><p><span class="verse"><a name="1">1</a>Dette er den velsigningi som gudsmannen Moses lyste yver Israels-sønerne fyrr han døydde.</span> <span class="verse"><a name="2">2</a>Han kvad: «Herren frå Sinai kom, steig upp for oss ifrå Se’ir, skein ifrå Parans heid, gjekk fram or dei heilage herar, og strålar frå handi hans strøymde.</span> <span class="verse"><a name="3">3</a>Ja, han elskar ætterne høgt, og vel sine heilage vardar; dei flokkar seg kring hans fot, dei lyder trutt på hans tale.</span> <span class="verse"><a name="4">4</a>Moses lærd’ oss ei lov, ein arv for lyden åt Jakob;</span> <span class="verse"><a name="5">5</a>og Jesjurun kåra ein konung, då hovdingarn’ slo seg i hop, og Israels-ætterne eintest.</span> <span class="verse"><a name="6">6</a>«Lat Ruben liva og aldri døy ut, um mennern’ hans ikkje er mange!»</span> <span class="verse"><a name="7">7</a>Og um Juda kvad han dette: «Høyr, Herre, ropi frå Juda, og før han heim til sitt folk, som han strider veldeleg fyre; ver imot valdsmenn hans hjelp!»</span> <span class="verse"><a name="8">8</a>Og um Levi kvad han: «Ditt «ljos» og «di sanning» gjev lyden åt den som hev vore deg lydug, han som du røynde i Massa, og rengdest med ved Meriba!</span> <span class="verse"><a name="9">9</a>Dei segjer um far sin og mor si: «Eg hev ikkje sett desse folki;» dei bryr seg ikkje um brødern’ og kjendest ikkje ved borni, men agtar på ordi dine, og gøymer di pakt i sitt hjarta.</span> <span class="verse"><a name="10">10</a>Dei lærer Jakob di lov og Israels lyd dine bod, dei legg røykjelse for ditt andlit, og offerfe på ditt altar.</span> <span class="verse"><a name="11">11</a>Velsigna, herre, hans velde, hav hugnad i alt hans verk! Brjot ryggen på deim som renn på han, so dei aldri vinn reisa seg meir!»</span> <span class="verse"><a name="12">12</a>Um Benjamin kvad han: Hjartebarnet åt Herren hev seg so trygg ei heim han kviler imillom hans herdar; stødt held Gud si hand yver han.»</span> <span class="verse"><a name="13">13</a>Og um Josef kvad han: «Med doggi, dyre himmelgåva, velsignar Herren landet hans, med vatn utor det store djupet, som gøymt innunder jordi ligg.</span> <span class="verse"><a name="14">14</a>Med alt det beste soli el, med frukti månarne driv fram.</span> <span class="verse"><a name="15">15</a>Alt godt ifrå dei gamle fjelli, alt hævt frå ævelege haug,</span> <span class="verse"><a name="16">16</a>alt gjævt og gildt som fyller jordi, hans blida som i klungeren bur, det kome yver Josefs hovud, det kryne kvervelen åt han, som konung er bland sine brøder!</span> <span class="verse"><a name="17">17</a>Ovgild er hans frumborne ukse! hans horn er som uruksehorn; med deim stangar han alle folki til verdsens ytste endemark. Det er Efraims store herar, det er Manasses sterke hop.»</span> <span class="verse"><a name="18">18</a>Og um Sebulon kvad han: «Gled deg, Sebulon, i di utferd, og du Issakar, i ditt tjeld!</span> <span class="verse"><a name="19">19</a>Til fjellet bed dei folki koma - rettuge forner ber dei fram; for utor sjøen syg dei rikdom og skattar gøymd’ i havsens sand.</span> <span class="verse"><a name="20">20</a>Og um Gad kvad han: «Lova vere han som gav Gad romt land! Der ligg han og lurer som løva og riv sund herdar og hovud.</span> <span class="verse"><a name="21">21</a>Han såg seg ut fyrste luten, etla åt den som var førar, so for han fram fyre folket, og saman med Israels-sønern’ gjord’ han alt det Herren sa fyre, alt det som var rett i Guds augo.»</span> <span class="verse"><a name="22">22</a>Og um Dan kvad han: «Dan er ein løveunge lik som ifrå Basan byksar fram.»</span> <span class="verse"><a name="23">23</a>Og um Naftali kvad han: «Naftali, metta med nåde og nørd med Herrens velsigning, søk landet ditt sud med sjøen!»</span> <span class="verse"><a name="24">24</a>Og um Asser kvad han: «Sælaste sonen vert Asser, bestebarn bland sine brøder; i olje fær han duppa foten.</span> <span class="verse"><a name="25">25</a>Av kopar og jarn er ditt lås, og di kvild so lang som ditt liv!»</span> <span class="verse"><a name="26">26</a>Det finst ingen som Gud, Jesjurun! Han fer deg til hjelp yver himmelen og ek i si allmagt på skyerne.</span> <span class="verse"><a name="27">27</a>Ei borg er den eld’-gamle Gud; hit ned når hans evige arm. Dine uvener driv han burt, og segjer åt deg: «Øyd ut!»</span> <span class="verse"><a name="28">28</a>So bur då Israel trygt, og Jakobs-ætti åleine, i eit land fullt av druvor og korn, og doggi dryp frå hans himmel!</span> <span class="verse"><a name="29">29</a>Å, Israel, kor du er sæl! Kven er vel som du? - eit folk som hev Herren til frelsar, din verjande skjold og ditt velduge sverd! Sjå, fiendarne smeikjer for deg, med du yver høgderne deira skrid fram!»</span> </p></div</div></div></body></html>