<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/deut/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/deut">Deuteronomy</a> &gt <strong>Chapter 1</strong></div><p><span class="verse"><a name="1">1</a>Dette er dei ordi Moses tala til heile Israel i øydemarki austanfor Jordan, på Moarne midt for Suf, millom Paran og Tofel og Laban og Haserot og Dizahab -</span> <span class="verse"><a name="2">2</a>elleve dagsleider frå Horeb etter den vegen som ber burt imot Se’irfjelli, til Kades-Barnea.</span> <span class="verse"><a name="3">3</a>Det var i det fyrtiande året, fyrste dagen i den ellevte månaden, han tala til Israels-sønerne og bar fram bodi frå Herren.</span> <span class="verse"><a name="4">4</a>Då hadde han vunne yver Sihon, amoritarkongen, som budde i Hesbon, og attmed Edre’i yver Og, Basan-kongen, som budde i Astarot.</span> <span class="verse"><a name="5">5</a>Austanfor Jordan, i Moablandet, var det Moses tok til med å lesa upp desse loverne. Han sagde:</span> <span class="verse"><a name="6">6</a>Herren vår Gud, tala soleis til oss ved Horeb: «Lenge nok hev de halde dykk innmed dette fjellet.</span> <span class="verse"><a name="7">7</a>Tak no ut og legg vegen til Amoritarfjelli og alle dei folki som bur der attmed, på Moarne og i fjellbygderne, på sletta og i Sudlandet og på havstrandi, i heile Kana’ans-landet og på Libanon, alt burt til Storelvi, Eufratelvi.</span> <span class="verse"><a name="8">8</a>Sjå, eg hev lagt landet ope for dykk. Far av stad og tak det! Det er det landet eg lova federne dykkar, Abraham og Isak og Jakob, at eg vilde gjeva deim og ætti deira.»</span> <span class="verse"><a name="9">9</a>Den gongen sagde eg til dykk: «Eg kann ikkje greida dykk åleine.</span> <span class="verse"><a name="10">10</a>Herren, dykkar Gud, hev auka dykk, so de no er mange som stjernorne på himmelen;</span> <span class="verse"><a name="11">11</a>og gjev at han, fedreguden, vilde auka dykk endå tusund gonger og velsigna dykk, som han hev lova!</span> <span class="verse"><a name="12">12</a>Men korleis kann eg åleine bera alt strevet og møda med dykk og trættorne dykkar?</span> <span class="verse"><a name="13">13</a>Kom med nokre vise og vituge og velrøynde menner frå kvar ætt, so skal eg setja deim til hovdingar yver dykk!»</span> <span class="verse"><a name="14">14</a>Då svara de meg: «Det er både rett og godt det du tenkjer å gjera.»</span> <span class="verse"><a name="15">15</a>So tok eg ættehovdingarne dykkar, vise og velrøynde menner, og sette til styrarar yver dykk - sume yver tusund, og sume yver hundrad, og sume yver femti, og sume yver ti - og gjorde deim til formenner for ætterne dykkar.</span> <span class="verse"><a name="16">16</a>Og til domarane dykkar sagde eg: «Høyr på dei sakerne folk hev med kvarandre, og døm rett millom mann og mann, anten dei båe er landsmenner eller den eine er framand.</span> <span class="verse"><a name="17">17</a>Gjer ikkje mannemun i retten! Høyr på den ringaste som på den høgste, og ver ikkje rædde nokon mann! For domen høyrer Gud til. Men dei sakerne som er for vande for dykk, lyt de koma til meg med, so skal eg høyra på deim.»</span> <span class="verse"><a name="18">18</a>Og same gongen sagde eg dykk fyre um alt anna de skulde gjera.</span> <span class="verse"><a name="19">19</a>So tok me ut frå Horeb, og for gjenom heile den store og øgjelege villmarki som de hev set; me heldt leidi til Amoritarfjelli, soleis som Herren, vår Gud, hadde sagt oss, og kom til Kades-Barnea.</span> <span class="verse"><a name="20">20</a>Då sagde eg til dykk: «No er de komne til Amoritarfjelli, som Herren, vår Gud, vil gjeva oss.</span> <span class="verse"><a name="21">21</a>Sjå, han hev lagt dette landet ope for deg! Far upp og tak det, som Herren, din fedregud, hev sagt deg! Du skal ikkje ræddast og ikkje fæla!»</span> <span class="verse"><a name="22">22</a>Då kom de til meg alle saman, og sagde: «Lat oss senda folk fyre, so dei kann gjera seg kjende i landet og gjeva oss greida på kva veg me skal fara og kva byar me kjem til!»</span> <span class="verse"><a name="23">23</a>Det tykte eg var rett, og so valde eg ut tolv mann, ein or kvar ætt.</span> <span class="verse"><a name="24">24</a>Dei tok då av stad, og for upp i fjelli, og kom til Eskoldalen. Dei endefor landet,</span> <span class="verse"><a name="25">25</a>og tok noko av frukterne der var og hadde med seg heim til oss, og sagde frå um alt dei hadde set: «Det landet som Herren, vår Gud, vil gjeva oss, er eit godt land,» sagde dei.</span> <span class="verse"><a name="26">26</a>Men de vilde ikkje fara dit; de sette dykk upp mot Herren, dykkar Gud,</span> <span class="verse"><a name="27">27</a>og sat og mukka i tjeldbuderne dykkar: «Herren hatar oss,» sagde de, «difor førde han oss ut or Egyptarlandet, og no vil han gjeva oss i henderne på amoritarne, so dei skal tyna oss.</span> <span class="verse"><a name="28">28</a>Gud betre oss, for eit land me skal fara upp til! Det var so hjarta kolna i oss då brørne våre kom att og sagde: «Det er folk som er større og sterkare enn me, og svære byar, med murar som rekk radt til himmels: og Anaks-sønerne såg me der og.»»</span> <span class="verse"><a name="29">29</a>Då sagde eg til dykk: «De skal ikkje ottast og ikkje vera rædde deim.</span> <span class="verse"><a name="30">30</a>Herren, dykkar Gud, gjeng fyre dykk; han skal strida for dykk, soleis som de såg han gjorde i Egyptarland,</span> <span class="verse"><a name="31">31</a>og i øydemarki, der du veit han bar deg, som ein mann ber barnet sitt, heile vegen de for, til de kom hit.»</span> <span class="verse"><a name="32">32</a>Men endå vilde de ikkje lita på Herren, dykkar Gud,</span> <span class="verse"><a name="33">33</a>han som gjekk fyre dykk på ferdi, og såg etter lægerstad for dykk, um natti i ein eld, so de skulde sjå leidi, og um dagen i ei sky.</span> <span class="verse"><a name="34">34</a>Då Herren høyrde korleis de ropa og bar dykk, vart han harm, og svor:</span> <span class="verse"><a name="35">35</a>«Ingen av desse mennerne, av denne vonde ætti, skal få sjå det gilde landet eg lova federne deira,</span> <span class="verse"><a name="36">36</a>ingen utan Kaleb, son åt Jefunne; han skal få sjå det; honom og borni hans vil eg gjeva det landet han var i, for di han hev heldt seg so trutt etter meg.»</span> <span class="verse"><a name="37">37</a>Meg og vart Herren harm på for dykkar skuld, og sagde: «Du skal ikkje heller få koma dit.</span> <span class="verse"><a name="38">38</a>Josva, son åt Nun, han som gjeng deg til handa, skal koma dit. Honom skal du styrkja! For han er det som skal vinna landet til odel åt Israel.</span> <span class="verse"><a name="39">39</a>Og borni dykkar, som de spådde skulde koma i fiendehand, småsveinerne, som endå ikkje kann skilja godt ifrå vondt, dei skal koma dit; deim vil eg gjeva landet, og dei skal få eiga det.</span> <span class="verse"><a name="40">40</a>Men de lyt venda, og taka ut i øydemarki etter den vegen, som ber til Raudehavet.»</span> <span class="verse"><a name="41">41</a>Då sagde de til meg: «Me hev synda mot Herren! Men no vil me fara upp og strida, og gjera alt som Herren, vår Gud, hev sagt.» So batt de kring dykk sverdi kvar og ein; de tenkte det var ingen vande å fara upp i fjelli.</span> <span class="verse"><a name="42">42</a>Men Herren sagde til meg: «Seg med deim at dei ikkje skal fara dit, og ikkje gjeva seg i strid; for eg er ikkje med deim, og dei kjem til å rjuka for fienden.»</span> <span class="verse"><a name="43">43</a>So tala eg til dykk, men de vilde ikkje høyra; de lydde ikkje Herren og for i ovmod og uvyrdskap upp i fjelli.</span> <span class="verse"><a name="44">44</a>Og amoritarne som budde på dei fjelli, tok ut imot dykk og sette etter dykk so kvast som ein biesvarm, og dei jaga dykk ifrå einannan burtyver Se’irfjelli, radt til Horma.</span> <span class="verse"><a name="45">45</a>Då kom de attende, og klaga dykk for Herren; men Herren høyrde ikkje på dykk, og lydde ikkje på klagorne dykkar,</span> <span class="verse"><a name="46">46</a>og de laut vera i Kades heile den lange tidi de veit.</span> </p></div</div></div></body></html>