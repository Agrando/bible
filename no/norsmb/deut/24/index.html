<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 24</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/deut/24"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/deut">Deuteronomy</a> &gt <strong>Chapter 24</strong></div><p><span class="verse"><a name="1">1</a>Når ein mann hev teke seg ei kona og ført henne heim, hender det at han ikkje kann lika henne, av di han hev funne noko ufyse hjå henne. Då skriv han kann henda eit skilsmålsbrev og gjev henne i hand, og sender henne or huset.</span> <span class="verse"><a name="2">2</a>Dersom no ho, etter ho hev flutt ifrå honom, gjeng stad og gifter seg med ein annan,</span> <span class="verse"><a name="3">3</a>og denne andre og fær uhug til henne, og gjev henne skilsmålsbrev, og sender henne frå seg, eller dersom den andre mannen hennar døyr,</span> <span class="verse"><a name="4">4</a>so må ikkje den fyrste mannen, som hadde skilt seg med henne, taka henne til kona att, etter ho hev vorte urein; for slikt er avstyggjelegt i Herrens augo, og du skal ikkje føra synd yver det landet som Herren, din Gud, gjev deg til odel og eiga.</span> <span class="verse"><a name="5">5</a>Ein nygift mann skal ikkje fara ut i strid, og det må ikkje leggjast andre tyngslor på honom heller; han skal vera fri eit heilt år, til gagn for heimen sin og til hyggja for kona som han hev fenge.</span> <span class="verse"><a name="6">6</a>Ingen må taka ei handkvern eller ein kvernstein i vissa; for då tek han livet i vissa.</span> <span class="verse"><a name="7">7</a>Kjem de yver ein mann som hev rana burt nokon av landsmennerne sine, av Israels-folket, og fer ille med honom eller sel honom, so skal ransmannen døy; soleis skal du rydja det vonde ut or lyden.</span> <span class="verse"><a name="8">8</a>Tak dykk i vare for spillsykja! tak dykk vel i vare, og gjer som Levi-prestarne lærer dykk! Soleis som eg hev sagt deim fyre, lyt de leggja dykk vinn um å gjera.</span> <span class="verse"><a name="9">9</a>Kom i hug kva Herren, din Gud, gjorde med Mirjam då de var på vegen frå Egyptarland!</span> <span class="verse"><a name="10">10</a>Når du låner ein noko, må du ikkje ganga inn i huset hans og taka det du skal hava i vissa.</span> <span class="verse"><a name="11">11</a>Du skal standa utanfor, og den du gjev lånet, skal sjølv koma ut til deg med vissa.</span> <span class="verse"><a name="12">12</a>Er det ein fatigmann, so må du ikkje hava vissa hans hjå deg um natti;</span> <span class="verse"><a name="13">13</a>du skal lata honom få henne att når soli glader, so han kann sova i kjolen sin; då vil han takka og velsigna deg, og Herren, din Gud, vil rekna deg det til rettferd.</span> <span class="verse"><a name="14">14</a>Du skal ikkje vera hard mot ein arbeidsmann som lid naud og er fatig, anten han høyrer til ditt eige folk, eller det er ein av dei framande som held til hjå dykk, i by eller bygd.</span> <span class="verse"><a name="15">15</a>Du skal gjeva honom løni si på dagen, og fyrr enn soli glader; for han er fatig, og stundar etter løni. Elles kunde han klaga deg for Herren, og du fekk synd på deg.</span> <span class="verse"><a name="16">16</a>Foreldre skal ikkje lata livet for det borni hev gjort, og born ikkje for det foreldri hev gjort; ingen skal lata livet for anna enn sine eige brot.</span> <span class="verse"><a name="17">17</a>Du skal ikkje rengja retten for ein framand eller farlaus, og ikkje taka klædi åt ei enkja i vissa.</span> <span class="verse"><a name="18">18</a>Kom i hug at du var træl i Egyptarland, men Herren, din Gud, fria deg ut derifrå. Difor forbyd eg deg å gjera sovore.</span> <span class="verse"><a name="19">19</a>Når du køyrer inn lodi og gløymer att eit rauk på åkeren, skal du ikkje ganga attende etter det; du skal lata dei framande og farlause og enkjorne hava det; då skal Herren, din Gud, velsigna deg i alt du tek deg fyre.</span> <span class="verse"><a name="20">20</a>Når du hev rist oljetrei, skal du ikkje leita etter frukt som kann ha vorte hangande på greinerne; den lyt dei framande og dei farlause og enkjorne få.</span> <span class="verse"><a name="21">21</a>Når du hev hausta vinhagen, skal du ikkje henta dei druvorne som att er; dei skal vera åt dei framande og dei farlause og enkjorne.</span> <span class="verse"><a name="22">22</a>Kom i hug at du var træl i Egyptarlandet! Difor er det eg segjer deg at du skal fara so.</span> </p></div</div></div></body></html>