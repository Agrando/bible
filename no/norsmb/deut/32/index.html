<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 32</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/no/norsmb/deut/32"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/no">Norwegian</a> &gt; <a href="/no/norsmb">Studentmållagsbibelen frå 1921</a> &gt; <a href="/no/norsmb/deut">Deuteronomy</a> &gt <strong>Chapter 32</strong></div><p><span class="verse"><a name="1">1</a>«Høyr himmel, på meg, med eg talar, lyd du jord, på ordi frå min munn!</span> <span class="verse"><a name="2">2</a>Som regnet rislar mitt kvæde, som doggi dryp mine ord, som skurer på grønan grode, som el på urter og gras;</span> <span class="verse"><a name="3">3</a>For Herrens namn vil eg prisa; høgt love de Herren, vår Gud!</span> <span class="verse"><a name="4">4</a>Eit fjell er han, stød i si framferd; for rett fylgjer alle hans fet - ein trufast Gud og truverdig; rettferdig og rettvis er han.</span> <span class="verse"><a name="5">5</a>Men borni hans dei var ’kje hans born; dei synda imot ham stygt, seg sjølve til skam og vanæra, ei rang og svikefull ætt.</span> <span class="verse"><a name="6">6</a>Er det soleis de løner Herren, du dårlege, fåvise folk! Er ’kje han din far og din fostrar? Han laga deg og gav deg liv.</span> <span class="verse"><a name="7">7</a>Hugs etter ævordoms dagar, gransk åri, ætt etter ætt! Spør far din, han gjev deg fråsegn, dine gamle, av deim fær du grein.</span> <span class="verse"><a name="8">8</a>Då den Høgste skifte ut heimen, og gav folki eiga og arv, då manneborni vart skilde og spreidde til kvar sin stad, då laga han landskili etter talet på Israels lyd;</span> <span class="verse"><a name="9">9</a>For Herrens folk er hans odel, Jakob er hans eiga og arv.</span> <span class="verse"><a name="10">10</a>Han fann han på aude viddi, med det ylte i villande heid; han verna han, og han vakta han vart, som ein augnestein.</span> <span class="verse"><a name="11">11</a>Som ørnen vekkjer sitt elde, og yver ungarne sviv, so breidd’ han ut flogfjørern’ sine, og bar han uppå sin veng.</span> <span class="verse"><a name="12">12</a>Det var Herren eine som førd’ han; ingen framand gud fylgde med.</span> <span class="verse"><a name="13">13</a>Då for du fram yver høgdern’, fekk eta av landsens avl; utor berget tappa du honning, og olje or hardaste stein;</span> <span class="verse"><a name="14">14</a>søtrjomen og sauemjølki saup du; lambe- og verefeitt, kjøt av uksar i Basan alne åt du og ungbukkekjøt, attåt feitaste kveitemergen, og druveblod drakk du, vin.</span> <span class="verse"><a name="15">15</a>Jesjurun vart feit, og slo bakut, feit vart han, foreten og stinn; han skaut ifrå seg sin skapar, mismætte sitt frelsande fjell.</span> <span class="verse"><a name="16">16</a>Dei arga han med avgudar, med ufryskje harma dei han.</span> <span class="verse"><a name="17">17</a>Dei blota til vonde vette, til gudar dei vankjende fyrr, nye og nyst uppkomne, som federne ikkje visst’ um.</span> <span class="verse"><a name="18">18</a>Du ansa ikkje fjellet, ditt upphav, du gløymde din skapar og Gud.</span> <span class="verse"><a name="19">19</a>Og Herren såg det, og støytte deim burt ifrå seg, sine born;</span> <span class="verse"><a name="20">20</a>og i sin harm sagde han dette: «Eg skal løyna mitt andlit for deim; eg undrast korleis det vil ganga, undrast kva ende dei fær; for dei er ei ætt av uvyrdor, born som ein aldri kann tru.</span> <span class="verse"><a name="21">21</a>Dei arga meg upp med u-gudar, eggja meg med sine skrymt; eg skal eggja deim med eit u-folk, ei uvitug heidningeborg.</span> <span class="verse"><a name="22">22</a>For ein eld er kveikt av min ande, og logar til djupt under jord; han øyder grunnen og grøda og fatar i fastaste fjell.</span> <span class="verse"><a name="23">23</a>Eg skal sanka i hop ulukkor og sleppa nedyver deim; kvar ei pil eg hev i mi eiga skal eg skjota av imot deim.</span> <span class="verse"><a name="24">24</a>Når svolt og svidande sotter hev soge mergen or deim, sender eg mot deim udyrtonni og eitr av krjupande orm.</span> <span class="verse"><a name="25">25</a>Ute herjar den kalde odden, og inne rædsla og støkk, tyner sveinar og tynar møyar, sylvherde og sugarborn.</span> <span class="verse"><a name="26">26</a>Eg hadde vilja blåse deim burt, so ingen mintest deim meir,</span> <span class="verse"><a name="27">27</a>ottast eg ikkje min eigen harm, når uvenern’ tydde det rangt, når valdsmennern’ sagde: «Stor er vår magt, dette er ikkje Herrens verk.»»</span> <span class="verse"><a name="28">28</a>For dei er eit folk forutan visdom; dei vantar båd’ klokskap og vit.</span> <span class="verse"><a name="29">29</a>Var det vit i deim, vara dei seg; for då visste dei kvar det bar av.</span> <span class="verse"><a name="30">30</a>Koss kunde ein mann elta tusund, og tvo slå ti tusund på flog, hadd’ ikkje hjelpi gjenge frå deim og Herren gjeve deim upp?</span> <span class="verse"><a name="31">31</a>For deira vern er ’kje som vår vern; det vitnar fienden sjølv.</span> <span class="verse"><a name="32">32</a>I Sodoma voks deira vintre, skaut upp av Gomorras grunn; druvorn’ dei ber, det er trollber, og beisk er kvar einaste krans;</span> <span class="verse"><a name="33">33</a>Vinen av deim er orme-eiter og øgjeleg drakefraud.</span> <span class="verse"><a name="34">34</a>«Ligg ’kje dette gøymt i mi stova, forsegla i mine skrin?</span> <span class="verse"><a name="35">35</a>Eg råder for hemn og for attgjeld når foten deira skrid ut. Alt lid det mot undergangsdagen, og forloga deira kjem fort.»</span> <span class="verse"><a name="36">36</a>Sine tenarar tykkjer Gud synd um, og tek deira sak i si hand, når han ser det er ende på magti og ute med gamall og ung.</span> <span class="verse"><a name="37">37</a>Han spør: «Kvar tru er deira gudar, den hjelpi dei trygde seg til,</span> <span class="verse"><a name="38">38</a>som slauk deira slagtofferfeita, og saup deira drykkoffervin? - Bed dei reinsa seg og dykk berga, bed deim vera vervegg for dykk!</span> <span class="verse"><a name="39">39</a>Ser de no at eg er sjølv eine: Det er ingen Gud utan eg! Eg drep, og eg vekkjer til live, eg helseslær og eg gjer heil; og ingen i vide verdi kann fria dykk or mitt vald.</span> <span class="verse"><a name="40">40</a>Sjå, eg lyfter handi mot himmelen: So visst eg hev ævelegt liv:</span> <span class="verse"><a name="41">41</a>Hev eg slipa det ljonande sverdet, og stend med domen i hand, tek eg hemn yver deim som meg hatar, valdsmannen fær det han er verd.</span> <span class="verse"><a name="42">42</a>Med kjøt vert sverdet mitt metta, mine piler drukne av blod - blodet av falne og fangar, av fiendehovdingen sjølv.»</span> <span class="verse"><a name="43">43</a>Love hans tenarar, lydar! Hemna vil han deira blod; mot valdsmannen vender han våpni, og løyser sitt land og sin lyd.»</span> <span class="verse"><a name="44">44</a>Då Moses hadde kvede alle versi i denne songen for folket, han og Hosea Nunsson,</span> <span class="verse"><a name="45">45</a>og hadde tala alle desse ordi til heile Israel,</span> <span class="verse"><a name="46">46</a>so sagde han til deim: «Agta no vel på alle dei ordi eg lysar for dykk i dag, so de kann læra borni dykkar å halda alle bodi i denne lovi og liva etter deim!</span> <span class="verse"><a name="47">47</a>For dette er ikkje noko tomt ord, som ikkje gjeld for dykk; livet dykkar ligg i dette ordet, og held de dykk etter det, so skal de få liva lenge i det landet de no fer yver til og skal leggja under dykk.»</span> <span class="verse"><a name="48">48</a>Denne same dagen tala Herren til Moses, og sagde:</span> <span class="verse"><a name="49">49</a>«Stig upp på Abarimfjellet her, på Nebotinden, som ligg i Moablandet, midt for Jeriko, so skal du få skoda Kana’ans-landet, som eg gjev Israels-borni til eigedom,</span> <span class="verse"><a name="50">50</a>og der uppå fjellet skal du døy og fara til federne dine, soleis som Aron, døydde på Horfjellet og for til federne sine,</span> <span class="verse"><a name="51">51</a>for di de ikkje for ærleg fram mot meg millom Israels-sønerne ved Meribakjelda i Kades i Sinøydemarki, og ikkje synte Israels-sønerne allmagti mi.</span> <span class="verse"><a name="52">52</a>Du skal få sjå landet framfyre deg, men inn skal du ikkje koma i det landet som eg vil gjeva Israels-sønerne.»</span> </p></div</div></div></body></html>