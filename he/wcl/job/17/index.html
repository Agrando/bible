<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/wcl/job/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/wcl">Westminster Leningrad Codex</a> &gt; <a href="/he/wcl/job">Job</a> &gt <strong>Chapter 17</strong></div><p><span class="verse"><a name="1">1</a>רוּחִי חֻבָּלָה יָמַי נִזְעָכוּ קְבָרִים לִי׃</span> <span class="verse"><a name="2">2</a>אִם־לֹא הֲתֻלִים עִמָּדִי וּבְהַמְּרֹותָם  תָּלַן עֵינִי׃</span> <span class="verse"><a name="3">3</a>שִׂימָה־נָּא עָרְבֵנִי עִמָּךְ מִי הוּא לְיָדִי יִתָּקֵעַ׃</span> <span class="verse"><a name="4">4</a>כִּי־לִבָּם צָפַנְתָּ מִּשָּׂכֶל  עַל־כֵּן לֹא תְרֹמֵם׃</span> <span class="verse"><a name="5">5</a>לְחֵלֶק יַגִּיד רֵעִים וְעֵינֵי בָנָיו תִּכְלֶנָה׃</span> <span class="verse"><a name="6">6</a>וְהִצִּגַנִי לִמְשֹׁל עַמִּים וְתֹפֶת לְפָנִים אֶהְיֶה׃</span> <span class="verse"><a name="7">7</a>וַתֵּכַהּ מִכַּעַשׂ עֵינִי וִיצֻרַי כַּצֵּל כֻּלָּם׃</span> <span class="verse"><a name="8">8</a>יָשֹׁמּוּ יְשָׁרִים עַל־זֹאת וְנָקִי עַל־חָנֵף יִתְעֹרָר׃</span> <span class="verse"><a name="9">9</a>וְיֹאחֵז צַדִּיק דַּרְכֹּו וּטֳהָר־יָדַיִם יֹסִיף אֹמֶץ׃</span> <span class="verse"><a name="10">10</a>וְאוּלָם כֻּלָּם תָּשֻׁבוּ וּבֹאוּ נָא וְלֹא־אֶמְצָא בָכֶם חָכָם׃</span> <span class="verse"><a name="11">11</a>יָמַי עָבְרוּ זִמֹּתַי נִתְּקוּ מֹורָשֵׁי לְבָבִי׃</span> <span class="verse"><a name="12">12</a>לַיְלָה לְיֹום יָשִׂימוּ אֹור קָרֹוב מִפְּנֵי־חֹשֶׁךְ׃</span> <span class="verse"><a name="13">13</a>אִם־אֲקַוֶּה שְׁאֹול בֵּיתִי בַּחֹשֶׁךְ רִפַּדְתִּי יְצוּעָי׃</span> <span class="verse"><a name="14">14</a>לַשַּׁחַת קָרָאתִי אָבִי אָתָּה אִמִּי וַאֲחֹתִי לָרִמָּה׃</span> <span class="verse"><a name="15">15</a>וְאַיֵּה אֵפֹו תִקְוָתִי וְתִקְוָתִי מִי יְשׁוּרֶנָּה׃</span> <span class="verse"><a name="16">16</a>בַּדֵּי שְׁאֹל תֵּרַדְנָה אִם־יַחַד עַל־עָפָר נָחַת׃    ס</span> </p></div</div></div></body></html>