<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/wcl/lam/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/wcl">Westminster Leningrad Codex</a> &gt; <a href="/he/wcl/lam">Lamentations</a> &gt <strong>Chapter 3</strong></div><p><span class="verse"><a name="1">1</a>אֲנִי הַגֶּבֶר רָאָה עֳנִי בְּשֵׁבֶט עֶבְרָתֹו׃</span> <span class="verse"><a name="2">2</a>אֹותִי נָהַג וַיֹּלַךְ חֹשֶׁךְ וְלֹא־אֹור׃</span> <span class="verse"><a name="3">3</a>אַךְ בִּי יָשֻׁב יַהֲפֹךְ יָדֹו כָּל־הַיֹּום׃    ס</span> <span class="verse"><a name="4">4</a>בִּלָּה בְשָׂרִי וְעֹורִי שִׁבַּר עַצְמֹותָי׃</span> <span class="verse"><a name="5">5</a>בָּנָה עָלַי וַיַּקַּף רֹאשׁ וּתְלָאָה׃</span> <span class="verse"><a name="6">6</a>בְּמַחֲשַׁכִּים הֹושִׁיבַנִי כְּמֵתֵי עֹולָם׃    ס</span> <span class="verse"><a name="7">7</a>גָּדַר בַּעֲדִי וְלֹא אֵצֵא הִכְבִּיד נְחָשְׁתִּי׃</span> <span class="verse"><a name="8">8</a>גַּם כִּי אֶזְעַק וַאֲשַׁוֵּעַ שָׂתַם תְּפִלָּתִי׃</span> <span class="verse"><a name="9">9</a>גָּדַר דְּרָכַי בְּגָזִית נְתִיבֹתַי עִוָּה׃    ס</span> <span class="verse"><a name="10">10</a>דֹּב אֹרֵב הוּא לִי [אַרְיֵה כ] (אֲרִי ק) בְּמִסְתָּרִים׃</span> <span class="verse"><a name="11">11</a>דְּרָכַי סֹורֵר וַיְפַשְּׁחֵנִי שָׂמַנִי שֹׁמֵם׃</span> <span class="verse"><a name="12">12</a>דָּרַךְ קַשְׁתֹּו וַיַּצִּיבֵנִי כַּמַּטָּרָא לַחֵץ׃    ס</span> <span class="verse"><a name="13">13</a>הֵבִיא בְּכִלְיֹותָי בְּנֵי אַשְׁפָּתֹו׃</span> <span class="verse"><a name="14">14</a>הָיִיתִי שְּׂחֹק  לְכָל־עַמִּי נְגִינָתָם כָּל־הַיֹּום׃</span> <span class="verse"><a name="15">15</a>הִשְׂבִּיעַנִי בַמְּרֹורִים הִרְוַנִי לַעֲנָה׃    ס</span> <span class="verse"><a name="16">16</a>וַיַּגְרֵס בֶּחָצָץ שִׁנָּי הִכְפִּישַׁנִי בָּאֵפֶר׃</span> <span class="verse"><a name="17">17</a>וַתִּזְנַח מִשָּׁלֹום נַפְשִׁי נָשִׁיתִי טֹובָה׃</span> <span class="verse"><a name="18">18</a>וָאֹמַר אָבַד נִצְחִי וְתֹוחַלְתִּי מֵיְהוָה׃    ס</span> <span class="verse"><a name="19">19</a>זְכָר־עָנְיִי וּמְרוּדִי לַעֲנָה וָרֹאשׁ׃</span> <span class="verse"><a name="20">20</a>זָכֹור תִּזְכֹּור [וְתָשִׁיחַ כ] (וְתָשֹׁוחַ ק) עָלַי נַפְשִׁי׃</span> <span class="verse"><a name="21">21</a>זֹאת אָשִׁיב אֶל־לִבִּי עַל־כֵּן אֹוחִיל׃    ס</span> <span class="verse"><a name="22">22</a>חַסְדֵי יְהוָה כִּי לֹא־תָמְנוּ כִּי לֹא־כָלוּ רַחֲמָיו׃</span> <span class="verse"><a name="23">23</a>חֲדָשִׁים לַבְּקָרִים רַבָּה אֱמוּנָתֶךָ׃</span> <span class="verse"><a name="24">24</a>חֶלְקִי יְהוָה אָמְרָה נַפְשִׁי עַל־כֵּן אֹוחִיל לֹו׃    ס</span> <span class="verse"><a name="25">25</a>טֹוב יְהוָה לְקֹוָו  לְנֶפֶשׁ תִּדְרְשֶׁנּוּ׃</span> <span class="verse"><a name="26">26</a>טֹוב וְיָחִיל וְדוּמָם לִתְשׁוּעַת יְהוָה׃</span> <span class="verse"><a name="27">27</a>טֹוב לַגֶּבֶר כִּי־יִשָּׂא עֹל בִּנְעוּרָיו׃    ס</span> <span class="verse"><a name="28">28</a>יֵשֵׁב בָּדָד וְיִדֹּם כִּי נָטַל עָלָיו׃</span> <span class="verse"><a name="29">29</a>יִתֵּן בֶּעָפָר פִּיהוּ אוּלַי יֵשׁ תִּקְוָה׃</span> <span class="verse"><a name="30">30</a>יִתֵּן לְמַכֵּהוּ לֶחִי יִשְׂבַּע בְּחֶרְפָּה׃    ס</span> <span class="verse"><a name="31">31</a>כִּי לֹא יִזְנַח לְעֹולָם אֲדֹנָי׃</span> <span class="verse"><a name="32">32</a>כִּי אִם־הֹוגָה וְרִחַם כְּרֹב [חַסְדֹּו כ] (חֲסָדָיו׃ ק)</span> <span class="verse"><a name="33">33</a>כִּי לֹא עִנָּה מִלִּבֹּו וַיַּגֶּה בְּנֵי־אִישׁ׃    ס</span> <span class="verse"><a name="34">34</a>לְדַכֵּא תַּחַת רַגְלָיו כֹּל אֲסִירֵי אָרֶץ׃</span> <span class="verse"><a name="35">35</a>לְהַטֹּות מִשְׁפַּט־גָּבֶר נֶגֶד פְּנֵי עֶלְיֹון׃</span> <span class="verse"><a name="36">36</a>לְעַוֵּת אָדָם בְּרִיבֹו אֲדֹנָי לֹא רָאָה׃    ס</span> <span class="verse"><a name="37">37</a>מִי זֶה אָמַר וַתֶּהִי אֲדֹנָי לֹא צִוָּה׃</span> <span class="verse"><a name="38">38</a>מִפִּי עֶלְיֹון לֹא תֵצֵא הָרָעֹות וְהַטֹּוב׃</span> <span class="verse"><a name="39">39</a>מַה־יִּתְאֹונֵן אָדָם חָי גֶּבֶר עַל־ [חֶטְאֹו כ] (חֲטָאָיו׃ ק)    ס</span> <span class="verse"><a name="40">40</a>נַחְפְּשָׂה דְרָכֵינוּ וְנַחְקֹרָה וְנָשׁוּבָה עַד־יְהוָה׃</span> <span class="verse"><a name="41">41</a>נִשָּׂא לְבָבֵנוּ אֶל־כַּפָּיִם אֶל־אֵל בַּשָּׁמָיִם׃</span> <span class="verse"><a name="42">42</a>נַחְנוּ פָשַׁעְנוּ וּמָרִינוּ אַתָּה לֹא סָלָחְתָּ׃    ס</span> <span class="verse"><a name="43">43</a>סַכֹּתָה בָאַף וַתִּרְדְּפֵנוּ הָרַגְתָּ לֹא חָמָלְתָּ׃</span> <span class="verse"><a name="44">44</a>סַכֹּותָה בֶעָנָן לָךְ מֵעֲבֹור תְּפִלָּה׃</span> <span class="verse"><a name="45">45</a>סְחִי וּמָאֹוס תְּשִׂימֵנוּ בְּקֶרֶב הָעַמִּים׃    ס</span> <span class="verse"><a name="46">46</a>פָּצוּ עָלֵינוּ פִּיהֶם כָּל־אֹיְבֵינוּ׃</span> <span class="verse"><a name="47">47</a>פַּחַד וָפַחַת הָיָה לָנוּ הַשֵּׁאת וְהַשָּׁבֶר׃</span> <span class="verse"><a name="48">48</a>פַּלְגֵי־מַיִם תֵּרַד עֵינִי עַל־שֶׁבֶר בַּת־עַמִּי׃    ס</span> <span class="verse"><a name="49">49</a>עֵינִי נִגְּרָה וְלֹא תִדְמֶה מֵאֵין הֲפֻגֹות׃</span> <span class="verse"><a name="50">50</a>עַד־יַשְׁקִיף וְיֵרֶא יְהוָה מִשָּׁמָיִם׃</span> <span class="verse"><a name="51">51</a>עֵינִי עֹולְלָה לְנַפְשִׁי מִכֹּל בְּנֹות עִירִי׃    ס</span> <span class="verse"><a name="52">52</a>צֹוד צָדוּנִי כַּצִּפֹּור אֹיְבַי חִנָּם׃</span> <span class="verse"><a name="53">53</a>צָמְתוּ בַבֹּור חַיָּי וַיַּדּוּ־אֶבֶן בִּי׃</span> <span class="verse"><a name="54">54</a>צָפוּ־מַיִם עַל־רֹאשִׁי אָמַרְתִּי נִגְזָרְתִּי׃    ס</span> <span class="verse"><a name="55">55</a>קָרָאתִי שִׁמְךָ יְהוָה מִבֹּור תַּחְתִּיֹּות׃</span> <span class="verse"><a name="56">56</a>קֹולִי שָׁמָעְתָּ אַל־תַּעְלֵם אָזְנְךָ לְרַוְחָתִי לְשַׁוְעָתִי׃</span> <span class="verse"><a name="57">57</a>קָרַבְתָּ בְּיֹום אֶקְרָאֶךָּ אָמַרְתָּ אַל־תִּירָא׃    ס</span> <span class="verse"><a name="58">58</a>רַבְתָּ אֲדֹנָי רִיבֵי נַפְשִׁי גָּאַלְתָּ חַיָּי׃</span> <span class="verse"><a name="59">59</a>רָאִיתָה יְהוָה עַוָּתָתִי שָׁפְטָה מִשְׁפָּטִי׃</span> <span class="verse"><a name="60">60</a>רָאִיתָה כָּל־נִקְמָתָם כָּל־מַחְשְׁבֹתָם לִי׃    ס</span> <span class="verse"><a name="61">61</a>שָׁמַעְתָּ חֶרְפָּתָם יְהוָה כָּל־מַחְשְׁבֹתָם עָלָי׃</span> <span class="verse"><a name="62">62</a>שִׂפְתֵי קָמַי וְהֶגְיֹונָם עָלַי כָּל־הַיֹּום׃</span> <span class="verse"><a name="63">63</a>שִׁבְתָּם וְקִימָתָם הַבִּיטָה אֲנִי מַנְגִּינָתָם׃    ס</span> <span class="verse"><a name="64">64</a>תָּשִׁיב לָהֶם גְּמוּל יְהוָה כְּמַעֲשֵׂה יְדֵיהֶם׃</span> <span class="verse"><a name="65">65</a>תִּתֵּן לָהֶם מְגִנַּת־לֵב תַּאֲלָתְךָ לָהֶם׃</span> <span class="verse"><a name="66">66</a>תִּרְדֹּף בְּאַף וְתַשְׁמִידֵם מִתַּחַת שְׁמֵי יְהוָה׃  פ</span> </p></div</div></div></body></html>