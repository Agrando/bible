<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/1sam/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/1sam">1 Samuel</a> &gt <strong>Chapter 31</strong></div><p><span class="verse"><a name="1">1</a>ופלשתים נלחמים בישראל וינסו אנשי ישראל מפני פלשתים ויפלו חללים בהר הגלבע׃</span> <span class="verse"><a name="2">2</a>וידבקו פלשתים את שאול ואת בניו ויכו פלשתים את יהונתן ואת אבינדב ואת מלכי שוע בני שאול׃</span> <span class="verse"><a name="3">3</a>ותכבד המלחמה אל שאול וימצאהו המורים אנשים בקשת ויחל מאד מהמורים׃</span> <span class="verse"><a name="4">4</a>ויאמר שאול לנשא כליו שלף חרבך ודקרני בה פן יבואו הערלים האלה ודקרני והתעללו בי ולא אבה נשא כליו כי ירא מאד ויקח שאול את החרב ויפל עליה׃</span> <span class="verse"><a name="5">5</a>וירא נשא כליו כי מת שאול ויפל גם הוא על חרבו וימת עמו׃</span> <span class="verse"><a name="6">6</a>וימת שאול ושלשת בניו ונשא כליו גם כל אנשיו ביום ההוא יחדו׃</span> <span class="verse"><a name="7">7</a>ויראו אנשי ישראל אשר בעבר העמק ואשר בעבר הירדן כי נסו אנשי ישראל וכי מתו שאול ובניו ויעזבו את הערים וינסו ויבאו פלשתים וישבו בהן׃</span> <span class="verse"><a name="8">8</a>ויהי ממחרת ויבאו פלשתים לפשט את החללים וימצאו את שאול ואת שלשת בניו נפלים בהר הגלבע׃</span> <span class="verse"><a name="9">9</a>ויכרתו את ראשו ויפשיטו את כליו וישלחו בארץ פלשתים סביב לבשר בית עצביהם ואת העם׃</span> <span class="verse"><a name="10">10</a>וישמו את כליו בית עשתרות ואת גויתו תקעו בחומת בית שן׃</span> <span class="verse"><a name="11">11</a>וישמעו אליו ישבי יביש גלעד את אשר עשו פלשתים לשאול׃</span> <span class="verse"><a name="12">12</a>ויקומו כל איש חיל וילכו כל הלילה ויקחו את גוית שאול ואת גוית בניו מחומת בית שן ויבאו יבשה וישרפו אתם שם׃</span> <span class="verse"><a name="13">13</a>ויקחו את עצמתיהם ויקברו תחת האשל ביבשה ויצמו שבעת ימים׃</span> </p></div</div></div></body></html>