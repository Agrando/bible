<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/1sam/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/1sam">1 Samuel</a> &gt <strong>Chapter 20</strong></div><p><span class="verse"><a name="1">1</a>ויברח דוד מנוית ברמה ויבא ויאמר לפני יהונתן מה עשיתי מה עוני ומה חטאתי לפני אביך כי מבקש את נפשי׃</span> <span class="verse"><a name="2">2</a>ויאמר לו חלילה לא תמות הנה לו עשה אבי דבר גדול או דבר קטן ולא יגלה את אזני ומדוע יסתיר אבי ממני את הדבר הזה אין זאת׃</span> <span class="verse"><a name="3">3</a>וישבע עוד דוד ויאמר ידע ידע אביך כי מצאתי חן בעיניך ויאמר אל ידע זאת יהונתן פן יעצב ואולם חי יהוה וחי נפשך כי כפשע ביני ובין המות׃</span> <span class="verse"><a name="4">4</a>ויאמר יהונתן אל דוד מה תאמר נפשך ואעשה לך׃</span> <span class="verse"><a name="5">5</a>ויאמר דוד אל יהונתן הנה חדש מחר ואנכי ישב אשב עם המלך לאכול ושלחתני ונסתרתי בשדה עד הערב השלשית׃</span> <span class="verse"><a name="6">6</a>אם פקד יפקדני אביך ואמרת נשאל נשאל ממני דוד לרוץ בית לחם עירו כי זבח הימים שם לכל המשפחה׃</span> <span class="verse"><a name="7">7</a>אם כה יאמר טוב שלום לעבדך ואם חרה יחרה לו דע כי כלתה הרעה מעמו׃</span> <span class="verse"><a name="8">8</a>ועשית חסד על עבדך כי בברית יהוה הבאת את עבדך עמך ואם יש בי עון המיתני אתה ועד אביך למה זה תביאני׃</span> <span class="verse"><a name="9">9</a>ויאמר יהונתן חלילה לך כי אם ידע אדע כי כלתה הרעה מעם אבי לבוא עליך ולא אתה אגיד לך׃</span> <span class="verse"><a name="10">10</a>ויאמר דוד אל יהונתן מי יגיד לי או מה יענך אביך קשה׃</span> <span class="verse"><a name="11">11</a>ויאמר יהונתן אל דוד לכה ונצא השדה ויצאו שניהם השדה׃</span> <span class="verse"><a name="12">12</a>ויאמר יהונתן אל דוד יהוה אלהי ישראל כי אחקר את אבי כעת מחר השלשית והנה טוב אל דוד ולא אז אשלח אליך וגליתי את אזנך׃</span> <span class="verse"><a name="13">13</a>כה יעשה יהוה ליהונתן וכה יסיף כי ייטב אל אבי את הרעה עליך וגליתי את אזנך ושלחתיך והלכת לשלום ויהי יהוה עמך כאשר היה עם אבי׃</span> <span class="verse"><a name="14">14</a>ולא אם עודני חי ולא תעשה עמדי חסד יהוה ולא אמות׃</span> <span class="verse"><a name="15">15</a>ולא תכרת את חסדך מעם ביתי עד עולם ולא בהכרת יהוה את איבי דוד איש מעל פני האדמה׃</span> <span class="verse"><a name="16">16</a>ויכרת יהונתן עם בית דוד ובקש יהוה מיד איבי דוד׃</span> <span class="verse"><a name="17">17</a>ויוסף יהונתן להשביע את דוד באהבתו אתו כי אהבת נפשו אהבו׃</span> <span class="verse"><a name="18">18</a>ויאמר לו יהונתן מחר חדש ונפקדת כי יפקד מושבך׃</span> <span class="verse"><a name="19">19</a>ושלשת תרד מאד ובאת אל המקום אשר נסתרת שם ביום המעשה וישבת אצל האבן האזל׃</span> <span class="verse"><a name="20">20</a>ואני שלשת החצים צדה אורה לשלח לי למטרה׃</span> <span class="verse"><a name="21">21</a>והנה אשלח את הנער לך מצא את החצים אם אמר אמר לנער הנה החצים ממך והנה קחנו ובאה כי שלום לך ואין דבר חי יהוה׃</span> <span class="verse"><a name="22">22</a>ואם כה אמר לעלם הנה החצים ממך והלאה לך כי שלחך יהוה׃</span> <span class="verse"><a name="23">23</a>והדבר אשר דברנו אני ואתה הנה יהוה ביני ובינך עד עולם׃</span> <span class="verse"><a name="24">24</a>ויסתר דוד בשדה ויהי החדש וישב המלך על הלחם לאכול׃</span> <span class="verse"><a name="25">25</a>וישב המלך על מושבו כפעם בפעם אל מושב הקיר ויקם יהונתן וישב אבנר מצד שאול ויפקד מקום דוד׃</span> <span class="verse"><a name="26">26</a>ולא דבר שאול מאומה ביום ההוא כי אמר מקרה הוא בלתי טהור הוא כי לא טהור׃</span> <span class="verse"><a name="27">27</a>ויהי ממחרת החדש השני ויפקד מקום דוד ויאמר שאול אל יהונתן בנו מדוע לא בא בן ישי גם תמול גם היום אל הלחם׃</span> <span class="verse"><a name="28">28</a>ויען יהונתן את שאול נשאל נשאל דוד מעמדי עד בית לחם׃</span> <span class="verse"><a name="29">29</a>ויאמר שלחני נא כי זבח משפחה לנו בעיר והוא צוה לי אחי ועתה אם מצאתי חן בעיניך אמלטה נא ואראה את אחי על כן לא בא אל שלחן המלך׃</span> <span class="verse"><a name="30">30</a>ויחר אף שאול ביהונתן ויאמר לו בן נעות המרדות הלוא ידעתי כי בחר אתה לבן ישי לבשתך ולבשת ערות אמך׃</span> <span class="verse"><a name="31">31</a>כי כל הימים אשר בן ישי חי על האדמה לא תכון אתה ומלכותך ועתה שלח וקח אתו אלי כי בן מות הוא׃</span> <span class="verse"><a name="32">32</a>ויען יהונתן את שאול אביו ויאמר אליו למה יומת מה עשה׃</span> <span class="verse"><a name="33">33</a>ויטל שאול את החנית עליו להכתו וידע יהונתן כי כלה היא מעם אביו להמית את דוד׃</span> <span class="verse"><a name="34">34</a>ויקם יהונתן מעם השלחן בחרי אף ולא אכל ביום החדש השני לחם כי נעצב אל דוד כי הכלמו אביו׃</span> <span class="verse"><a name="35">35</a>ויהי בבקר ויצא יהונתן השדה למועד דוד ונער קטן עמו׃</span> <span class="verse"><a name="36">36</a>ויאמר לנערו רץ מצא נא את החצים אשר אנכי מורה הנער רץ והוא ירה החצי להעברו׃</span> <span class="verse"><a name="37">37</a>ויבא הנער עד מקום החצי אשר ירה יהונתן ויקרא יהונתן אחרי הנער ויאמר הלוא החצי ממך והלאה׃</span> <span class="verse"><a name="38">38</a>ויקרא יהונתן אחרי הנער מהרה חושה אל תעמד וילקט נער יהונתן את החצי ויבא אל אדניו׃</span> <span class="verse"><a name="39">39</a>והנער לא ידע מאומה אך יהונתן ודוד ידעו את הדבר׃</span> <span class="verse"><a name="40">40</a>ויתן יהונתן את כליו אל הנער אשר לו ויאמר לו לך הביא העיר׃</span> <span class="verse"><a name="41">41</a>הנער בא ודוד קם מאצל הנגב ויפל לאפיו ארצה וישתחו שלש פעמים וישקו איש את רעהו ויבכו איש את רעהו עד דוד הגדיל׃</span> <span class="verse"><a name="42">42</a>ויאמר יהונתן לדוד לך לשלום אשר נשבענו שנינו אנחנו בשם יהוה לאמר יהוה יהיה ביני ובינך ובין זרעי ובין זרעך עד עולם ויקם וילך ויהונתן בא העיר׃</span> </p></div</div></div></body></html>