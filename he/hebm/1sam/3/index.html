<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/1sam/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/1sam">1 Samuel</a> &gt <strong>Chapter 3</strong></div><p><span class="verse"><a name="1">1</a>והנער שמואל משרת את יהוה לפני עלי ודבר יהוה היה יקר בימים ההם אין חזון נפרץ׃</span> <span class="verse"><a name="2">2</a>ויהי ביום ההוא ועלי שכב במקמו ועינו החלו כהות לא יוכל לראות׃</span> <span class="verse"><a name="3">3</a>ונר אלהים טרם יכבה ושמואל שכב בהיכל יהוה אשר שם ארון אלהים׃</span> <span class="verse"><a name="4">4</a>ויקרא יהוה אל שמואל ויאמר הנני׃</span> <span class="verse"><a name="5">5</a>וירץ אל עלי ויאמר הנני כי קראת לי ויאמר לא קראתי שוב שכב וילך וישכב׃</span> <span class="verse"><a name="6">6</a>ויסף יהוה קרא עוד שמואל ויקם שמואל וילך אל עלי ויאמר הנני כי קראת לי ויאמר לא קראתי בני שוב שכב׃</span> <span class="verse"><a name="7">7</a>ושמואל טרם ידע את יהוה וטרם יגלה אליו דבר יהוה׃</span> <span class="verse"><a name="8">8</a>ויסף יהוה קרא שמואל בשלשית ויקם וילך אל עלי ויאמר הנני כי קראת לי ויבן עלי כי יהוה קרא לנער׃</span> <span class="verse"><a name="9">9</a>ויאמר עלי לשמואל לך שכב והיה אם יקרא אליך ואמרת דבר יהוה כי שמע עבדך וילך שמואל וישכב במקומו׃</span> <span class="verse"><a name="10">10</a>ויבא יהוה ויתיצב ויקרא כפעם בפעם שמואל שמואל ויאמר שמואל דבר כי שמע עבדך׃</span> <span class="verse"><a name="11">11</a>ויאמר יהוה אל שמואל הנה אנכי עשה דבר בישראל אשר כל שמעו תצלינה שתי אזניו׃</span> <span class="verse"><a name="12">12</a>ביום ההוא אקים אל עלי את כל אשר דברתי אל ביתו החל וכלה׃</span> <span class="verse"><a name="13">13</a>והגדתי לו כי שפט אני את ביתו עד עולם בעון אשר ידע כי מקללים להם בניו ולא כהה בם׃</span> <span class="verse"><a name="14">14</a>ולכן נשבעתי לבית עלי אם יתכפר עון בית עלי בזבח ובמנחה עד עולם׃</span> <span class="verse"><a name="15">15</a>וישכב שמואל עד הבקר ויפתח את דלתות בית יהוה ושמואל ירא מהגיד את המראה אל עלי׃</span> <span class="verse"><a name="16">16</a>ויקרא עלי את שמואל ויאמר שמואל בני ויאמר הנני׃</span> <span class="verse"><a name="17">17</a>ויאמר מה הדבר אשר דבר אליך אל נא תכחד ממני כה יעשה לך אלהים וכה יוסיף אם תכחד ממני דבר מכל הדבר אשר דבר אליך׃</span> <span class="verse"><a name="18">18</a>ויגד לו שמואל את כל הדברים ולא כחד ממנו ויאמר יהוה הוא הטוב בעינו יעשה׃</span> <span class="verse"><a name="19">19</a>ויגדל שמואל ויהוה היה עמו ולא הפיל מכל דבריו ארצה׃</span> <span class="verse"><a name="20">20</a>וידע כל ישראל מדן ועד באר שבע כי נאמן שמואל לנביא ליהוה׃</span> <span class="verse"><a name="21">21</a>ויסף יהוה להראה בשלה כי נגלה יהוה אל שמואל בשלו בדבר יהוה׃</span> </p></div</div></div></body></html>