<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/1sam/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/1sam">1 Samuel</a> &gt <strong>Chapter 23</strong></div><p><span class="verse"><a name="1">1</a>ויגדו לדוד לאמר הנה פלשתים נלחמים בקעילה והמה שסים את הגרנות׃</span> <span class="verse"><a name="2">2</a>וישאל דוד ביהוה לאמר האלך והכיתי בפלשתים האלה ויאמר יהוה אל דוד לך והכית בפלשתים והושעת את קעילה׃</span> <span class="verse"><a name="3">3</a>ויאמרו אנשי דוד אליו הנה אנחנו פה ביהודה יראים ואף כי נלך קעלה אל מערכות פלשתים׃</span> <span class="verse"><a name="4">4</a>ויוסף עוד דוד לשאל ביהוה ויענהו יהוה ויאמר קום רד קעילה כי אני נתן את פלשתים בידך׃</span> <span class="verse"><a name="5">5</a>וילך דוד ואנשו קעילה וילחם בפלשתים וינהג את מקניהם ויך בהם מכה גדולה וישע דוד את ישבי קעילה׃</span> <span class="verse"><a name="6">6</a>ויהי בברח אביתר בן אחימלך אל דוד קעילה אפוד ירד בידו׃</span> <span class="verse"><a name="7">7</a>ויגד לשאול כי בא דוד קעילה ויאמר שאול נכר אתו אלהים בידי כי נסגר לבוא בעיר דלתים ובריח׃</span> <span class="verse"><a name="8">8</a>וישמע שאול את כל העם למלחמה לרדת קעילה לצור אל דוד ואל אנשיו׃</span> <span class="verse"><a name="9">9</a>וידע דוד כי עליו שאול מחריש הרעה ויאמר אל אביתר הכהן הגישה האפוד׃</span> <span class="verse"><a name="10">10</a>ויאמר דוד יהוה אלהי ישראל שמע שמע עבדך כי מבקש שאול לבוא אל קעילה לשחת לעיר בעבורי׃</span> <span class="verse"><a name="11">11</a>היסגרני בעלי קעילה בידו הירד שאול כאשר שמע עבדך יהוה אלהי ישראל הגד נא לעבדך ויאמר יהוה ירד׃</span> <span class="verse"><a name="12">12</a>ויאמר דוד היסגרו בעלי קעילה אתי ואת אנשי ביד שאול ויאמר יהוה יסגירו׃</span> <span class="verse"><a name="13">13</a>ויקם דוד ואנשיו כשש מאות איש ויצאו מקעלה ויתהלכו באשר יתהלכו ולשאול הגד כי נמלט דוד מקעילה ויחדל לצאת׃</span> <span class="verse"><a name="14">14</a>וישב דוד במדבר במצדות וישב בהר במדבר זיף ויבקשהו שאול כל הימים ולא נתנו אלהים בידו׃</span> <span class="verse"><a name="15">15</a>וירא דוד כי יצא שאול לבקש את נפשו ודוד במדבר זיף בחרשה׃</span> <span class="verse"><a name="16">16</a>ויקם יהונתן בן שאול וילך אל דוד חרשה ויחזק את ידו באלהים׃</span> <span class="verse"><a name="17">17</a>ויאמר אליו אל תירא כי לא תמצאך יד שאול אבי ואתה תמלך על ישראל ואנכי אהיה לך למשנה וגם שאול אבי ידע כן׃</span> <span class="verse"><a name="18">18</a>ויכרתו שניהם ברית לפני יהוה וישב דוד בחרשה ויהונתן הלך לביתו׃</span> <span class="verse"><a name="19">19</a>ויעלו זפים אל שאול הגבעתה לאמר הלוא דוד מסתתר עמנו במצדות בחרשה בגבעת החכילה אשר מימין הישימון׃</span> <span class="verse"><a name="20">20</a>ועתה לכל אות נפשך המלך לרדת רד ולנו הסגירו ביד המלך׃</span> <span class="verse"><a name="21">21</a>ויאמר שאול ברוכים אתם ליהוה כי חמלתם עלי׃</span> <span class="verse"><a name="22">22</a>לכו נא הכינו עוד ודעו וראו את מקומו אשר תהיה רגלו מי ראהו שם כי אמר אלי ערום יערם הוא׃</span> <span class="verse"><a name="23">23</a>וראו ודעו מכל המחבאים אשר יתחבא שם ושבתם אלי אל נכון והלכתי אתכם והיה אם ישנו בארץ וחפשתי אתו בכל אלפי יהודה׃</span> <span class="verse"><a name="24">24</a>ויקומו וילכו זיפה לפני שאול ודוד ואנשיו במדבר מעון בערבה אל ימין הישימון׃</span> <span class="verse"><a name="25">25</a>וילך שאול ואנשיו לבקש ויגדו לדוד וירד הסלע וישב במדבר מעון וישמע שאול וירדף אחרי דוד מדבר מעון׃</span> <span class="verse"><a name="26">26</a>וילך שאול מצד ההר מזה ודוד ואנשיו מצד ההר מזה ויהי דוד נחפז ללכת מפני שאול ושאול ואנשיו עטרים אל דוד ואל אנשיו לתפשם׃</span> <span class="verse"><a name="27">27</a>ומלאך בא אל שאול לאמר מהרה ולכה כי פשטו פלשתים על הארץ׃</span> <span class="verse"><a name="28">28</a>וישב שאול מרדף אחרי דוד וילך לקראת פלשתים על כן קראו למקום ההוא סלע המחלקות׃</span> <span class="verse"><a name="29">29</a>ויעל דוד משם וישב במצדות עין גדי׃</span> </p></div</div></div></body></html>