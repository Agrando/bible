<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/hag/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/hag">Haggai</a> &gt <strong>Chapter 1</strong></div><p><span class="verse"><a name="1">1</a>בשנת שתים לדריוש המלך בחדש הששי ביום אחד לחדש היה דבר יהוה ביד חגי הנביא אל זרבבל בן שאלתיאל פחת יהודה ואל יהושע בן יהוצדק הכהן הגדול לאמר׃</span> <span class="verse"><a name="2">2</a>כה אמר יהוה צבאות לאמר העם הזה אמרו לא עת בא עת בית יהוה להבנות׃</span> <span class="verse"><a name="3">3</a>ויהי דבר יהוה ביד חגי הנביא לאמר׃</span> <span class="verse"><a name="4">4</a>העת לכם אתם לשבת בבתיכם ספונים והבית הזה חרב׃</span> <span class="verse"><a name="5">5</a>ועתה כה אמר יהוה צבאות שימו לבבכם על דרכיכם׃</span> <span class="verse"><a name="6">6</a>זרעתם הרבה והבא מעט אכול ואין לשבעה שתו ואין לשכרה לבוש ואין לחם לו והמשתכר משתכר אל צרור נקוב׃</span> <span class="verse"><a name="7">7</a>כה אמר יהוה צבאות שימו לבבכם על דרכיכם׃</span> <span class="verse"><a name="8">8</a>עלו ההר והבאתם עץ ובנו הבית וארצה בו ואכבד אמר יהוה׃</span> <span class="verse"><a name="9">9</a>פנה אל הרבה והנה למעט והבאתם הבית ונפחתי בו יען מה נאם יהוה צבאות יען ביתי אשר הוא חרב ואתם רצים איש לביתו׃</span> <span class="verse"><a name="10">10</a>על כן עליכם כלאו שמים מטל והארץ כלאה יבולה׃</span> <span class="verse"><a name="11">11</a>ואקרא חרב על הארץ ועל ההרים ועל הדגן ועל התירוש ועל היצהר ועל אשר תוציא האדמה ועל האדם ועל הבהמה ועל כל יגיע כפים׃</span> <span class="verse"><a name="12">12</a>וישמע זרבבל בן שלתיאל ויהושע בן יהוצדק הכהן הגדול וכל שארית העם בקול יהוה אלהיהם ועל דברי חגי הנביא כאשר שלחו יהוה אלהיהם וייראו העם מפני יהוה׃</span> <span class="verse"><a name="13">13</a>ויאמר חגי מלאך יהוה במלאכות יהוה לעם לאמר אני אתכם נאם יהוה׃</span> <span class="verse"><a name="14">14</a>ויער יהוה את רוח זרבבל בן שלתיאל פחת יהודה ואת רוח יהושע בן יהוצדק הכהן הגדול ואת רוח כל שארית העם ויבאו ויעשו מלאכה בבית יהוה צבאות אלהיהם׃</span> <span class="verse"><a name="15">15</a>ביום עשרים וארבעה לחדש בששי בשנת שתים לדריוש המלך׃</span> </p></div</div></div></body></html>