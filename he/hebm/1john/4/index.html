<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/1john/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/1john">1 John</a> &gt <strong>Chapter 4</strong></div><p><span class="verse"><a name="1">1</a>אהובי אל תאמינו לכל רוח כי אם בחנו הרוחות אם מאלהים המה כי נביאי שקר רבים יצאו לעולם׃</span> <span class="verse"><a name="2">2</a>בזאת תכירו את רוח אלהים כל רוח המודה בישוע המשיח כי בא בבשר מאלהים הוא׃</span> <span class="verse"><a name="3">3</a>וכל רוח אשר איננו מודה בישוע האדון כי בא בבשר לא מאלהים הוא וזה הוא רוח צר המשיח אשר שמעתם עליו כי בוא יבא ועתה הנה הוא בעולם׃</span> <span class="verse"><a name="4">4</a>אתם הבנים הנכם מאלהים ונצחתם אתם כי אשר בכם גדול הוא מאשר בעולם׃</span> <span class="verse"><a name="5">5</a>המה מן העולם על כן מהעולם ידברו והעולם ישמע אליהם׃</span> <span class="verse"><a name="6">6</a>ואנחנו מאלהים הננו היודע את האלהים ישמע אלינו ואשר איננו מאלהים לא ישמע אלינו בזאת נכיר את רוח האמת ואת רוח התועה׃</span> <span class="verse"><a name="7">7</a>אהובי נאהב נא איש את רעהו כי האהבה מאלהים היא וכל אשר יאהב נולד מאלהים וידע את האלהים׃</span> <span class="verse"><a name="8">8</a>ואשר איננו אהב לא ידע את האלהים כי האלהים הוא אהבה׃</span> <span class="verse"><a name="9">9</a>בזאת נראתה אהבת האלהים לנו כי שלח האלהים את בנו את יחידו לעולם למען נחיה על ידו׃</span> <span class="verse"><a name="10">10</a>בזאת היא האהבה לא שאנחנו אהבנו את האלהים כי אם הוא אהב אותנו וישלח את בנו לכפרה על חטאתינו׃</span> <span class="verse"><a name="11">11</a>אהובי אם ככה אהב אתנו האלהים גם אנחנו חיבים לאהבה איש את רעהו׃</span> <span class="verse"><a name="12">12</a>את האלהים לא ראה איש מעולם ואם נאהב איש את רעהו האלהים יעמד בקרבנו ואהבתו נשלמה בנו׃</span> <span class="verse"><a name="13">13</a>בזאת נדע אשר בו נקום והוא בנו כי נתן לנו מרוחו׃</span> <span class="verse"><a name="14">14</a>ואנחנו חזינו ונעידה כי האב שלח את הבן מושיע העולם׃</span> <span class="verse"><a name="15">15</a>כל המודה כי ישוע הוא בן האלהים האלהים שכן בו והוא באלהים׃</span> <span class="verse"><a name="16">16</a>ואנחנו ידענו ונאמן באהבה אשר אלהים אהב אתנו האלהים הוא אהבה והעמד באהבה עמד באלהים והאלהים עמד בו׃</span> <span class="verse"><a name="17">17</a>ובזאת נשלמה בנו האהבה בהיות לנו בטחון ביום הדין כי כמהו כן גם אנחנו בעולם הזה׃</span> <span class="verse"><a name="18">18</a>אין אימה באהבה כי אם האהבה השלמה תגרש את האימה כי באימה מעצבה ואשר באימה איננו שלם באהבה׃</span> <span class="verse"><a name="19">19</a>אנחנו אהבים אתו כי הוא קדם לאהבה אתנו׃</span> <span class="verse"><a name="20">20</a>כי יאמר איש אהב אני את האלהים והוא שנא את אחיו כזב הוא כי אשר לא יאהב את אחיו אשר הוא ראה איככה יוכל לאהב את האלהים אשר איננו ראה אתו׃</span> <span class="verse"><a name="21">21</a>וזאת המצוה יש לנו מאתו כי האהב את האלהים יאהב גם את אחיו׃</span> </p></div</div></div></body></html>