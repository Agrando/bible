<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/1john/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/1john">1 John</a> &gt <strong>Chapter 2</strong></div><p><span class="verse"><a name="1">1</a>בני הנני כתב אליכם את זאת לבלתי תחטאו ואם יחטא איש יש לנו מליץ לפני אבינו ישוע המשיח הצדיק׃</span> <span class="verse"><a name="2">2</a>והוא כפרה על חטאתינו ולא על חטאתינו לבד כי גם על חטאת כל העולם׃</span> <span class="verse"><a name="3">3</a>ובזאת נדע כי הכרנו אותו אם נשמר את מצותיו׃</span> <span class="verse"><a name="4">4</a>האמר הכרתיו ואת מצותיו לא ישמר כזב הוא והאמת אין בו׃</span> <span class="verse"><a name="5">5</a>אבל השמר את דברו בו נשלמה באמת אהבת אלהים ובזאת נדע כי בו אנחנו׃</span> <span class="verse"><a name="6">6</a>האמר כי בו יעמד עליו להתהלך בדרך אשר גם הוא הלך׃</span> <span class="verse"><a name="7">7</a>אחי אינני כתב לכם מצוה חדשה כי אם מצוה ישנה אשר היתה לכם מראש והמצוה הישנה היא הדבר אשר שמעתם מראש׃</span> <span class="verse"><a name="8">8</a>ועוד מצוה חדשה אני כתב לכם אשר היא אמת גם בו גם בכם כי החשך עבר והאור האמתי כבר זורח׃</span> <span class="verse"><a name="9">9</a>האומר כי ישנו באור והוא שנא את אחיו עודנו בחשך׃</span> <span class="verse"><a name="10">10</a>האהב את אחיו יעמד באור ומכשול אין בו׃</span> <span class="verse"><a name="11">11</a>והשנא את אחיו בחשך הוא ובחשך יתהלך ולא ידע אנה הוא הלך כי החשך עור את עיניו׃</span> <span class="verse"><a name="12">12</a>הנני כתב אליכם הבנים יען כי נסלחו לכם חטאתיכם למען שמו׃</span> <span class="verse"><a name="13">13</a>כתב אני אליכם האבות יען כי הכרתם אתו אשר הוא מראש כתב אני אליכם הבחורים יען כי התגברתם על הרע כתב אני אליכם הילדים יען כי הכרתם את האב׃</span> <span class="verse"><a name="14">14</a>כתבתי אליכם האבות יען כי הכרתם אתו אשר הוא מראש כתבתי אליכם הבחורים יען כי חזקתם ודבר האלהים שכן בקרבכם והתגברתם על הרע׃</span> <span class="verse"><a name="15">15</a>אל תאהבו את החלד ואת דברי החלד אם יאהב איש את החלד אין בו אהבת האב׃</span> <span class="verse"><a name="16">16</a>כי כל אשר בחלד תאות הבשר ותאות העינים וגאות ההון איננו מן אבינו כי אם מן החלד׃</span> <span class="verse"><a name="17">17</a>והחלד עבור יעבר עם תאותיו והעשה רצון אלהים יעמד לעד׃</span> <span class="verse"><a name="18">18</a>ילדי הנה השעה האחרונה באה וכאשר שמעתם כי יבא צר המשיח כן עתה רבו צרי המשיח ובזאת נדע כי היא השעה האחרונה׃</span> <span class="verse"><a name="19">19</a>מאתנו יצאו אך לא משלנו היו כי אלו היו משלנו כי אז היו עמדים עמנו אבל למען יגלו כי לא כלם משלנו המה׃</span> <span class="verse"><a name="20">20</a>ואתם המשחה לכם מאת הקדוש וידעתם הכל׃</span> <span class="verse"><a name="21">21</a>לא כתבתי אליכם יען כי לא ידעתם את האמת אך יען כי ידעתם אתה ואשר כל כזב איננו מן האמת׃</span> <span class="verse"><a name="22">22</a>מי הוא הכזב אם לא המכחש בישוע לאמר כי איננו המשיח זה הוא צר המשיח המכחש באב ובבן׃</span> <span class="verse"><a name="23">23</a>כל המכחש בבן גם האב אין לו׃</span> <span class="verse"><a name="24">24</a>ואתם יקם נא בכם הדבר אשר שמעתם מראש ואם יקום בכם אשר שמעתם מראש אז גם אתם תקומו בבן ובאב׃</span> <span class="verse"><a name="25">25</a>וההבטחה אשר הבטיחנו היא חיי עולמים׃</span> <span class="verse"><a name="26">26</a>זאת כתבתי אליכם מפני המתעים אתכם׃</span> <span class="verse"><a name="27">27</a>ואתם המשחה אשר קבלתם מאתו עמדת בכם ולא תצטרכו לאיש אשר ילמדכם כי אם כאשר תלמד אתכם המשחה בכל דבר היא האמת ואיננה כזב וכאשר למדה אתכם כן תעמדו בו׃</span> <span class="verse"><a name="28">28</a>ועתה בנים עמדו בו למען יאמץ לבנו בהראותו ולא נבוש מפניו בבואו׃</span> <span class="verse"><a name="29">29</a>אם ידעתם כי צדיק הוא דעו כי כל עשה צדקה נולד ממנו׃</span> </p></div</div></div></body></html>