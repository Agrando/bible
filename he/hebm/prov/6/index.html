<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/prov/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/prov">Proverbs</a> &gt <strong>Chapter 6</strong></div><p><span class="verse"><a name="1">1</a>בני אם ערבת לרעך תקעת לזר כפיך׃</span> <span class="verse"><a name="2">2</a>נוקשת באמרי פיך נלכדת באמרי פיך׃</span> <span class="verse"><a name="3">3</a>עשה זאת אפוא בני והנצל כי באת בכף רעך לך התרפס ורהב רעיך׃</span> <span class="verse"><a name="4">4</a>אל תתן שנה לעיניך ותנומה לעפעפיך׃</span> <span class="verse"><a name="5">5</a>הנצל כצבי מיד וכצפור מיד יקוש׃</span> <span class="verse"><a name="6">6</a>לך אל נמלה עצל ראה דרכיה וחכם׃</span> <span class="verse"><a name="7">7</a>אשר אין לה קצין שטר ומשל׃</span> <span class="verse"><a name="8">8</a>תכין בקיץ לחמה אגרה בקציר מאכלה׃</span> <span class="verse"><a name="9">9</a>עד מתי עצל תשכב מתי תקום משנתך׃</span> <span class="verse"><a name="10">10</a>מעט שנות מעט תנומות מעט חבק ידים לשכב׃</span> <span class="verse"><a name="11">11</a>ובא כמהלך ראשך ומחסרך כאיש מגן׃</span> <span class="verse"><a name="12">12</a>אדם בליעל איש און הולך עקשות פה׃</span> <span class="verse"><a name="13">13</a>קרץ בעינו מלל ברגלו מרה באצבעתיו׃</span> <span class="verse"><a name="14">14</a>תהפכות בלבו חרש רע בכל עת מדנים ישלח׃</span> <span class="verse"><a name="15">15</a>על כן פתאם יבוא אידו פתע ישבר ואין מרפא׃</span> <span class="verse"><a name="16">16</a>שש הנה שנא יהוה ושבע תועבות נפשו׃</span> <span class="verse"><a name="17">17</a>עינים רמות לשון שקר וידים שפכות דם נקי׃</span> <span class="verse"><a name="18">18</a>לב חרש מחשבות און רגלים ממהרות לרוץ לרעה׃</span> <span class="verse"><a name="19">19</a>יפיח כזבים עד שקר ומשלח מדנים בין אחים׃</span> <span class="verse"><a name="20">20</a>נצר בני מצות אביך ואל תטש תורת אמך׃</span> <span class="verse"><a name="21">21</a>קשרם על לבך תמיד ענדם על גרגרתך׃</span> <span class="verse"><a name="22">22</a>בהתהלכך תנחה אתך בשכבך תשמר עליך והקיצות היא תשיחך׃</span> <span class="verse"><a name="23">23</a>כי נר מצוה ותורה אור ודרך חיים תוכחות מוסר׃</span> <span class="verse"><a name="24">24</a>לשמרך מאשת רע מחלקת לשון נכריה׃</span> <span class="verse"><a name="25">25</a>אל תחמד יפיה בלבבך ואל תקחך בעפעפיה׃</span> <span class="verse"><a name="26">26</a>כי בעד אשה זונה עד ככר לחם ואשת איש נפש יקרה תצוד׃</span> <span class="verse"><a name="27">27</a>היחתה איש אש בחיקו ובגדיו לא תשרפנה׃</span> <span class="verse"><a name="28">28</a>אם יהלך איש על הגחלים ורגליו לא תכוינה׃</span> <span class="verse"><a name="29">29</a>כן הבא אל אשת רעהו לא ינקה כל הנגע בה׃</span> <span class="verse"><a name="30">30</a>לא יבוזו לגנב כי יגנוב למלא נפשו כי ירעב׃</span> <span class="verse"><a name="31">31</a>ונמצא ישלם שבעתים את כל הון ביתו יתן׃</span> <span class="verse"><a name="32">32</a>נאף אשה חסר לב משחית נפשו הוא יעשנה׃</span> <span class="verse"><a name="33">33</a>נגע וקלון ימצא וחרפתו לא תמחה׃</span> <span class="verse"><a name="34">34</a>כי קנאה חמת גבר ולא יחמול ביום נקם׃</span> <span class="verse"><a name="35">35</a>לא ישא פני כל כפר ולא יאבה כי תרבה שחד׃</span> </p></div</div></div></body></html>