<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/prov/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/prov">Proverbs</a> &gt <strong>Chapter 20</strong></div><p><span class="verse"><a name="1">1</a>לץ היין המה שכר וכל שגה בו לא יחכם׃</span> <span class="verse"><a name="2">2</a>נהם ככפיר אימת מלך מתעברו חוטא נפשו׃</span> <span class="verse"><a name="3">3</a>כבוד לאיש שבת מריב וכל אויל יתגלע׃</span> <span class="verse"><a name="4">4</a>מחרף עצל לא יחרש ישאל בקציר ואין׃</span> <span class="verse"><a name="5">5</a>מים עמקים עצה בלב איש ואיש תבונה ידלנה׃</span> <span class="verse"><a name="6">6</a>רב אדם יקרא איש חסדו ואיש אמונים מי ימצא׃</span> <span class="verse"><a name="7">7</a>מתהלך בתמו צדיק אשרי בניו אחריו׃</span> <span class="verse"><a name="8">8</a>מלך יושב על כסא דין מזרה בעיניו כל רע׃</span> <span class="verse"><a name="9">9</a>מי יאמר זכיתי לבי טהרתי מחטאתי׃</span> <span class="verse"><a name="10">10</a>אבן ואבן איפה ואיפה תועבת יהוה גם שניהם׃</span> <span class="verse"><a name="11">11</a>גם במעלליו יתנכר נער אם זך ואם ישר פעלו׃</span> <span class="verse"><a name="12">12</a>אזן שמעת ועין ראה יהוה עשה גם שניהם׃</span> <span class="verse"><a name="13">13</a>אל תאהב שנה פן תורש פקח עיניך שבע לחם׃</span> <span class="verse"><a name="14">14</a>רע רע יאמר הקונה ואזל לו אז יתהלל׃</span> <span class="verse"><a name="15">15</a>יש זהב ורב פנינים וכלי יקר שפתי דעת׃</span> <span class="verse"><a name="16">16</a>לקח בגדו כי ערב זר ובעד נכרים חבלהו׃</span> <span class="verse"><a name="17">17</a>ערב לאיש לחם שקר ואחר ימלא פיהו חצץ׃</span> <span class="verse"><a name="18">18</a>מחשבות בעצה תכון ובתחבלות עשה מלחמה׃</span> <span class="verse"><a name="19">19</a>גולה סוד הולך רכיל ולפתה שפתיו לא תתערב׃</span> <span class="verse"><a name="20">20</a>מקלל אביו ואמו ידעך נרו באישון חשך׃</span> <span class="verse"><a name="21">21</a>נחלה מבחלת בראשנה ואחריתה לא תברך׃</span> <span class="verse"><a name="22">22</a>אל תאמר אשלמה רע קוה ליהוה וישע לך׃</span> <span class="verse"><a name="23">23</a>תועבת יהוה אבן ואבן ומאזני מרמה לא טוב׃</span> <span class="verse"><a name="24">24</a>מיהוה מצעדי גבר ואדם מה יבין דרכו׃</span> <span class="verse"><a name="25">25</a>מוקש אדם ילע קדש ואחר נדרים לבקר׃</span> <span class="verse"><a name="26">26</a>מזרה רשעים מלך חכם וישב עליהם אופן׃</span> <span class="verse"><a name="27">27</a>נר יהוה נשמת אדם חפש כל חדרי בטן׃</span> <span class="verse"><a name="28">28</a>חסד ואמת יצרו מלך וסעד בחסד כסאו׃</span> <span class="verse"><a name="29">29</a>תפארת בחורים כחם והדר זקנים שיבה׃</span> <span class="verse"><a name="30">30</a>חברות פצע תמריק ברע ומכות חדרי בטן׃</span> </p></div</div></div></body></html>