<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 31</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/prov/31"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/prov">Proverbs</a> &gt <strong>Chapter 31</strong></div><p><span class="verse"><a name="1">1</a>דברי למואל מלך משא אשר יסרתו אמו׃</span> <span class="verse"><a name="2">2</a>מה ברי ומה בר בטני ומה בר נדרי׃</span> <span class="verse"><a name="3">3</a>אל תתן לנשים חילך ודרכיך למחות מלכין׃</span> <span class="verse"><a name="4">4</a>אל למלכים למואל אל למלכים שתו יין ולרוזנים או שכר׃</span> <span class="verse"><a name="5">5</a>פן ישתה וישכח מחקק וישנה דין כל בני עני׃</span> <span class="verse"><a name="6">6</a>תנו שכר לאובד ויין למרי נפש׃</span> <span class="verse"><a name="7">7</a>ישתה וישכח רישו ועמלו לא יזכר עוד׃</span> <span class="verse"><a name="8">8</a>פתח פיך לאלם אל דין כל בני חלוף׃</span> <span class="verse"><a name="9">9</a>פתח פיך שפט צדק ודין עני ואביון׃</span> <span class="verse"><a name="10">10</a>אשת חיל מי ימצא ורחק מפנינים מכרה׃</span> <span class="verse"><a name="11">11</a>בטח בה לב בעלה ושלל לא יחסר׃</span> <span class="verse"><a name="12">12</a>גמלתהו טוב ולא רע כל ימי חייה׃</span> <span class="verse"><a name="13">13</a>דרשה צמר ופשתים ותעש בחפץ כפיה׃</span> <span class="verse"><a name="14">14</a>היתה כאניות סוחר ממרחק תביא לחמה׃</span> <span class="verse"><a name="15">15</a>ותקם בעוד לילה ותתן טרף לביתה וחק לנערתיה׃</span> <span class="verse"><a name="16">16</a>זממה שדה ותקחהו מפרי כפיה נטע כרם׃</span> <span class="verse"><a name="17">17</a>חגרה בעוז מתניה ותאמץ זרעותיה׃</span> <span class="verse"><a name="18">18</a>טעמה כי טוב סחרה לא יכבה בליל נרה׃</span> <span class="verse"><a name="19">19</a>ידיה שלחה בכישור וכפיה תמכו פלך׃</span> <span class="verse"><a name="20">20</a>כפה פרשה לעני וידיה שלחה לאביון׃</span> <span class="verse"><a name="21">21</a>לא תירא לביתה משלג כי כל ביתה לבש שנים׃</span> <span class="verse"><a name="22">22</a>מרבדים עשתה לה שש וארגמן לבושה׃</span> <span class="verse"><a name="23">23</a>נודע בשערים בעלה בשבתו עם זקני ארץ׃</span> <span class="verse"><a name="24">24</a>סדין עשתה ותמכר וחגור נתנה לכנעני׃</span> <span class="verse"><a name="25">25</a>עז והדר לבושה ותשחק ליום אחרון׃</span> <span class="verse"><a name="26">26</a>פיה פתחה בחכמה ותורת חסד על לשונה׃</span> <span class="verse"><a name="27">27</a>צופיה הליכות ביתה ולחם עצלות לא תאכל׃</span> <span class="verse"><a name="28">28</a>קמו בניה ויאשרוה בעלה ויהללה׃</span> <span class="verse"><a name="29">29</a>רבות בנות עשו חיל ואת עלית על כלנה׃</span> <span class="verse"><a name="30">30</a>שקר החן והבל היפי אשה יראת יהוה היא תתהלל׃</span> <span class="verse"><a name="31">31</a>תנו לה מפרי ידיה ויהללוה בשערים מעשיה׃</span> </p></div</div></div></body></html>