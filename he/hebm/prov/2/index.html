<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/prov/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/prov">Proverbs</a> &gt <strong>Chapter 2</strong></div><p><span class="verse"><a name="1">1</a>בני אם תקח אמרי ומצותי תצפן אתך׃</span> <span class="verse"><a name="2">2</a>להקשיב לחכמה אזנך תטה לבך לתבונה׃</span> <span class="verse"><a name="3">3</a>כי אם לבינה תקרא לתבונה תתן קולך׃</span> <span class="verse"><a name="4">4</a>אם תבקשנה ככסף וכמטמונים תחפשנה׃</span> <span class="verse"><a name="5">5</a>אז תבין יראת יהוה ודעת אלהים תמצא׃</span> <span class="verse"><a name="6">6</a>כי יהוה יתן חכמה מפיו דעת ותבונה׃</span> <span class="verse"><a name="7">7</a>וצפן לישרים תושיה מגן להלכי תם׃</span> <span class="verse"><a name="8">8</a>לנצר ארחות משפט ודרך חסידו ישמר׃</span> <span class="verse"><a name="9">9</a>אז תבין צדק ומשפט ומישרים כל מעגל טוב׃</span> <span class="verse"><a name="10">10</a>כי תבוא חכמה בלבך ודעת לנפשך ינעם׃</span> <span class="verse"><a name="11">11</a>מזמה תשמר עליך תבונה תנצרכה׃</span> <span class="verse"><a name="12">12</a>להצילך מדרך רע מאיש מדבר תהפכות׃</span> <span class="verse"><a name="13">13</a>העזבים ארחות ישר ללכת בדרכי חשך׃</span> <span class="verse"><a name="14">14</a>השמחים לעשות רע יגילו בתהפכות רע׃</span> <span class="verse"><a name="15">15</a>אשר ארחתיהם עקשים ונלוזים במעגלותם׃</span> <span class="verse"><a name="16">16</a>להצילך מאשה זרה מנכריה אמריה החליקה׃</span> <span class="verse"><a name="17">17</a>העזבת אלוף נעוריה ואת ברית אלהיה שכחה׃</span> <span class="verse"><a name="18">18</a>כי שחה אל מות ביתה ואל רפאים מעגלתיה׃</span> <span class="verse"><a name="19">19</a>כל באיה לא ישובון ולא ישיגו ארחות חיים׃</span> <span class="verse"><a name="20">20</a>למען תלך בדרך טובים וארחות צדיקים תשמר׃</span> <span class="verse"><a name="21">21</a>כי ישרים ישכנו ארץ ותמימים יותרו בה׃</span> <span class="verse"><a name="22">22</a>ורשעים מארץ יכרתו ובוגדים יסחו ממנה׃</span> </p></div</div></div></body></html>