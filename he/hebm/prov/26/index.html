<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 26</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/prov/26"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/prov">Proverbs</a> &gt <strong>Chapter 26</strong></div><p><span class="verse"><a name="1">1</a>כשלג בקיץ וכמטר בקציר כן לא נאוה לכסיל כבוד׃</span> <span class="verse"><a name="2">2</a>כצפור לנוד כדרור לעוף כן קללת חנם לא תבא׃</span> <span class="verse"><a name="3">3</a>שוט לסוס מתג לחמור ושבט לגו כסילים׃</span> <span class="verse"><a name="4">4</a>אל תען כסיל כאולתו פן תשוה לו גם אתה׃</span> <span class="verse"><a name="5">5</a>ענה כסיל כאולתו פן יהיה חכם בעיניו׃</span> <span class="verse"><a name="6">6</a>מקצה רגלים חמס שתה שלח דברים ביד כסיל׃</span> <span class="verse"><a name="7">7</a>דליו שקים מפסח ומשל בפי כסילים׃</span> <span class="verse"><a name="8">8</a>כצרור אבן במרגמה כן נותן לכסיל כבוד׃</span> <span class="verse"><a name="9">9</a>חוח עלה ביד שכור ומשל בפי כסילים׃</span> <span class="verse"><a name="10">10</a>רב מחולל כל ושכר כסיל ושכר עברים׃</span> <span class="verse"><a name="11">11</a>ככלב שב על קאו כסיל שונה באולתו׃</span> <span class="verse"><a name="12">12</a>ראית איש חכם בעיניו תקוה לכסיל ממנו׃</span> <span class="verse"><a name="13">13</a>אמר עצל שחל בדרך ארי בין הרחבות׃</span> <span class="verse"><a name="14">14</a>הדלת תסוב על צירה ועצל על מטתו׃</span> <span class="verse"><a name="15">15</a>טמן עצל ידו בצלחת נלאה להשיבה אל פיו׃</span> <span class="verse"><a name="16">16</a>חכם עצל בעיניו משבעה משיבי טעם׃</span> <span class="verse"><a name="17">17</a>מחזיק באזני כלב עבר מתעבר על ריב לא לו׃</span> <span class="verse"><a name="18">18</a>כמתלהלה הירה זקים חצים ומות׃</span> <span class="verse"><a name="19">19</a>כן איש רמה את רעהו ואמר הלא משחק אני׃</span> <span class="verse"><a name="20">20</a>באפס עצים תכבה אש ובאין נרגן ישתק מדון׃</span> <span class="verse"><a name="21">21</a>פחם לגחלים ועצים לאש ואיש מדונים לחרחר ריב׃</span> <span class="verse"><a name="22">22</a>דברי נרגן כמתלהמים והם ירדו חדרי בטן׃</span> <span class="verse"><a name="23">23</a>כסף סיגים מצפה על חרש שפתים דלקים ולב רע׃</span> <span class="verse"><a name="24">24</a>בשפתו ינכר שונא ובקרבו ישית מרמה׃</span> <span class="verse"><a name="25">25</a>כי יחנן קולו אל תאמן בו כי שבע תועבות בלבו׃</span> <span class="verse"><a name="26">26</a>תכסה שנאה במשאון תגלה רעתו בקהל׃</span> <span class="verse"><a name="27">27</a>כרה שחת בה יפל וגלל אבן אליו תשוב׃</span> <span class="verse"><a name="28">28</a>לשון שקר ישנא דכיו ופה חלק יעשה מדחה׃</span> </p></div</div></div></body></html>