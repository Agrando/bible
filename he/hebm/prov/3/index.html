<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/prov/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/prov">Proverbs</a> &gt <strong>Chapter 3</strong></div><p><span class="verse"><a name="1">1</a>בני תורתי אל תשכח ומצותי יצר לבך׃</span> <span class="verse"><a name="2">2</a>כי ארך ימים ושנות חיים ושלום יוסיפו לך׃</span> <span class="verse"><a name="3">3</a>חסד ואמת אל יעזבך קשרם על גרגרותיך כתבם על לוח לבך׃</span> <span class="verse"><a name="4">4</a>ומצא חן ושכל טוב בעיני אלהים ואדם׃</span> <span class="verse"><a name="5">5</a>בטח אל יהוה בכל לבך ואל בינתך אל תשען׃</span> <span class="verse"><a name="6">6</a>בכל דרכיך דעהו והוא יישר ארחתיך׃</span> <span class="verse"><a name="7">7</a>אל תהי חכם בעיניך ירא את יהוה וסור מרע׃</span> <span class="verse"><a name="8">8</a>רפאות תהי לשרך ושקוי לעצמותיך׃</span> <span class="verse"><a name="9">9</a>כבד את יהוה מהונך ומראשית כל תבואתך׃</span> <span class="verse"><a name="10">10</a>וימלאו אסמיך שבע ותירוש יקביך יפרצו׃</span> <span class="verse"><a name="11">11</a>מוסר יהוה בני אל תמאס ואל תקץ בתוכחתו׃</span> <span class="verse"><a name="12">12</a>כי את אשר יאהב יהוה יוכיח וכאב את בן ירצה׃</span> <span class="verse"><a name="13">13</a>אשרי אדם מצא חכמה ואדם יפיק תבונה׃</span> <span class="verse"><a name="14">14</a>כי טוב סחרה מסחר כסף ומחרוץ תבואתה׃</span> <span class="verse"><a name="15">15</a>יקרה היא מפניים וכל חפציך לא ישוו בה׃</span> <span class="verse"><a name="16">16</a>ארך ימים בימינה בשמאולה עשר וכבוד׃</span> <span class="verse"><a name="17">17</a>דרכיה דרכי נעם וכל נתיבותיה שלום׃</span> <span class="verse"><a name="18">18</a>עץ חיים היא למחזיקים בה ותמכיה מאשר׃</span> <span class="verse"><a name="19">19</a>יהוה בחכמה יסד ארץ כונן שמים בתבונה׃</span> <span class="verse"><a name="20">20</a>בדעתו תהומות נבקעו ושחקים ירעפו טל׃</span> <span class="verse"><a name="21">21</a>בני אל ילזו מעיניך נצר תשיה ומזמה׃</span> <span class="verse"><a name="22">22</a>ויהיו חיים לנפשך וחן לגרגרתיך׃</span> <span class="verse"><a name="23">23</a>אז תלך לבטח דרכך ורגלך לא תגוף׃</span> <span class="verse"><a name="24">24</a>אם תשכב לא תפחד ושכבת וערבה שנתך׃</span> <span class="verse"><a name="25">25</a>אל תירא מפחד פתאם ומשאת רשעים כי תבא׃</span> <span class="verse"><a name="26">26</a>כי יהוה יהיה בכסלך ושמר רגלך מלכד׃</span> <span class="verse"><a name="27">27</a>אל תמנע טוב מבעליו בהיות לאל ידיך לעשות׃</span> <span class="verse"><a name="28">28</a>אל תאמר לרעיך לך ושוב ומחר אתן ויש אתך׃</span> <span class="verse"><a name="29">29</a>אל תחרש על רעך רעה והוא יושב לבטח אתך׃</span> <span class="verse"><a name="30">30</a>אל תרוב עם אדם חנם אם לא גמלך רעה׃</span> <span class="verse"><a name="31">31</a>אל תקנא באיש חמס ואל תבחר בכל דרכיו׃</span> <span class="verse"><a name="32">32</a>כי תועבת יהוה נלוז ואת ישרים סודו׃</span> <span class="verse"><a name="33">33</a>מארת יהוה בבית רשע ונוה צדיקים יברך׃</span> <span class="verse"><a name="34">34</a>אם ללצים הוא יליץ ולעניים יתן חן׃</span> <span class="verse"><a name="35">35</a>כבוד חכמים ינחלו וכסילים מרים קלון׃</span> </p></div</div></div></body></html>