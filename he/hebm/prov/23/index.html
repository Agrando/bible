<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/prov/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/prov">Proverbs</a> &gt <strong>Chapter 23</strong></div><p><span class="verse"><a name="1">1</a>כי תשב ללחום את מושל בין תבין את אשר לפניך׃</span> <span class="verse"><a name="2">2</a>ושמת שכין בלעך אם בעל נפש אתה׃</span> <span class="verse"><a name="3">3</a>אל תתאו למטעמותיו והוא לחם כזבים׃</span> <span class="verse"><a name="4">4</a>אל תיגע להעשיר מבינתך חדל׃</span> <span class="verse"><a name="5">5</a>התעוף עיניך בו ואיננו כי עשה יעשה לו כנפים כנשר ועיף השמים׃</span> <span class="verse"><a name="6">6</a>אל תלחם את לחם רע עין ואל תתאו למטעמתיו׃</span> <span class="verse"><a name="7">7</a>כי כמו שער בנפשו כן הוא אכל ושתה יאמר לך ולבו בל עמך׃</span> <span class="verse"><a name="8">8</a>פתך אכלת תקיאנה ושחת דבריך הנעימים׃</span> <span class="verse"><a name="9">9</a>באזני כסיל אל תדבר כי יבוז לשכל מליך׃</span> <span class="verse"><a name="10">10</a>אל תסג גבול עולם ובשדי יתומים אל תבא׃</span> <span class="verse"><a name="11">11</a>כי גאלם חזק הוא יריב את ריבם אתך׃</span> <span class="verse"><a name="12">12</a>הביאה למוסר לבך ואזנך לאמרי דעת׃</span> <span class="verse"><a name="13">13</a>אל תמנע מנער מוסר כי תכנו בשבט לא ימות׃</span> <span class="verse"><a name="14">14</a>אתה בשבט תכנו ונפשו משאול תציל׃</span> <span class="verse"><a name="15">15</a>בני אם חכם לבך ישמח לבי גם אני׃</span> <span class="verse"><a name="16">16</a>ותעלזנה כליותי בדבר שפתיך מישרים׃</span> <span class="verse"><a name="17">17</a>אל יקנא לבך בחטאים כי אם ביראת יהוה כל היום׃</span> <span class="verse"><a name="18">18</a>כי אם יש אחרית ותקותך לא תכרת׃</span> <span class="verse"><a name="19">19</a>שמע אתה בני וחכם ואשר בדרך לבך׃</span> <span class="verse"><a name="20">20</a>אל תהי בסבאי יין בזללי בשר למו׃</span> <span class="verse"><a name="21">21</a>כי סבא וזולל יורש וקרעים תלביש נומה׃</span> <span class="verse"><a name="22">22</a>שמע לאביך זה ילדך ואל תבוז כי זקנה אמך׃</span> <span class="verse"><a name="23">23</a>אמת קנה ואל תמכר חכמה ומוסר ובינה׃</span> <span class="verse"><a name="24">24</a>גול יגול אבי צדיק יולד חכם וישמח בו׃</span> <span class="verse"><a name="25">25</a>ישמח אביך ואמך ותגל יולדתך׃</span> <span class="verse"><a name="26">26</a>תנה בני לבך לי ועיניך דרכי תרצנה׃</span> <span class="verse"><a name="27">27</a>כי שוחה עמקה זונה ובאר צרה נכריה׃</span> <span class="verse"><a name="28">28</a>אף היא כחתף תארב ובוגדים באדם תוסף׃</span> <span class="verse"><a name="29">29</a>למי אוי למי אבוי למי מדונים למי שיח למי פצעים חנם למי חכללות עינים׃</span> <span class="verse"><a name="30">30</a>למאחרים על היין לבאים לחקר ממסך׃</span> <span class="verse"><a name="31">31</a>אל תרא יין כי יתאדם כי יתן בכיס עינו יתהלך במישרים׃</span> <span class="verse"><a name="32">32</a>אחריתו כנחש ישך וכצפעני יפרש׃</span> <span class="verse"><a name="33">33</a>עיניך יראו זרות ולבך ידבר תהפכות׃</span> <span class="verse"><a name="34">34</a>והיית כשכב בלב ים וכשכב בראש חבל׃</span> <span class="verse"><a name="35">35</a>הכוני בל חליתי הלמוני בל ידעתי מתי אקיץ אוסיף אבקשנו עוד׃</span> </p></div</div></div></body></html>