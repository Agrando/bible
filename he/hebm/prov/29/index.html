<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 29</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/prov/29"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/prov">Proverbs</a> &gt <strong>Chapter 29</strong></div><p><span class="verse"><a name="1">1</a>איש תוכחות מקשה ערף פתע ישבר ואין מרפא׃</span> <span class="verse"><a name="2">2</a>ברבות צדיקים ישמח העם ובמשל רשע יאנח עם׃</span> <span class="verse"><a name="3">3</a>איש אהב חכמה ישמח אביו ורעה זונות יאבד הון׃</span> <span class="verse"><a name="4">4</a>מלך במשפט יעמיד ארץ ואיש תרומות יהרסנה׃</span> <span class="verse"><a name="5">5</a>גבר מחליק על רעהו רשת פורש על פעמיו׃</span> <span class="verse"><a name="6">6</a>בפשע איש רע מוקש וצדיק ירון ושמח׃</span> <span class="verse"><a name="7">7</a>ידע צדיק דין דלים רשע לא יבין דעת׃</span> <span class="verse"><a name="8">8</a>אנשי לצון יפיחו קריה וחכמים ישיבו אף׃</span> <span class="verse"><a name="9">9</a>איש חכם נשפט את איש אויל ורגז ושחק ואין נחת׃</span> <span class="verse"><a name="10">10</a>אנשי דמים ישנאו תם וישרים יבקשו נפשו׃</span> <span class="verse"><a name="11">11</a>כל רוחו יוציא כסיל וחכם באחור ישבחנה׃</span> <span class="verse"><a name="12">12</a>משל מקשיב על דבר שקר כל משרתיו רשעים׃</span> <span class="verse"><a name="13">13</a>רש ואיש תככים נפגשו מאיר עיני שניהם יהוה׃</span> <span class="verse"><a name="14">14</a>מלך שופט באמת דלים כסאו לעד יכון׃</span> <span class="verse"><a name="15">15</a>שבט ותוכחת יתן חכמה ונער משלח מביש אמו׃</span> <span class="verse"><a name="16">16</a>ברבות רשעים ירבה פשע וצדיקים במפלתם יראו׃</span> <span class="verse"><a name="17">17</a>יסר בנך ויניחך ויתן מעדנים לנפשך׃</span> <span class="verse"><a name="18">18</a>באין חזון יפרע עם ושמר תורה אשרהו׃</span> <span class="verse"><a name="19">19</a>בדברים לא יוסר עבד כי יבין ואין מענה׃</span> <span class="verse"><a name="20">20</a>חזית איש אץ בדבריו תקוה לכסיל ממנו׃</span> <span class="verse"><a name="21">21</a>מפנק מנער עבדו ואחריתו יהיה מנון׃</span> <span class="verse"><a name="22">22</a>איש אף יגרה מדון ובעל חמה רב פשע׃</span> <span class="verse"><a name="23">23</a>גאות אדם תשפילנו ושפל רוח יתמך כבוד׃</span> <span class="verse"><a name="24">24</a>חולק עם גנב שונא נפשו אלה ישמע ולא יגיד׃</span> <span class="verse"><a name="25">25</a>חרדת אדם יתן מוקש ובוטח ביהוה ישגב׃</span> <span class="verse"><a name="26">26</a>רבים מבקשים פני מושל ומיהוה משפט איש׃</span> <span class="verse"><a name="27">27</a>תועבת צדיקים איש עול ותועבת רשע ישר דרך׃</span> </p></div</div></div></body></html>