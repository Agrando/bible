<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/prov/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/prov">Proverbs</a> &gt <strong>Chapter 5</strong></div><p><span class="verse"><a name="1">1</a>בני לחכמתי הקשיבה לתבונתי הט אזנך׃</span> <span class="verse"><a name="2">2</a>לשמר מזמות ודעת שפתיך ינצרו׃</span> <span class="verse"><a name="3">3</a>כי נפת תטפנה שפתי זרה וחלק משמן חכה׃</span> <span class="verse"><a name="4">4</a>ואחריתה מרה כלענה חדה כחרב פיות׃</span> <span class="verse"><a name="5">5</a>רגליה ירדות מות שאול צעדיה יתמכו׃</span> <span class="verse"><a name="6">6</a>ארח חיים פן תפלס נעו מעגלתיה לא תדע׃</span> <span class="verse"><a name="7">7</a>ועתה בנים שמעו לי ואל תסורו מאמרי פי׃</span> <span class="verse"><a name="8">8</a>הרחק מעליה דרכך ואל תקרב אל פתח ביתה׃</span> <span class="verse"><a name="9">9</a>פן תתן לאחרים הודך ושנתיך לאכזרי׃</span> <span class="verse"><a name="10">10</a>פן ישבעו זרים כחך ועצביך בבית נכרי׃</span> <span class="verse"><a name="11">11</a>ונהמת באחריתך בכלות בשרך ושארך׃</span> <span class="verse"><a name="12">12</a>ואמרת איך שנאתי מוסר ותוכחת נאץ לבי׃</span> <span class="verse"><a name="13">13</a>ולא שמעתי בקול מורי ולמלמדי לא הטיתי אזני׃</span> <span class="verse"><a name="14">14</a>כמעט הייתי בכל רע בתוך קהל ועדה׃</span> <span class="verse"><a name="15">15</a>שתה מים מבורך ונזלים מתוך בארך׃</span> <span class="verse"><a name="16">16</a>יפוצו מעינתיך חוצה ברחבות פלגי מים׃</span> <span class="verse"><a name="17">17</a>יהיו לך לבדך ואין לזרים אתך׃</span> <span class="verse"><a name="18">18</a>יהי מקורך ברוך ושמח מאשת נעורך׃</span> <span class="verse"><a name="19">19</a>אילת אהבים ויעלת חן דדיה ירוך בכל עת באהבתה תשגה תמיד׃</span> <span class="verse"><a name="20">20</a>ולמה תשגה בני בזרה ותחבק חק נכריה׃</span> <span class="verse"><a name="21">21</a>כי נכח עיני יהוה דרכי איש וכל מעגלתיו מפלס׃</span> <span class="verse"><a name="22">22</a>עוונותיו ילכדנו את הרשע ובחבלי חטאתו יתמך׃</span> <span class="verse"><a name="23">23</a>הוא ימות באין מוסר וברב אולתו ישגה׃</span> </p></div</div></div></body></html>