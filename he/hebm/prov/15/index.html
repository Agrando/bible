<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 15</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/prov/15"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/prov">Proverbs</a> &gt <strong>Chapter 15</strong></div><p><span class="verse"><a name="1">1</a>מענה רך ישיב חמה ודבר עצב יעלה אף׃</span> <span class="verse"><a name="2">2</a>לשון חכמים תיטיב דעת ופי כסילים יביע אולת׃</span> <span class="verse"><a name="3">3</a>בכל מקום עיני יהוה צפות רעים וטובים׃</span> <span class="verse"><a name="4">4</a>מרפא לשון עץ חיים וסלף בה שבר ברוח׃</span> <span class="verse"><a name="5">5</a>אויל ינאץ מוסר אביו ושמר תוכחת יערם׃</span> <span class="verse"><a name="6">6</a>בית צדיק חסן רב ובתבואת רשע נעכרת׃</span> <span class="verse"><a name="7">7</a>שפתי חכמים יזרו דעת ולב כסילים לא כן׃</span> <span class="verse"><a name="8">8</a>זבח רשעים תועבת יהוה ותפלת ישרים רצונו׃</span> <span class="verse"><a name="9">9</a>תועבת יהוה דרך רשע ומרדף צדקה יאהב׃</span> <span class="verse"><a name="10">10</a>מוסר רע לעזב ארח שונא תוכחת ימות׃</span> <span class="verse"><a name="11">11</a>שאול ואבדון נגד יהוה אף כי לבות בני אדם׃</span> <span class="verse"><a name="12">12</a>לא יאהב לץ הוכח לו אל חכמים לא ילך׃</span> <span class="verse"><a name="13">13</a>לב שמח ייטב פנים ובעצבת לב רוח נכאה׃</span> <span class="verse"><a name="14">14</a>לב נבון יבקש דעת ופני כסילים ירעה אולת׃</span> <span class="verse"><a name="15">15</a>כל ימי עני רעים וטוב לב משתה תמיד׃</span> <span class="verse"><a name="16">16</a>טוב מעט ביראת יהוה מאוצר רב ומהומה בו׃</span> <span class="verse"><a name="17">17</a>טוב ארחת ירק ואהבה שם משור אבוס ושנאה בו׃</span> <span class="verse"><a name="18">18</a>איש חמה יגרה מדון וארך אפים ישקיט ריב׃</span> <span class="verse"><a name="19">19</a>דרך עצל כמשכת חדק וארח ישרים סללה׃</span> <span class="verse"><a name="20">20</a>בן חכם ישמח אב וכסיל אדם בוזה אמו׃</span> <span class="verse"><a name="21">21</a>אולת שמחה לחסר לב ואיש תבונה יישר לכת׃</span> <span class="verse"><a name="22">22</a>הפר מחשבות באין סוד וברב יועצים תקום׃</span> <span class="verse"><a name="23">23</a>שמחה לאיש במענה פיו ודבר בעתו מה טוב׃</span> <span class="verse"><a name="24">24</a>ארח חיים למעלה למשכיל למען סור משאול מטה׃</span> <span class="verse"><a name="25">25</a>בית גאים יסח יהוה ויצב גבול אלמנה׃</span> <span class="verse"><a name="26">26</a>תועבת יהוה מחשבות רע וטהרים אמרי נעם׃</span> <span class="verse"><a name="27">27</a>עכר ביתו בוצע בצע ושונא מתנת יחיה׃</span> <span class="verse"><a name="28">28</a>לב צדיק יהגה לענות ופי רשעים יביע רעות׃</span> <span class="verse"><a name="29">29</a>רחוק יהוה מרשעים ותפלת צדיקים ישמע׃</span> <span class="verse"><a name="30">30</a>מאור עינים ישמח לב שמועה טובה תדשן עצם׃</span> <span class="verse"><a name="31">31</a>אזן שמעת תוכחת חיים בקרב חכמים תלין׃</span> <span class="verse"><a name="32">32</a>פורע מוסר מואס נפשו ושומע תוכחת קונה לב׃</span> <span class="verse"><a name="33">33</a>יראת יהוה מוסר חכמה ולפני כבוד ענוה׃</span> </p></div</div></div></body></html>