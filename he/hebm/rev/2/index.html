<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/rev/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/rev">Revelation</a> &gt <strong>Chapter 2</strong></div><p><span class="verse"><a name="1">1</a>אל מלאך קהל אפסוס כתב כה אמר האחז בימינו שבעת הכוכבים המתהלך בתוך שבע מנרות הזהב׃</span> <span class="verse"><a name="2">2</a>ידעתי את מעשיך ואת עמלך ואת סבלך וכי לא תוכל שאת את הרשעים ותנסה את האמרים שליחים אנחנו ואינם ותמצאם כזבים׃</span> <span class="verse"><a name="3">3</a>ואתה נשאת הרבה ויש לך סבלנות ולמען שמי לא יעפת׃</span> <span class="verse"><a name="4">4</a>אך יש לי עליך כי עזבת את אהבתך הראשונה׃</span> <span class="verse"><a name="5">5</a>זכר אפוא אי מזה נפלת ושובה ועשה מעשיך הראשנים ואם לא הנני בא עליך מהר ונסחתי מנורתך ממקומה אם לא תשוב׃</span> <span class="verse"><a name="6">6</a>אבל זאת היא לך כי תשנא את מעשי הניקלסיים אשר שנאתים גם אני׃</span> <span class="verse"><a name="7">7</a>מי אשר אזן לו ישמע את אשר הרוח אמר לקהלות המנצח אתן לו לאכל מעץ החיים אשר בתוך גן עדן לאלהים׃</span> <span class="verse"><a name="8">8</a>ואל מלאך קהל זמירנא כתב כה אמר הראשון והאחרון אשר מת ויחי׃</span> <span class="verse"><a name="9">9</a>ידעתי את מעשיך ואת צרתך ואת רישך ואולם עשיר אתה ואת גדוף האמרים יהודים אנחנו ואינם כי אם כנסית השטן׃</span> <span class="verse"><a name="10">10</a>אל תירא את אשר עליך לסבל הנה עתיד המלשין להשליך מכם לבית המשמר למען תנסו והייתם בצרה עשרת ימים היה נאמן עד מות ואתנה לך עטרת החיים׃</span> <span class="verse"><a name="11">11</a>מי אשר אזן לו ישמע את אשר הרוח אמר לקהלות המנצח לא ינזק במות השני׃</span> <span class="verse"><a name="12">12</a>ואל מלאך קהל פרגמוס כתב כה אמר אשר לו חרב פיפיות החדה׃</span> <span class="verse"><a name="13">13</a>ידעתי את מעשיך ואת מקום שבתך אשר שם כסא השטן ותדבק בשמי ולא שקרת באמונתי גם בימי אנטיפס עדי הנאמן אשר נהרג אצלכם מקום מושב השטן׃</span> <span class="verse"><a name="14">14</a>אך מעט יש לי עליך כי שם עמך אנשים דבקים בתורת בלעם אשר הורה את בלק לתת מכשול לפני בני ישראל לאכל מזבחי אלילים ולזנות׃</span> <span class="verse"><a name="15">15</a>כן נמצאו גם בך אנשים דבקים בתורת הניקלסיים אשר שנאתי׃</span> <span class="verse"><a name="16">16</a>שובה ואם לא כי עתה אבוא עליך מהרה ונלחמתי בם בחרב פי׃</span> <span class="verse"><a name="17">17</a>מי אשר אזן לו ישמע את אשר הרוח אמר לקהלות המנצח אאכילנו מן המן הגנוז ונתתי לו אבן לבנה ועל האבן מפתח שם חדש אשר לא ידענו איש זולתי המקבל׃</span> <span class="verse"><a name="18">18</a>ואל מלאך קהל תיאטירא כתב כה אמר בן האלהים אשר עיניו כלבת אש ומרגלתיו כעין נחשת קלל׃</span> <span class="verse"><a name="19">19</a>ידעתי את מעשיך ואהבתך ואמונתך ועבורתך וסבלך וכי מעשיך האחרונים רבים הם מן הראשנים׃</span> <span class="verse"><a name="20">20</a>אך מעט יש לי עליך כי תניח את האשה איזבל האמרת כי היא נביאה ללמד ולהתעות את עבדי לזנות ולאכל זבחי אלילים׃</span> <span class="verse"><a name="21">21</a>ואתן לה זמן לשוב והיא מאנה לשוב מתזנותיה׃</span> <span class="verse"><a name="22">22</a>הנני מפיל אתה על מטה ואת המנאפים אתה בצרה גדולה אם לא ישובו ממעשיהם׃</span> <span class="verse"><a name="23">23</a>והרגתי במות את בניה וידעו כל הקהלות כי אני חקר כליות ולב ונתתי לכם לכל איש כפרי מעלליו׃</span> <span class="verse"><a name="24">24</a>אבל אמר אני לכם ולשאר הנמצאים בתיאטירא כל אשר אין להם הלקח ההוא ולא ידעו את עמקות השטן כאשר הם מתהללים לא אשים עליכם משא אחר׃</span> <span class="verse"><a name="25">25</a>אפס מה שיש לכם החזיקו בו עד כי אבוא׃</span> <span class="verse"><a name="26">26</a>והמנצח ושמר את מעשי עד עת קץ אתן לו שלטן על הגוים׃</span> <span class="verse"><a name="27">27</a>ורעם בשבט ברזל ככלי יוצר ינפצו כאשר קבלתי גם אנכי מאת אבי׃</span> <span class="verse"><a name="28">28</a>ונתתי לו כוכב השחר׃</span> <span class="verse"><a name="29">29</a>מי אשר אזן לו ישמע את אשר הרוח אמר לקהלות׃</span> </p></div</div></div></body></html>