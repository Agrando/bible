<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/rev/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/rev">Revelation</a> &gt <strong>Chapter 16</strong></div><p><span class="verse"><a name="1">1</a>ואשמע קול גדול מן ההיכל האמר אל שבעת המלאכים לכו ושפכו את קערת חמת האלהים ארצה׃</span> <span class="verse"><a name="2">2</a>וילך הראשון וישפך את קערתו על הארץ ויהי שהין רע ומכאיב באנשים אשר עליהם תו החיה ובמשתחוים לצלמה׃</span> <span class="verse"><a name="3">3</a>וישפך השני את קערתו על הים ויהי לדם כדם חלל ותמת כל נפש חיה אשר בים׃</span> <span class="verse"><a name="4">4</a>וישפך השלישי את קערתו בנהרות ובמעינות המים ויהיו לדם׃</span> <span class="verse"><a name="5">5</a>ואשמע את מלאך המים אמר צדיק אתה ההוה והיה והקדוש כי כן שפטת׃</span> <span class="verse"><a name="6">6</a>כי דם קדשים ונביאים שפכו ודם השקיתם כי גמול ידם הוא׃</span> <span class="verse"><a name="7">7</a>ואשמע את המזבח אמר אמנם כן יהוה אלהים צבאות אמת וצדק משפטיך׃</span> <span class="verse"><a name="8">8</a>וישפך המלאך הרביעי את קערתו על השמש וינתן לו לצרב את בני אדם באש׃</span> <span class="verse"><a name="9">9</a>ויצרבו בני אדם בחם גדול ויגדפו את שם אלהים אשר לו הממשלה על המכות האלה ולא שבו לתת לו הכבוד׃</span> <span class="verse"><a name="10">10</a>וישפך החמישי את קערתו על כסא החיה ותחשך מלכותה וינשכו מכאב לב את לשונם׃</span> <span class="verse"><a name="11">11</a>ויגדפו את אלהי השמים ממכאבם ושחינם ולא שבו ממעשיהם׃</span> <span class="verse"><a name="12">12</a>וישפך הששי את קערתו על הנהר הגדול נהר פרת ויחרבו מימיו למען תישר מסלה למלכים אשר ממזרח שמש׃</span> <span class="verse"><a name="13">13</a>וארא והנה מפי התנין ומפי החיה ומפי נביא השקר יצאות שלש רוחות טמאות דומת לצפרדעים׃</span> <span class="verse"><a name="14">14</a>כי רוחות השדים הנה עשות אותות ויצאות אל מלכי ארץ ותבל כלה לאספם למלחמה היום ההוא הגדול יום אלהי הצבאות׃</span> <span class="verse"><a name="15">15</a>הנני בא כגנב אשרי השקד ושמר את בגדיו למען לא ילך ערם וראו את ערותו׃</span> <span class="verse"><a name="16">16</a>ויאסף אתם אל המקום הנקרא בעברית הר מגדון׃</span> <span class="verse"><a name="17">17</a>וישפך המלאך השביעי את קערתו על האור ויצא קול גדול מהיכל השמים מן הכסא ויאמר היה נהיתה׃</span> <span class="verse"><a name="18">18</a>ויהיו קלות ורעמים וברקים ויהי רעש גדול אשר לא היה כמהו למן היות אדם על הארץ רעש כזה גדול עד מאד׃</span> <span class="verse"><a name="19">19</a>והעיר הגדולה נחלקה לשלשה חלקים ותפלנה ערי הגוים ותזכר בבל הגדולה לפני אלהים לתת לה כוס יין חמת אפו׃</span> <span class="verse"><a name="20">20</a>וינס כל אי וההרים לא נמצאו׃</span> <span class="verse"><a name="21">21</a>וברד כבד כככר ירד מן השמים על בני האדם ויגדפו בני האדם את האלהים על אדות מכת הברד כי כבדה מכתו מאד׃</span> </p></div</div></div></body></html>