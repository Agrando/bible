<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/rev/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/rev">Revelation</a> &gt <strong>Chapter 1</strong></div><p><span class="verse"><a name="1">1</a>חזון ישוע המשיח אשר נתן לו האלהים להראות את עבדיו את אשר היה יהיה במהרה והוא הודיע בשלחו ביד מלאכו לעבדו יוחנן׃</span> <span class="verse"><a name="2">2</a>אשר העיד דבר האלהים ועדות ישוע המשיח ואת כל אשר ראה׃</span> <span class="verse"><a name="3">3</a>אשרי הקורא ואשרי השמעים את דברי הנבואה ושמרים את אשר כתוב בה כי קרובה העת׃</span> <span class="verse"><a name="4">4</a>יוחנן אל שבע הקהלות אשר באסיא חסד לכם ושלום מאת ההוה והיה ויבוא ומן שבעת הרוחות אשר לפני כסאו׃</span> <span class="verse"><a name="5">5</a>ומאת ישוע המשיח העד הנאמן ובכור מן המתים ועליון למלכי ארץ לו אשר אהב אתנו ובדמו גאלנו מחטאתינו׃</span> <span class="verse"><a name="6">6</a>ויעש אתנו למלכים וכהנים לאלהים אביו הכבוד והעז לעולמי עולמים אמן׃</span> <span class="verse"><a name="7">7</a>הנה הוא בא עם העננים וראתה אתו כל עין גם אלה אשר דקרהו וספדו עליו כל משפחות הארץ כן יהיה אמן׃</span> <span class="verse"><a name="8">8</a>אני האלף ואני התו ראש וסוף נאם יהוה אלהים ההוה והיה ויבוא אלהי צבאות׃</span> <span class="verse"><a name="9">9</a>אני יוחנן אחיכם וגם חבר לכם בלחץ ובמלכות ובסבלנות למען ישוע המשיח הייתי באי אשר שמו פטמוס בעבור דבר האלהים ובעבור עדות ישוע המשיח׃</span> <span class="verse"><a name="10">10</a>ואהי ברוח ביום האדון ואשמע אחרי קול גדול כקול שופר׃</span> <span class="verse"><a name="11">11</a>ויאמר אני האלף ואני התו הראשון והאחרון ואת אשר אתה ראה כתב אל ספר ושלחהו אל הקהלות אשר באסיא לאפסוס ולזמירנא ולפרגמוס ולתיאטירא ולסרדיס ולפילדפיא וללודקיא׃</span> <span class="verse"><a name="12">12</a>ואפן לראות את הקול המדבר אלי ויהי בפנותי וארא שבע מנרות זהב׃</span> <span class="verse"><a name="13">13</a>ובתוך שבע המנרות דמות בן אדם לבוש מעיל וחגור אזור זהב על לבו׃</span> <span class="verse"><a name="14">14</a>וראשו ושערו לבנים כצמר צחר כשלג ועיניו כלבת אש׃</span> <span class="verse"><a name="15">15</a>ומרגלתיו כעין נחשת קלל כצרופות בכור וקולו כקול מים רבים׃</span> <span class="verse"><a name="16">16</a>ויהי לו ביד ימינו שבעה כוכבים ומפיו יוצאת חרב פיפיות חדה ופניו כשמש המאיר בגבורתו׃</span> <span class="verse"><a name="17">17</a>וכראתי אותו ואפל לרגליו כמת וישת עלי יד ימינו ויאמר אל תירא אני הראשון והאחרון והחי׃</span> <span class="verse"><a name="18">18</a>ואהי מת והנני חי לעולמי עולמים אמן ובידי מפתחות שאול ומות׃</span> <span class="verse"><a name="19">19</a>ועתה כתב את אשר ראית ואשר נעשה עתה ואשר עתיד להיות אחרי כן׃</span> <span class="verse"><a name="20">20</a>את סוד שבעת הכוכבים אשר ראית בימיני ואת שבע מנרות הזהב שבעת הכוכבים הם מלאכי שבע הקהלות ושבע המנרות אשר ראית שבע קהלות הנה׃</span> </p></div</div></div></body></html>