<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 17</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/rev/17"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/rev">Revelation</a> &gt <strong>Chapter 17</strong></div><p><span class="verse"><a name="1">1</a>ויבא אחד מן שבעה המלאכים הנשאים שבע הקערות וידבר אלי לאמר בא ואראך את משפט הזונה הגדולה הישבת על מים רבים׃</span> <span class="verse"><a name="2">2</a>אשר זנו אתה מלכי האדמה וישכרו שכני תבל מיין תזנותה׃</span> <span class="verse"><a name="3">3</a>ויוליכני ברוח המדברה וארא והנה אשה ישבת על חיה אדמה כתולע מלאת שמות גדופים ולה שבעה ראשים ועשר קרנים׃</span> <span class="verse"><a name="4">4</a>והאשה לבושה ארגמן ושני והיא מכללה בזהב ואבן יקרה ופנינים ובידה כוס זהב מלאה תועבות וטמאת תזנותה׃</span> <span class="verse"><a name="5">5</a>ועל מצחה כתוב שם סוד בבל הגדולה אם הזנות ותועבות האדמה׃</span> <span class="verse"><a name="6">6</a>וארא את האשה שכורה מדם הקדשים ומדם עדי ישוע ואשתומם על המראה שמה גדולה׃</span> <span class="verse"><a name="7">7</a>ויאמר אלי המלאך למה זה השתוממת אני אמר לך את סוד האשה והחיה הנשאת אתה בעלת שבעת הראשים ועשרת הקרנים׃</span> <span class="verse"><a name="8">8</a>החיה אשר ראיתה היתה ואיננה ועתידה לעלות מן התהום וללכת לאבדון וישבי הארץ אשר שמם איננו נכתב בספר החיים מיום הוסד תבל ישתוממו בראתם את החיה אשר היתה ואיננה ותבוא׃</span> <span class="verse"><a name="9">9</a>בזה להבין לאשר לו חכמה שבעת הראשים שבעת הרים המה אשר האשה ישבת עליהם׃</span> <span class="verse"><a name="10">10</a>ושבעה מלכים המה חמשה מהם נפלו והאחד ישנו והאחר עוד לא בא והיה כי יבוא עמד יעמד לעת מעט׃</span> <span class="verse"><a name="11">11</a>והחיה אשר היתה ואיננה הוא השמיני והוא מן השבעה וילך לאבדון׃</span> <span class="verse"><a name="12">12</a>ועשר הקרנים אשר ראית עשרה מלכים הם אשר לא קבלו מלכות עד הנה רק לשעה אחת ממשלה כמלכים יקבלו עם החיה׃</span> <span class="verse"><a name="13">13</a>ולאלה עצה אחת ואת כחם ואת ממשלתם יתנו לחיה׃</span> <span class="verse"><a name="14">14</a>המה ילחמו בשה והשה יכול יוכל להם כי הוא אדני האדנים ומלך המלכים ועמו הקרואים והבחירים והנאמנים׃</span> <span class="verse"><a name="15">15</a>ויאמר אלי המים ההם אשר ראית אשר הזונה ישבת עליהם עמים והמנים המה וגוים ולשנות׃</span> <span class="verse"><a name="16">16</a>ועשר הקרנים אשר ראית והחיה המה ישנאו את הזונה ועשוה גלמודה וערמה ואכלו את בשרה ואתה ישרפו באש׃</span> <span class="verse"><a name="17">17</a>כי האלהים נתן בלבם לעשות את עצתו ולעשות עצה אחת ולתת את ממשלתם לחיה עד כי ישלמו דברי האלהים׃</span> <span class="verse"><a name="18">18</a>והאשה אשר ראית היא העיר הגדולה אשר היא נברת ממלכות הארץ׃</span> </p></div</div></div></body></html>