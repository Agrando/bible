<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/luke/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/luke">Luke</a> &gt <strong>Chapter 10</strong></div><p><span class="verse"><a name="1">1</a>ואחרי כן הבדיל האדון עוד שבעים אחרים וישלחם לפניו שנים שנים אל כל עיר ומקום אשר בקש לבוא שמה׃</span> <span class="verse"><a name="2">2</a>ויאמר להם הן הקציר רב והפעלים מעטים לכן התחננו אל אדון הקציר וישלח פעלים לקצירו׃</span> <span class="verse"><a name="3">3</a>לכו נא הנני שלח אתכם ככבשים בין הזאבים׃</span> <span class="verse"><a name="4">4</a>אל תשאו כיס ולא תרמיל ולא נעלים ואל תשאלו לשלום איש בדרך׃</span> <span class="verse"><a name="5">5</a>ולכל בית אשר תבאו שם אמרו בראשונה שלום לבית הזה׃</span> <span class="verse"><a name="6">6</a>והיה כי יהיה שם בן שלום ונח עליו שלומכם ואם לא אליכם ישוב׃</span> <span class="verse"><a name="7">7</a>ובבית ההוא תשבו ותאכלו ותשתו משלהם כי שוה הפועל בשכרו אל תסעו מבית לבית׃</span> <span class="verse"><a name="8">8</a>וכל עיר אשר תבאו בה וקבלו אתכם אכלו שם את אשר ישימו לפניכם׃</span> <span class="verse"><a name="9">9</a>ורפאו את החולים אשר בקרבה ואמרו להם קרבה אליכם מלכות האלהים׃</span> <span class="verse"><a name="10">10</a>וכל עיר אשר תבאו בה ולא יקבלו אתכם צאו לכם אל רחובותיה ואמרו׃</span> <span class="verse"><a name="11">11</a>אף את עפר עירכם הנדבק ברגלינו ננערהו לכם אך ידע תדעו כי קרבה אליכם מלכות האלהים׃</span> <span class="verse"><a name="12">12</a>אני אמר אלכים כי לסדום יקל ביום ההוא מן העיר ההיא׃</span> <span class="verse"><a name="13">13</a>אוי לך כורזין אוי לך בית צידה כי הגבורות אשר נעשו בקרבכן אלו נעשו בצור ובצידון הלא כבר ישבו בשק ואפר ושבו׃</span> <span class="verse"><a name="14">14</a>אכן לצור וצידון יקל בדין מכם׃</span> <span class="verse"><a name="15">15</a>ואת כפר נחום אשר עד השמים התרוממת אל שאול תורדי׃</span> <span class="verse"><a name="16">16</a>השומע אליכם אלי הוא שומע והבוזה אתכם אותי הוא בוזה והבוזה אותי הוא בוזה את אשר שלחני׃</span> <span class="verse"><a name="17">17</a>וישובו השבעים בשמחה ויאמרו אדנינו גם השדים נכנעים לנו בשמך׃</span> <span class="verse"><a name="18">18</a>ויאמר אליהם ראיתי את השטן נפל כברק מן השמים׃</span> <span class="verse"><a name="19">19</a>הנה השלטתי אתכם לדרך על נחשים ועקרבים ועל כל גבורת האיב וכל דבר לא יזיק לכם׃</span> <span class="verse"><a name="20">20</a>אך בזאת אל תשמחו כי נכנעים לכם הרוחות כי אם שמחו על אשר נכתבו שמותיכם בשמים׃</span> <span class="verse"><a name="21">21</a>בשעה ההיא עלץ ישוע ברוח ויאמר אודך האב אדון השמים והארץ כי הסתרת את אלה מן החכמים והנבונים וגליתם לעללים הן אבי כי כן היה רצון מלפניך׃</span> <span class="verse"><a name="22">22</a>הכל נמסר לי מאת אבי ואין יודע מי הוא הבן בלתי האב ומי הוא האב בלתי הבן ואשר יחפץ הבן לגלותו לו׃</span> <span class="verse"><a name="23">23</a>ויפן אל תלמידיו לבדם ויאמר אשרי העינים הראות את אשר אתם ראים׃</span> <span class="verse"><a name="24">24</a>כי אני אמר לכם נביאים ומלכים רבים חפצו לראות את אשר אתם ראים ולא ראו ולשמע את אשר אתם שמעים ולא שמעו׃</span> <span class="verse"><a name="25">25</a>והנה אחד מבעלי התורה קם לנסותו ויאמר מורה מה אעשה ואירש חיי עולם׃</span> <span class="verse"><a name="26">26</a>ויאמר אליו מה כתוב בתורה ואיך אתה קורא׃</span> <span class="verse"><a name="27">27</a>ויען ויאמר ואהבת את יהוה אלהיך בכל לבבך ובכל נפשך ובכל מאדך ובכל מדעך ואת רעך כמוך׃</span> <span class="verse"><a name="28">28</a>ויאמר אליו כן השיבות עשה זאת וחיה׃</span> <span class="verse"><a name="29">29</a>והוא חפץ להצטדק ויאמר אל ישוע ומי הוא רעי׃</span> <span class="verse"><a name="30">30</a>ויען ישוע ויאמר איש אחד ירד מירושלים ליריחו ונפל בידי שדדים והם הפשיטהו וגם פצעהו ויעזבו אותו בין חיים למות וילכו להם׃</span> <span class="verse"><a name="31">31</a>ויקר המקרה כי ירד כהן אחד בדרך ההוא וירא אתו ויעבר מעליו׃</span> <span class="verse"><a name="32">32</a>וכן גם איש לוי פגע במקום ויגש וירא אתו ויעבר מעליו׃</span> <span class="verse"><a name="33">33</a>ואיש שמרוני הלך בדרך ויבא עליו וירא אתו ויהמו רחמיו׃</span> <span class="verse"><a name="34">34</a>ויגש אליו ויחבש את פצעיו ויסוכם בשמן ויין ויעלהו על בהמתו ויוליכהו אל המלון ויכלכלהו׃</span> <span class="verse"><a name="35">35</a>ולמחרת בנסעו הוציא שני דינרים ויתנם לבעל המלון ויאמר כלכל אותו ואת אשר תוסיף עוד להוציא עליו אני בשובי אשלמנו לך׃</span> <span class="verse"><a name="36">36</a>ועתה מי מאלה השלשה היה בעיניך הרע לנפל בידי השדדים׃</span> <span class="verse"><a name="37">37</a>ויאמר העשה עמו את החסד ויאמר אליו ישוע לך ועשה כן גם אתה׃</span> <span class="verse"><a name="38">38</a>ויהי בנסעם ויבא אל כפר אחד ואשה אחת ושמה מרתא אספה אותו אל ביתה׃</span> <span class="verse"><a name="39">39</a>ולה היתה אחות ושמה מרים אשר ישבה לרגלי ישוע לשמע אל דברו׃</span> <span class="verse"><a name="40">40</a>ומרתא יגעה ברב שרותה ותגש ותאמר הלא תשים על לבך אדני אשר אחותי עזבתני לשרת לבדי אמר נא אליה ותעזר לי׃</span> <span class="verse"><a name="41">41</a>ויען ישוע ויאמר לה מרתא מרתא את דאגת ומבהלת על הרבה׃</span> <span class="verse"><a name="42">42</a>אבל אחת היא מן הצרך ומרים בחרה לה החלק הטוב אשר לא יקח ממנה׃</span> </p></div</div></div></body></html>