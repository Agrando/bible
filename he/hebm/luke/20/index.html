<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/luke/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/luke">Luke</a> &gt <strong>Chapter 20</strong></div><p><span class="verse"><a name="1">1</a>ויהי היום והוא מלמד את העם במקדש ומבשר ויגשו הכהנים והסופרים עם הזקנים׃</span> <span class="verse"><a name="2">2</a>ויאמרו אליו אמר נא לנו באי זו רשות אתה עשה את אלה או מי הוא הנתן לך את הרשות הזאת׃</span> <span class="verse"><a name="3">3</a>ויען ויאמר אליהם אף אני אשאלכם דבר ואמרו לי׃</span> <span class="verse"><a name="4">4</a>טבילת יוחנן המן השמים היתה אם מבני אדם׃</span> <span class="verse"><a name="5">5</a>ויחשבו בלבם לאמר אם נאמר מן השמים ואמר למה זה לא האמנתם לו׃</span> <span class="verse"><a name="6">6</a>ואם נאמר מבני אדם וסקלנו כל העם בעמדם על דעתם כי יוחנן נביא היה׃</span> <span class="verse"><a name="7">7</a>ויענו לא ידענו מאין׃</span> <span class="verse"><a name="8">8</a>ויאמר ישוע אליהם גם אני לא אמר לכם באי זו רשות אני עשה אלה׃</span> <span class="verse"><a name="9">9</a>ויחל לדבר אל העם את המשל הזה איש אחד נטע כרם ויתן אתו אל כרמים וילך בדרך מרחוק לימים רבים׃</span> <span class="verse"><a name="10">10</a>ולמועד שלח עבד אל הכרמים לתת לו מפרי הכרם והכרמים הכהו וישלחהו ריקם׃</span> <span class="verse"><a name="11">11</a>ויסף שלח עבד אחר ויכו גם אתו ויחרפהו וישלחהו ריקם׃</span> <span class="verse"><a name="12">12</a>ויסף לשלח שלישי וגם אתו פצעו ויגרשהו וידחפהו חוצה׃</span> <span class="verse"><a name="13">13</a>ויאמר בעל הכרם מה אעשה אשלחה את בני את ידידי כראותם אותו אולי יגורו מפניו׃</span> <span class="verse"><a name="14">14</a>וכראות אתו הכרמים נועצו יחדו לאמר זה הוא היורש לכו ונהרגהו ותהי לנו הירשה׃</span> <span class="verse"><a name="15">15</a>ויגרשו אותו אל מחוץ לכרם ויהרגהו ועתה מה יעשה להם בעל הכרם׃</span> <span class="verse"><a name="16">16</a>יבוא ויאבד את הכרמים האלה ויתן את הכרם לאחרים ויהי כשמעם ויאמרו חלילה מהיות כזאת׃</span> <span class="verse"><a name="17">17</a>ויבט בם ויאמר ומה הוא זה הכתוב אבן מאסו הבונים היתה לראש פנה׃</span> <span class="verse"><a name="18">18</a>כל הנפל על האבן ההיא ישבר ואת אשר תפל עליו תשחקהו׃</span> <span class="verse"><a name="19">19</a>ויבקשו הכהנים הגדולים והסופרים לשלח בו את ידם בעת ההיא וייראו מפני העם כי ידעו אשר עליהם דבר את המשל הזה׃</span> <span class="verse"><a name="20">20</a>ויארבו לו וישלחו מארבים והם נדמו כצדיקים למען ילכדו אותו בדבר להסגירו אל השררה ואל יד ההגמון׃</span> <span class="verse"><a name="21">21</a>וישאלהו לאמר רבי ידענו כי נכונה תדבר ותלמד ולא תשא פנים כי באמת מורה אתה את דרך אלהים׃</span> <span class="verse"><a name="22">22</a>המתר לנו לתת מס אל הקיסר אם לא׃</span> <span class="verse"><a name="23">23</a>ויכר את נכליהם ויאמר להם׃</span> <span class="verse"><a name="24">24</a>מה תנסוני הראוני דינר של מי הצורה והמכתב אשר עליו ויענו ויאמרו של הקיסר׃</span> <span class="verse"><a name="25">25</a>ויאמר אליהם לכן תנו לקיסר את אשר לקיסר ולאלהים את אשר לאלהים׃</span> <span class="verse"><a name="26">26</a>ולא יכלו ללכדו בדבר לפני העם ויתמהו על מענהו ויחרישו׃</span> <span class="verse"><a name="27">27</a>ויקרבו אנשים מן הצדוקים הכפרים בתחית המתים וישאלהו לאמר׃</span> <span class="verse"><a name="28">28</a>מורה משה כתב לנו כי ימות אח בעל אשה ובנים אין לו ולקח אחיו את אשתו והקים זרע לאחיו׃</span> <span class="verse"><a name="29">29</a>והנה היו שבעה אחים והראשון לקח אשה וימת לא בנים׃</span> <span class="verse"><a name="30">30</a>ויקח אתה השני וימת גם הוא לא בנים׃</span> <span class="verse"><a name="31">31</a>ויקח אתה השלישי וככה עשו אף השבעה ולא הניחו בנים וימותו׃</span> <span class="verse"><a name="32">32</a>ובאחרונה מתה גם האשה׃</span> <span class="verse"><a name="33">33</a>והנה בתחית המתים למי מהם תהיה לאשה כי היתה אשה לשבעה׃</span> <span class="verse"><a name="34">34</a>ויען ישוע ויאמר אליהם בני העולם הזה ישאו נשים ותנשאנה׃</span> <span class="verse"><a name="35">35</a>והזכים לנחל את העולם הבא ואת תחית המתים לא ישאו נשים ולא תנשאנה׃</span> <span class="verse"><a name="36">36</a>כי לא יוכלו עוד למות כי שוים הם למלאכים ובני אלהים המה בהיותם בני התקומה׃</span> <span class="verse"><a name="37">37</a>וגם משה רמז בסנה כי יקומו המתים בקראו את יהוה אלהי אברהם אלהי יצחק ואלהי יעקב׃</span> <span class="verse"><a name="38">38</a>והאלהים איננו אלהי המתים כי אם אלהי החיים כי כלם חיים לו׃</span> <span class="verse"><a name="39">39</a>ויענו מן הסופרים רבי יפה דברת׃</span> <span class="verse"><a name="40">40</a>ולא ערבו עוד את לבם לשאל אותו דבר׃</span> <span class="verse"><a name="41">41</a>ויאמר אליהם איך יאמרו על המשיח כי הוא בן דוד׃</span> <span class="verse"><a name="42">42</a>והוא דוד אמר בספר תהלים נאם יהוה לאדני שב לימיני׃</span> <span class="verse"><a name="43">43</a>עד אשית איביך הדם לרגליך׃</span> <span class="verse"><a name="44">44</a>הנה דוד קרא לו אדון ואיך הוא בנו׃</span> <span class="verse"><a name="45">45</a>ויאמר אל תלמידיו באזני כל העם׃</span> <span class="verse"><a name="46">46</a>הזהרו מן הסופרים החפצים להתהלך עטופי טלית ואהבים את שאלות שלומם בשוקים ואת מושבי הראש בבתי הכנסיות ואת מסבות הראש בסעודות׃</span> <span class="verse"><a name="47">47</a>הבלעים את בתי האלמנות ומאריכים תפלתם למראה עינים המה משפט על יתר יקחו׃</span> </p></div</div></div></body></html>