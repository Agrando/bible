<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 7</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/luke/7"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/luke">Luke</a> &gt <strong>Chapter 7</strong></div><p><span class="verse"><a name="1">1</a>ויהי אחרי כלותו לדבר את כל דבריו באזני העם ויבא אל כפר נחום׃</span> <span class="verse"><a name="2">2</a>ועבד לאחד משרי המאות חלה למות והוא יקר לו מאד׃</span> <span class="verse"><a name="3">3</a>וישמע את שמע ישוע וישלח אליו מזקני היהודים וישאל מאתו לבוא ולהושיע את עבדו׃</span> <span class="verse"><a name="4">4</a>ויבאו אל ישוע ויתחננו לו מאד ויאמרו ראוי הוא אשר תעשה בקשתו׃</span> <span class="verse"><a name="5">5</a>כי אהב עמנו הוא והוא בנה לנו את בית הכנסת׃</span> <span class="verse"><a name="6">6</a>וילך אתם ישוע ויהי כאשר קרב אל הבית וישלח אליו שר המאה על ידי רעיו לאמר לו בי אדני אל נא תטריח את עצמך כי אינני כדי שתבוא בצל קורתי׃</span> <span class="verse"><a name="7">7</a>ובעבור זאת גם את עצמי לא חשבתי ראוי לבוא אליך אך דבר נא דבר וירפא נערי׃</span> <span class="verse"><a name="8">8</a>כי גם אנכי איש נתון תחת השלטון יש תחת ידי אנשי צבא ואמרתי לזה לך והלך ולזה בוא ובא ולעבדי עשה זאת ועשה׃</span> <span class="verse"><a name="9">9</a>וישמע ישוע את דבריו ויתמה עליו ויפן ויאמר אל ההמון ההלך אחריו אמר אני לכם גם בישראל לא מצאתי אמונה גדולה כזאת׃</span> <span class="verse"><a name="10">10</a>וישובו השלוחים אל הבית וימצאו את העבד החלה והוא נרפא׃</span> <span class="verse"><a name="11">11</a>ויהי ממחרת וילך אל עיר ושמה נעים ורבים מתלמידיו הלכים אתו והמון עם רב׃</span> <span class="verse"><a name="12">12</a>הוא קרב אל שער העיר והנה מוציאים מת בן יחיד לאמו והיא אלמנה ועמה רבים מעם העיר׃</span> <span class="verse"><a name="13">13</a>וכראות אתה האדון נכמרו רחמיו עליה ויאמר לה אל תבכי׃</span> <span class="verse"><a name="14">14</a>ויגש ויגע בארון והנשאים עמדו ויאמר עלם אמר אני אליך קומה׃</span> <span class="verse"><a name="15">15</a>ויתעודד המת ויחל לדבר ויתנהו לאמו׃</span> <span class="verse"><a name="16">16</a>ותאחז כלם רעדה וישבחו את האלהים ויאמרו כי נביא גדול קם בקרבנו וכי פקד האלהים את עמו׃</span> <span class="verse"><a name="17">17</a>ויצא הדבר הזה בכל יהודה ובכל הככר׃</span> <span class="verse"><a name="18">18</a>ותלמידי יוחנן הגידו לו את כל אלה׃</span> <span class="verse"><a name="19">19</a>ויקרא אליו יוחנן שנים מתלמידיו וישלחם אל ישוע לאמר לו האתה הוא הבא אם נחכה לאחר׃</span> <span class="verse"><a name="20">20</a>ויבאו אליו האנשים ויאמרו יוחנן המטביל שלחנו אליך לאמר האתה הוא הבא אם נחכה לאחר׃</span> <span class="verse"><a name="21">21</a>בעת ההיא רפא רבים מחליים ומנגעים ומרוחות רעות ולעורים רבים נתן ראות עינים׃</span> <span class="verse"><a name="22">22</a>ויען ישוע ויאמר להם לכו והגידו ליוחנן את אשר ראיתם ואשר שמעתם כי עורים ראים ופסחים מתהלכים ומצרעים מטהרים וחרשים שומעים ומתים קמים ועניים מתבשרים׃</span> <span class="verse"><a name="23">23</a>ואשרי אשר לא יכשל בי׃</span> <span class="verse"><a name="24">24</a>ויהי כאשר הלכו להם שלוחי יוחנן ויחל לדבר אל המון העם על אדות יוחנן ויאמר מה זה יצאתם המדברה לראות הקנה אשר ינוע ברוח׃</span> <span class="verse"><a name="25">25</a>ואם לא מה זה יצאתם לראות האיש לבוש בגדי עדנים הנה המלבשים בגדי תפארת והמענגים בחצרות המלכים המה׃</span> <span class="verse"><a name="26">26</a>ועתה מה זה יצאתם לראות אם לראות איש נביא הן אני אמר לכם כי אף גדול הוא מנביא׃</span> <span class="verse"><a name="27">27</a>זה הוא אשר כתוב עליו הנני שלח מלאכי לפניך ופנה דרכך לפניך׃</span> <span class="verse"><a name="28">28</a>כי אמר אני לכם אין איש בילודי אשה גדול מיוחנן המטביל אך הקטן במלכות האלהים גדול הוא ממנו׃</span> <span class="verse"><a name="29">29</a>וכל העם והמכסים כשמעם הצדיקו את האלהים ויטבלו בטבילת יוחנן׃</span> <span class="verse"><a name="30">30</a>אך הפרושים ובעלי התורה נאצו את עצת האלהים על נפשם ולא נטבלו על ידו׃</span> <span class="verse"><a name="31">31</a>ויאמר האדון עתה אל מי אדמה את אנשי הדור הזה ואל מי הם דמים׃</span> <span class="verse"><a name="32">32</a>דמים הם לילדים הישבים בשוק וקראים זה אל זה ואמרים חללנו לכם בחלילים ולא רקדתם קוננו לכם קינה ולא בכיתם׃</span> <span class="verse"><a name="33">33</a>כי בא יוחנן המטביל לחם לא אכל ויין לא שתה ואמרתם שד בו׃</span> <span class="verse"><a name="34">34</a>ובא בן האדם והוא אכל ושתה ואמרתם הנה זולל וסבא ורע למוכסים ולחטאים׃</span> <span class="verse"><a name="35">35</a>ותצדק החכמה על ידי כל בניה׃</span> <span class="verse"><a name="36">36</a>ויבקש ממנו אחד מן הפרושים לאכל אתו לחם ויבא אל בית הפרוש ויסב׃</span> <span class="verse"><a name="37">37</a>והנה אשה אחת בעיר והיא חטאת שמעה כי הוא מסב בית הפרוש ותבא פך שמן המור׃</span> <span class="verse"><a name="38">38</a>ותעמד לרגליו מאחריו ותבך ותחל להרטיב את רגליו בדמעות ותנגב אתן בשערות ראשה ותשק את רגליו ותמשח אתן בשמן׃</span> <span class="verse"><a name="39">39</a>וירא הפרוש הקרא אתו ויאמר בלבו אלו היה זה נביא כי עתה ידע ידע מי היא זאת ואי זו היא הנגעת בו כי אשה חטאת היא׃</span> <span class="verse"><a name="40">40</a>ויען ישוע ויאמר אליו שמעון דבר לי אליך ויאמר רבי דבר׃</span> <span class="verse"><a name="41">41</a>שני חיבים היו לנשה אחד האחד חיב לו דינרים חמש מאות והשני דינרים חמשים׃</span> <span class="verse"><a name="42">42</a>ויהי באשר לא השיגה ידם לשלם וישמט את שניהם ועתה אמר נא מי משניהם ירבה לאהבה אתו׃</span> <span class="verse"><a name="43">43</a>ויען שמעון ויאמר אחשב כי האיש ההוא אשר הרבה להשמיט לו ויאמר אליו כן שפטת׃</span> <span class="verse"><a name="44">44</a>ויפן אל האשה ויאמר אל שמעון הראית את האשה הזאת הנה באתי אל ביתך ומים על רגלי לא נתת והיא הרטיבה את רגלי בדמעות ותנגב בשערותיה׃</span> <span class="verse"><a name="45">45</a>נשיקה לא נשקתני והיא מאז באתי לא חדלה מנשק את רגלי׃</span> <span class="verse"><a name="46">46</a>בשמן לא משחת את ראשי והיא בשמן המור משחה את רגלי׃</span> <span class="verse"><a name="47">47</a>לכן אני אמר אליך נסלחו לה חטאתיה הרבות כי הרבה אהבה ואשר נסלח לו מעט הוא אהב מעט׃</span> <span class="verse"><a name="48">48</a>ויאמר אליה נסלחו לך חטאתיך׃</span> <span class="verse"><a name="49">49</a>ויחלו המסבים עמו לאמר בלבם מי הוא זה אשר גם יסלח חטאים׃</span> <span class="verse"><a name="50">50</a>ויאמר אל האשה אמונתך הושיעה לך לכי לשלום׃</span> </p></div</div></div></body></html>