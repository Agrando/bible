<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 16</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/luke/16"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/luke">Luke</a> &gt <strong>Chapter 16</strong></div><p><span class="verse"><a name="1">1</a>ויאמר גם אל תלמידיו איש עשיר היה ולו פקיד על ביתו וילשינהו אליו באמרם כי מפזר הוא את קניניך׃</span> <span class="verse"><a name="2">2</a>ויקרא אתו ויאמר אליו מה זאת שמעתי עליך תן חשבון פקדתך כי לא תוכל להיות עוד פקיד׃</span> <span class="verse"><a name="3">3</a>ויאמר הפקיד בלבו מה אעשה כי יקח אדני ממני את הפקדה לעדר לא אוכל ולשאל על הפתחים אני בוש׃</span> <span class="verse"><a name="4">4</a>ידעתי מה אעשה למען יאספוני אל בתיהם בעת אוסר מפקדתי׃</span> <span class="verse"><a name="5">5</a>ויקרא אל כל איש אשר נשה בהם אדניו וישאל את הראשון כמה אתה חיב לאדני׃</span> <span class="verse"><a name="6">6</a>ויאמר מאת בתי שמן ויאמר אליו קח את שטרך ומהר שב וכתבת חמשים׃</span> <span class="verse"><a name="7">7</a>ואל אחר אמר כמה אתה חיב ויאמר מאת כר חטים ויאמר קח את שטרך וכתב שמנים׃</span> <span class="verse"><a name="8">8</a>וישבח האדון את פקיד העולה על אשר הערים לעשות כי בני העולם הזה ערומים הם בדורם מבני האור׃</span> <span class="verse"><a name="9">9</a>וגם אני אמר לכם עשו לכם אהבים בממון העולה למען בעת כלתו יאספו אתכם אל משכנות עולם׃</span> <span class="verse"><a name="10">10</a>הנאמן במעט מזער נאמן גם בהרבה והמעול במעט מזער מעול גם בהרבה׃</span> <span class="verse"><a name="11">11</a>לכן אם בממון העולה לא הייתם נאמנים את האמתי מי יפקיד בידכם׃</span> <span class="verse"><a name="12">12</a>ואם בדבר אשר לאחרים לא הייתם נאמנים את אשר לכם מי יתן לכם׃</span> <span class="verse"><a name="13">13</a>אין עבד אשר יוכל לעבד שני אדנים כי ישנא את האחד ויאהב את האחר או ידבק באחד ואת האחר יבזה לא תוכלו עבד את האלהים ואת הממון׃</span> <span class="verse"><a name="14">14</a>וישמעו כל זאת גם הפרושים אשר הם אהבי כסף וילעגו לו׃</span> <span class="verse"><a name="15">15</a>ויאמר אליהם אתם הם המצטדקים לפני האדם ואלהים יודע את לבבכם כי הגבה באדם תועבה הוא לפני האלהים׃</span> <span class="verse"><a name="16">16</a>התורה והנביאים עד יוחנן ומן אז והלאה בשורת מלכות האלהים וכל איש בחזקה יבוא בה׃</span> <span class="verse"><a name="17">17</a>אבל נקל כי יעברו השמים והארץ מאשר יפל קוץ אחד מן התורה׃</span> <span class="verse"><a name="18">18</a>כל איש המשלח את אשתו ולקח אחרת נאף הוא וכל הלקח את הגרושה מאישה נאף הוא׃</span> <span class="verse"><a name="19">19</a>איש עשיר היה והוא לבוש ארגמן ושש ויתעגג וישמח יום יום׃</span> <span class="verse"><a name="20">20</a>ואיש אביון ושמו לעזר משכב פתח שער ביתו והוא מלא אבעבעות׃</span> <span class="verse"><a name="21">21</a>ויתאו לשבע מן הפרורים הנפלים מעל שלחן העשיר וגם הכלבים באו וילקו אבעבעותיו׃</span> <span class="verse"><a name="22">22</a>ויהי כאשר מת האביון ויובל על ידי המלאכים אל חיק אברהם וימת גם העשיר ויקבר׃</span> <span class="verse"><a name="23">23</a>ובהיותו במכאבות בשאול וישא את עיניו וירא את אברהם מרחוק ואת לעזר בחיקו׃</span> <span class="verse"><a name="24">24</a>ויצעק ויאמר אבי אברהם חנני ושלח נא את לעזר ויטבל את קצה אצבעו במים למען קרר את לשוני כי עניתי במוקד הזה׃</span> <span class="verse"><a name="25">25</a>ויאמר אברהם בני זכר כי לקחת טובך בחייך וגם לעזר לקח את הרעות ועתה הוא ינחם ואתה תצטער׃</span> <span class="verse"><a name="26">26</a>ומלבד כל זאת שוחה גדולה מפסקת בינינו וביניכם לבלתי יוכלו עבור החפצים ללכת מפה אליכם ולבלתי יעברו משם אלינו׃</span> <span class="verse"><a name="27">27</a>ויאמר אם כן אבי שאל אני מאתך כי תשלח אתו אל בית אבי׃</span> <span class="verse"><a name="28">28</a>כי יש לי חמשה אחים למען יעיד בהם פן יבאו גם הם אל מקום המעצבה הזה׃</span> <span class="verse"><a name="29">29</a>ויאמר אברהם יש להם משה והנביאים אליהם ישמעון׃</span> <span class="verse"><a name="30">30</a>ויאמר לא כן אבי אברהם אך אם ילך אליהם אחד מן המתים אז ישובו׃</span> <span class="verse"><a name="31">31</a>ויאמר אליו אם לא ישמעו אל משה ואל הנביאים גם כי יקום אחד מן המתים לא יאמינו׃</span> </p></div</div></div></body></html>