<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/luke/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/luke">Luke</a> &gt <strong>Chapter 8</strong></div><p><span class="verse"><a name="1">1</a>ויהי אחרי כן ויעבר מעיר אל עיר ומכפר אל כפר קורא ומבשר את מלכות האלהים ושנים העשר אתו׃</span> <span class="verse"><a name="2">2</a>ונשים אשר נרפאו מרוחות רעות ומחליים מרים הנקראה מגדלית אשר גרשו ממנה שבעה שדים׃</span> <span class="verse"><a name="3">3</a>ויוחנה אשת כוזא סוכן הורדוס ושושנה ואחרות רבות אשר שרתהו מנכסיהן׃</span> <span class="verse"><a name="4">4</a>ויהי בהתאסף המון עם רב אשר יצאו אליו מעיר ועיר וידבר במשל׃</span> <span class="verse"><a name="5">5</a>הזורע יצא לזרע את זרעו ובזרעו נפל מן הזרע על יד הדרך וירמס ועוף השמים אכלו׃</span> <span class="verse"><a name="6">6</a>ויש אשר נפל על הסלע ויצמח וייבש כי לא היתה לו לחה׃</span> <span class="verse"><a name="7">7</a>ויש אשר נפל בתוך הקצים ויצמחו הקצים עמו וימעכהו׃</span> <span class="verse"><a name="8">8</a>ויש אשר נפל על האדמה הטובה ויצמח ויעש פרי מאה שערים כזאת דבר ויזעק מי אשר אזנים לו לשמע ישמע׃</span> <span class="verse"><a name="9">9</a>וישאלהו תלמידיו לאמר מה המשל הזה׃</span> <span class="verse"><a name="10">10</a>ויאמר לכם נתן לדעת את סודות מלכות האלהים ולאחרים במשלים למען בראתם לא יראו ובשמעם לא יבינו׃</span> <span class="verse"><a name="11">11</a>וזה הוא המשל הזרע דבר אלהים הוא׃</span> <span class="verse"><a name="12">12</a>ואשר על יד הדרך הם השמעים ואחר כן בא השטן ונשא את הדבר מלבם פן יאמינו ונושעו׃</span> <span class="verse"><a name="13">13</a>ואשר על הסלע הם המקבלים בשמחה את הדבר בשמעם ושרש אין להם רק לשעה מאמינים ובעת הנסיון יסגו אחור׃</span> <span class="verse"><a name="14">14</a>ואשר נפל בין הקצים הם השמעים והוליכם להם וימכו בדאגות ובעשר ובתאות החיים ופרי לא ישוו למו׃</span> <span class="verse"><a name="15">15</a>ואשר באדמה הטובה הם השמרים בלב טוב וטהור את הדבר אשר שמעו ועשים פרי בתוחלת׃</span> <span class="verse"><a name="16">16</a>ואין איש מדליק נר אשר יכסה אותו בכלי או ישימהו תחת המטה כי אם על המנורה יעלהו למען יראו כל באי הבית את האור׃</span> <span class="verse"><a name="17">17</a>כי אין דבר נעלם אשר לא יגלה ואין גנוז אשר לא יודע ובא לאור׃</span> <span class="verse"><a name="18">18</a>לכן ראו איך תשמעון כי כל אשר יש לו נתון ינתן לו וכל אשר אין לו גם את אשר הוא חשב להיות לו יקח ממנו׃</span> <span class="verse"><a name="19">19</a>ויבאו אליו אמו ואחיו ולא יכלו לגשת אליו מפני העם׃</span> <span class="verse"><a name="20">20</a>ויגד לו לאמר אמך ואחיך עמדים בחוץ והם חפצים לראותך׃</span> <span class="verse"><a name="21">21</a>ויען ויאמר אליהם אמי ואחי הם השמעים ועשים את דבר האלהים׃</span> <span class="verse"><a name="22">22</a>ויהי היום וירד אל אניה הוא ותלמידיו ויאמר אליהם נעברה אל עבר הים וישוטו הימה׃</span> <span class="verse"><a name="23">23</a>ויהי בלכתם באניה וישכב ויישן ורוח סערה ירדה על הים וישטפו עליהם המים ויהיו בסכנה׃</span> <span class="verse"><a name="24">24</a>ויגשו ויעירו אותו לאמר מורה מורה אבדנו ויעור ויגער ברוח ובמשברי ים וישתקו ותהי דממה׃</span> <span class="verse"><a name="25">25</a>ויאמר אליהם איה אמונתכם וייראו ויתמהו ויאמרו איש אל רעהו מי אפוא הוא המצוה גם את הרוחות ואת המים וישמעו לו׃</span> <span class="verse"><a name="26">26</a>ויעברו ויבאו אל ארץ הגדריים אשר ממול הגליל׃</span> <span class="verse"><a name="27">27</a>ויצא אל היבשה ויפגשהו איש מן העיר אשר שדים בו מימים רבים ובגד לא לבש ובבית לא ישב כי אם בקברים׃</span> <span class="verse"><a name="28">28</a>וירא את ישוע ויפל לפניו ויקרא בקול גדול מה לי ולך ישוע בן אל עליון מבקש אני ממך אשר לא תענני׃</span> <span class="verse"><a name="29">29</a>כי צוה את הרוח הטמא לצאת מן האיש כי ימים רבים חטף אתו ונאסר בזיקים ונשמר בכבלים והיה בנתקו את המוסרות ונדחף ביד השד אל המדברות׃</span> <span class="verse"><a name="30">30</a>וישאל אתו ישוע לאמר מה שמך ויאמר לגיון שמי כי שדים רבים נכנסו בו׃</span> <span class="verse"><a name="31">31</a>ויתחנן לו לבלתי צות אתם לרדת אל התהום׃</span> <span class="verse"><a name="32">32</a>ויהי שם עדר חזירים רבים על המרעה בהר ויתחננו לו כי יניח להם לבוא אל תוכם וינח להם׃</span> <span class="verse"><a name="33">33</a>ויצאו השדים מן האדם ההוא ויבאו בחזירים וישתער העדר מן המורד אל הים ויטבע׃</span> <span class="verse"><a name="34">34</a>וינוסו הרעים כראותם את אשר נעשה ויגידו הדבר בעיר ובכפרים׃</span> <span class="verse"><a name="35">35</a>ויצאו לראת את אשר נעשה ויבאו אל ישוע וימצאו שם את האדם אשר יצאו ממנו השדים ישב לרגלי ישוע מלבש וטוב שכל וייראו׃</span> <span class="verse"><a name="36">36</a>ויספרו להם הראים איך נרפא אחוז השדים׃</span> <span class="verse"><a name="37">37</a>ויבקשו ממנו כל המון חבל הגדריים ללכת מאתם כי אימה גדולה נפלה עליהם וירד אל האניה וישב׃</span> <span class="verse"><a name="38">38</a>ויבקש ממנו האיש אשר יצאו ממנו השדים לשבת אתו וישלח אתו ישוע באמרו׃</span> <span class="verse"><a name="39">39</a>שוב לביתך וספר הגדלות אשר עשה לך האלהים וילך לו וישמע בכל העיר את הגדלות אשר עשה לו ישוע׃</span> <span class="verse"><a name="40">40</a>ויהי בשוב ישוע ויקבל אתו העם כי כלם היו מחכים לו׃</span> <span class="verse"><a name="41">41</a>והנה בא איש ושמו יאיר והוא ראש בית הכנסת ויפל לרגלי ישוע ויתחנן לו לבוא אתו אל ביתו׃</span> <span class="verse"><a name="42">42</a>כי בת יחידה כשתים עשרה שנה היתה לו והיא נוטה למות ויהי בלכתו שמה וידחקהו המון העם׃</span> <span class="verse"><a name="43">43</a>ואשה זבת דם שתים עשרה שנה אשר הוציאה כל קנינה לרפאים ואין איש יכל לרפאתה׃</span> <span class="verse"><a name="44">44</a>היא קרבה מאחריו ותגע בציצת בגדו וזוב דמה עמד פתאם׃</span> <span class="verse"><a name="45">45</a>ויאמר ישוע מי זה נגע בי וכלם כחשו ויאמר פטרוס והעמדים אצלו מורה המון העם דחקים ולחצים אתך ואתה תאמר מי נגע בי׃</span> <span class="verse"><a name="46">46</a>ויאמר ישוע נגע בי אדם כי ידעתי אשר יצאה ממני גבורה׃</span> <span class="verse"><a name="47">47</a>ותרא האשה כי לא נסתרה ממנו ותחרד לקראתו ותפל לפניו ותגד באזני כל העם על מה נגעה בו ואיך נרפאה פתאם׃</span> <span class="verse"><a name="48">48</a>ויאמר אליה חזקי בתי אמונתך הושיעה לך לכי לשלום׃</span> <span class="verse"><a name="49">49</a>עודנו מדבר ואיש בא מבית ראש הכנסת ויאמר מתה בתך אל תטריח את המורה׃</span> <span class="verse"><a name="50">50</a>וישמע ישוע ויען ויאמר לו אל תירא אך האמן והיא תושע׃</span> <span class="verse"><a name="51">51</a>ויבא הביתה ולא הניח לאיש לבוא אתו בלתי אם לפטרוס וליעקב וליוחנן ולאבי הילדה ולאמה׃</span> <span class="verse"><a name="52">52</a>וכלם בכים וספדים לה ויאמר אל תבכו כי לא מתה אך ישנה היא׃</span> <span class="verse"><a name="53">53</a>וישחקו עליו באשר ידעו כי מתה׃</span> <span class="verse"><a name="54">54</a>והוא אחז בידה ויקרא לאמר הילדה קומי׃</span> <span class="verse"><a name="55">55</a>ותשב רוחה ותקם פתאם ויצו לתת לה לאכול׃</span> <span class="verse"><a name="56">56</a>וישתוממו אביה ואמה והוא צוה אתם לבלתי הגיד לאיש את אשר נעשה׃</span> </p></div</div></div></body></html>