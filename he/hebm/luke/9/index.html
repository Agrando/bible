<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/luke/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/luke">Luke</a> &gt <strong>Chapter 9</strong></div><p><span class="verse"><a name="1">1</a>ויקרא אל שנים העשר ויתן להם גבורה ושלטן על כל השדים ולרפא חליים׃</span> <span class="verse"><a name="2">2</a>וישלחם לקרא את מלכות האלהים ולרפא את החלים׃</span> <span class="verse"><a name="3">3</a>ויאמר להם אל תקחו מאומה לדרך לא מטות ולא תרמיל ולא לחם ולא כסף ואל יהיה לאיש מכם שתי כתנות׃</span> <span class="verse"><a name="4">4</a>והבית אשר תבאו בו שם שבו לכם ומשם צאו׃</span> <span class="verse"><a name="5">5</a>וכל אשר לא יקבלו אתכם צאו מן העיר ההיא ונערו את העפר מעל רגליכם לעדות בהם׃</span> <span class="verse"><a name="6">6</a>ויצאו ויעברו בכפרים מבשרים את הבשורה ומרפאים בכל מקום׃</span> <span class="verse"><a name="7">7</a>וישמע הורדוס שר הרבע את כל אשר נעשה על ידו ותפעם רוחו כי יש אשר אמרו יוחנן קם מן המתים׃</span> <span class="verse"><a name="8">8</a>ויש שאמרו אליהו נראה ואחרים אמרו נביא קם מן הקדמונים׃</span> <span class="verse"><a name="9">9</a>ויאמר הורדוס הן אנכי נשאתי את ראש יוחנן מעליו ומי אפוא הוא אשר אני שמע עליו כזאת ויבקש לראותו׃</span> <span class="verse"><a name="10">10</a>וישובו השליחים ויספרו לו את כל אשר עשו ויקחם אליו ויסר לבדד אל מקום חרב אשר לעיר הנקראה בית צידה׃</span> <span class="verse"><a name="11">11</a>והמון העם כאשר ידעו את זאת הלכו אחריו ויקבלם וידבר אליהם על מלכות האלהים וירפא את הצריכים לרפואה׃</span> <span class="verse"><a name="12">12</a>והיום רפה לערב ושנים העשר קרבו ויאמרו אליו שלח נא את העם וילכו אל הכפרים והחצרים אשר סביבותינו ללון שם ולמצא מזון כי פה אנחנו במקום חרבה׃</span> <span class="verse"><a name="13">13</a>ויאמר אליהם תנו אתם להם לאכל ויאמרו אין לנו כי אם חמשת ככרות לחם ודגים שנים בלתי אם נלך ונקנה אכל לכל העם הזה׃</span> <span class="verse"><a name="14">14</a>כי היו כחמשת אלפי איש ויאמר אל תלמידיו הושיבו אתם שורות שורות חמשים בשורה׃</span> <span class="verse"><a name="15">15</a>ויעשו כן ויושיבו את כלם׃</span> <span class="verse"><a name="16">16</a>ויקח את חמשת ככרות הלחם ואת שני הדגים וישא עיניו השמימה ויברך עליהם ויפרס ויתן לתלמידיו לשום לפני העם׃</span> <span class="verse"><a name="17">17</a>ויאכלו כלם וישבעו וישאו מן הפתותים הנותרים להם שנים עשר סלים׃</span> <span class="verse"><a name="18">18</a>ויהי הוא מתפלל לבדד ויאספו אליו תלמידיו וישאל אתם לאמר מה אמרים עלי המון העם מי אני׃</span> <span class="verse"><a name="19">19</a>ויענו ויאמרו יוחנן המטביל ואחרים אמרים אליהו ואחרים אמרים נביא קם מן הקדמונים׃</span> <span class="verse"><a name="20">20</a>ויאמר אליהם ואתם מה אתם אמרים מי אני ויען פטרוס ויאמר משיח האלהים אתה׃</span> <span class="verse"><a name="21">21</a>ויצו אתם בגערה לבלתי הגיד לאיש את הדבר הזה׃</span> <span class="verse"><a name="22">22</a>ויאמר מן הצרך הוא אשר בן האדם יענה הרבה וימאס מן הזקנים והכהנים הגדולים והסופרים ויהרג וביום השלישי קום יקום׃</span> <span class="verse"><a name="23">23</a>ואל כלם אמר איש כי יחפץ ללכת אחרי יכחש בנפשו ויום יום ישא את צלבו והלך אחרי׃</span> <span class="verse"><a name="24">24</a>כי כל אשר יחפץ להושיע את נפשו תאבד נפשו ממנו וכל אשר יאבד את נפשו למעני הוא יושיענה׃</span> <span class="verse"><a name="25">25</a>כי מה יועיל האדם כי יקנה את כל העולם ואבד והשחית את נפשו׃</span> <span class="verse"><a name="26">26</a>כי כל אשר הייתי אני ודברי לו לחרפה הוא יהיה לחרפה לבן האדם כאשר יבא בכבודו ובכבוד האב והמלאכים הקדושים׃</span> <span class="verse"><a name="27">27</a>ובאמת אני אמר לכם יש מן העמדים פה אשר לא יטעמו מות עד כי יראו את מלכות האלהים׃</span> <span class="verse"><a name="28">28</a>ויהי כשמנה ימים אחרי הדברים האלה ויקח אליו את פטרוס ואת יוחנן ואת יעקב ויעל אל ההר להתפלל שם׃</span> <span class="verse"><a name="29">29</a>ויהי בהתפללו נשתנה מראה פניו ולבושו הלבין והבריק׃</span> <span class="verse"><a name="30">30</a>והנה שני אנשים מדברים אתו והמה משה ואליהו׃</span> <span class="verse"><a name="31">31</a>אשר נראו בכבוד והגידו את אחריתו אשר ימלאנה בירושלים׃</span> <span class="verse"><a name="32">32</a>ויהיו פטרוס ואשר אתו נרדמים ובהקיצם ראו את כבודו ואת שני האנשים העמדים עליו׃</span> <span class="verse"><a name="33">33</a>ויהי בהפרדם ממנו ויאמר פטרוס אל ישוע מורה טוב היותנו פה נעשה נא שלש סכות לך אחת ולמשה אחת ולאליהו אחת ולא ידע מה דבר׃</span> <span class="verse"><a name="34">34</a>הוא מדבר כזאת והנה ענן סכך עליהם וכבואם בענן נבעתו׃</span> <span class="verse"><a name="35">35</a>ויצא קול מן הענן אמר זה בני ידידי אליו תשמעון׃</span> <span class="verse"><a name="36">36</a>ובהיות הקול נשאר ישוע לבדו והמה החשו ולא הגידו דבר לאיש בימים ההם מכל אשר ראו׃</span> <span class="verse"><a name="37">37</a>ויהי ממחרת ברדתם מן ההר ויצא עם רב לקראתו׃</span> <span class="verse"><a name="38">38</a>והנה איש אחד מן העם צעק לאמר אנא רבי פנה נא אל בני כי יחיד הוא לי׃</span> <span class="verse"><a name="39">39</a>והנה רוח אחז בו ופתאם הוא מצעק והרוח מרוצץ אתו בהוריד רירו ומקשה לסור ממנו ובסורו ידכא אתו׃</span> <span class="verse"><a name="40">40</a>ואבקש מתלמידיך לגרשו ולא יכלו׃</span> <span class="verse"><a name="41">41</a>ויען ישוע ויאמר הוי דור חסר אמונה ופתלתל עד מתי אהיה עמכם ואסבל אתכם הבא הנה את בנך׃</span> <span class="verse"><a name="42">42</a>ויהי אך הקריב לבוא וירעצהו השד וירוצצהו וישוע גער ברוח הטמא וירפא את הנער וישיבהו לאביו׃</span> <span class="verse"><a name="43">43</a>וישתוממו כלם על גדלת האלהים ויהי בתמהם כלם על כל אשר עשה ויאמר ישוע אל תלמידיו׃</span> <span class="verse"><a name="44">44</a>שימו אתם באזניכם את הדברים האלה כי עתיד בן האדם להמסר בידי בני האדם׃</span> <span class="verse"><a name="45">45</a>והמה לא הבינו את המאמר הזה ונעלם הוא מדעתם וייראו לשאל אתו על המאמר הזה׃</span> <span class="verse"><a name="46">46</a>ויעל על לבבם לחשוב מי הוא הגדול בהם׃</span> <span class="verse"><a name="47">47</a>וירא ישוע את מחשבת לבם ויקח ילד ויעמידהו אצלו׃</span> <span class="verse"><a name="48">48</a>ויאמר אליהם כל אשר יקבל את הילד הזה לשמי אותי הוא מקבל וכל אשר יקבל אותי הוא מקבל את אשר שלחני כי הקטן בכלכם הוא יהיה הגדול׃</span> <span class="verse"><a name="49">49</a>ויען יוחנן ויאמר מורה ראינו איש מגרש שדים בשמך ונכלא אותו יען איננו הולך עמנו׃</span> <span class="verse"><a name="50">50</a>ויאמר ישוע אליו אל תכלאו כי כל אשר איננו נגדנו בעדנו הוא׃</span> <span class="verse"><a name="51">51</a>ויהי כמלאת ימי העלותו והוא שם את פניו ללכת ירושלים׃</span> <span class="verse"><a name="52">52</a>וישלח מלאכים לפניו וילכו ויבאו אל אחד מכפרי השמרונים להכין לו׃</span> <span class="verse"><a name="53">53</a>ולא קבלהו על אשר היו פניו הלכים ירושלים׃</span> <span class="verse"><a name="54">54</a>ויאמרו יעקב ויוחנן תלמידיו כראותם זאת לאמר אדנינו התרצה ונאמר כי תרד אש מן השמים ותאכלם כאשר עשה גם אליהו׃</span> <span class="verse"><a name="55">55</a>ויפן ויגער בם ויאמר הלא ידעתם בני רוח מי אתם׃</span> <span class="verse"><a name="56">56</a>כי בן האדם לא בא לאבד נפשות אדם כי אם להושיעם וילכו להם אל כפר אחר׃</span> <span class="verse"><a name="57">57</a>ויהי בלכתם בדרך ויאמר אליו איש אדני אלכה אחריך אל כל אשר תלך׃</span> <span class="verse"><a name="58">58</a>ויאמר אליו ישוע לשועלים יש חורי עפר ולעוף השמים קנים ובן האדם אין לו מקום להניח שם את ראשו׃</span> <span class="verse"><a name="59">59</a>ואל איש אחר אמר לך אחרי והוא אמר אדני תן לי ואלכה בראשונה לקבר את אבי׃</span> <span class="verse"><a name="60">60</a>ויאמר אליו ישוע הנח למתים לקבר את מתיהם ואתה לך הודע את מלכות האלהים׃</span> <span class="verse"><a name="61">61</a>ויאמר עוד איש אחר אלכה אחריך אדני אך הניחה לי בראשונה להפטר מבני ביתי׃</span> <span class="verse"><a name="62">62</a>ויאמר ישוע כל השם את ידו על המחרשה ומביט אחריו לא יכשר למלכות האלהים׃</span> </p></div</div></div></body></html>