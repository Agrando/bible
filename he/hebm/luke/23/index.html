<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/luke/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/luke">Luke</a> &gt <strong>Chapter 23</strong></div><p><span class="verse"><a name="1">1</a>ויקם כל קהלם ויוליכהו אל פילטוס׃</span> <span class="verse"><a name="2">2</a>ויחלו לדבר עליו שטנה לאמר את זה מצאנו מסית את העם ומנע אתו מתת מס אל הקיסר באמרו כי הוא מלך המשיח׃</span> <span class="verse"><a name="3">3</a>וישאלהו פילטוס לאמר האתה הוא מלך היהודים ויען אתו ויאמר אתה אמרת׃</span> <span class="verse"><a name="4">4</a>ויאמר פילטוס אל ראשי הכהנים ואל המון העם לא מצאתי דבר אשם באיש הזה׃</span> <span class="verse"><a name="5">5</a>והם התאמצו לדבר מדיח הוא את העם בלמדו בכל יהודה החל מן הגליל ועד הנה׃</span> <span class="verse"><a name="6">6</a>ויהי כשמע פילטוס את שם הגליל וישאל אם הוא איש גלילי׃</span> <span class="verse"><a name="7">7</a>וכאשר ידע כי מממשלת הורדוס הוא שלחו אל הורדוס אשר היה גם הוא בירושלים בימים האלה׃</span> <span class="verse"><a name="8">8</a>וישמח הורדוס עד מאד כראותו את ישוע כי מימים רבים אוה לראת אתו על כי שמע את שמעו ויקו לראת אות אשר יעשה׃</span> <span class="verse"><a name="9">9</a>וירב לשאל אותו והוא לא השיב אתו דבר׃</span> <span class="verse"><a name="10">10</a>ויעמדו הכהנים הגדולים והסופרים ויתחזקו לדבר עליו שטנה׃</span> <span class="verse"><a name="11">11</a>ויבז אתו הורדוס עם צבאותיו ויהתל בו וילבש אותו בגד זהורית וישלחהו אל פילטוס׃</span> <span class="verse"><a name="12">12</a>ביום ההוא נהיו פילטוס והורדוס לאהבים יחדו כי מלפנים איבה היתה בינתם׃</span> <span class="verse"><a name="13">13</a>ויקרא פילטוס את ראשי הכהנים ואת השרים ואת העם׃</span> <span class="verse"><a name="14">14</a>ויאמר אליהם הבאתם לפני את האיש הזה כמסית את העם והנה אני חקרתיו לעיניכם ולא מצאתי באיש הזה אשמת מאומה מן הדברים אשר אתם טוענים עליו׃</span> <span class="verse"><a name="15">15</a>וגם הורדוס לא מצא כי שלחתי אתכם אליו והנה אין בו חטא משפט מות׃</span> <span class="verse"><a name="16">16</a>על כן איסרנו ואפטרנו׃</span> <span class="verse"><a name="17">17</a>ועליו היה לפטר להם איש אחד בימי החג׃</span> <span class="verse"><a name="18">18</a>ויצעקו כל המונם ויאמרו הסר את זה ופטר לנו את בר אבא׃</span> <span class="verse"><a name="19">19</a>והוא היה משלך בית האסורים על דבר מרד אשר נהיה בעיר ועל דבר רצח׃</span> <span class="verse"><a name="20">20</a>ויסף פילטוס לשאת קולו כי חפץ לפטר את ישוע׃</span> <span class="verse"><a name="21">21</a>והמה צעקו אליו לאמר הצלב אותו הצלב׃</span> <span class="verse"><a name="22">22</a>ויאמר אליהם פעם שלישית מה אפוא עשה זה רעה כל אשמת מות לא מצאתי בו על כן איסרנו ואפטרנו׃</span> <span class="verse"><a name="23">23</a>ויפצרו בו בקול גדול ויבקשו כי יצלב ויחזק קולם וקול הכהנים הגדולים׃</span> <span class="verse"><a name="24">24</a>ויגזר פילטוס כי תעשה בקשתם׃</span> <span class="verse"><a name="25">25</a>ויפטר להם את המשלך בית האסורים על דבר מרד ורצח את אשר שאלו ואת ישוע מסר לרצונם׃</span> <span class="verse"><a name="26">26</a>וכאשר הוליכהו משם ויחזיקו באיש אחד הבא מן השדה ושמו שמעון איש קוריני וישימו עליו את הצלב לשאת אחרי ישוע׃</span> <span class="verse"><a name="27">27</a>וילכו אחריו המון עם רב והמון נשים והנה ספדות ומקוננות עליו׃</span> <span class="verse"><a name="28">28</a>ויפן ישוע ויאמר אליהן בנות ירושלים אל תבכינה עלי כי אם על נפשכן בכינה ועל בניכן׃</span> <span class="verse"><a name="29">29</a>כי הנה ימים באים ואמרו אשרי העקרות ואשרי המעים אשר לא ילדו והשדים אשר לא היניקו׃</span> <span class="verse"><a name="30">30</a>אז יחלו לאמר אל ההרים נפלו עלינו ואל הגבעות כסונו׃</span> <span class="verse"><a name="31">31</a>כי אם יעשו כזאת בעץ הלח מה יעשה ביבש׃</span> <span class="verse"><a name="32">32</a>וגם שנים אחרים אנשי בליעל מוצאים אתו למות׃</span> <span class="verse"><a name="33">33</a>ויהי כאשר באו אל המקום הנקרא גלגלתא ויצלבו אתו שם ואת אנשי הבליעל זה לימינו וזה לשמאלו׃</span> <span class="verse"><a name="34">34</a>ויאמר ישוע אבי סלח להם כי לא ידעו מה הם עשים ויחלקו בגדיו להם ויפילו גורל׃</span> <span class="verse"><a name="35">35</a>והעם עמד שם וראה וילעגו לו השרים לאמר את אחרים הושיע יושע נא את נפשו אם הוא המשיח בחיר האלהים׃</span> <span class="verse"><a name="36">36</a>ויהתלו בו אנשי הצבא ויגשו ויביאו לו חמץ׃</span> <span class="verse"><a name="37">37</a>ויאמרו אם אתה הוא מלך היהודים הושע את נפשך׃</span> <span class="verse"><a name="38">38</a>וגם מכתב היה ממעל לו בכתב יוני ורומי ועברי זה הוא מלך היהודים׃</span> <span class="verse"><a name="39">39</a>ואחד מאנשי הבליעל התלוים גדפו לאמר הלא אתה המשיח הושע את עצמך ואתנו׃</span> <span class="verse"><a name="40">40</a>ויען האחר ויגער בו לאמר האינך ירא את האלהים בהיותך בעצם הענש הזה׃</span> <span class="verse"><a name="41">41</a>והן אנחנו בו כמשפט כי לקחנו כפי מעשינו אבל זה לא עשה מאומה רע׃</span> <span class="verse"><a name="42">42</a>ויאמר אל ישוע זכרני נא אדני בבאך במלכותך׃</span> <span class="verse"><a name="43">43</a>ויאמר ישוע אליו אמן אמר אני לך כי היום תהיה עמדי בגן עדן׃</span> <span class="verse"><a name="44">44</a>ויהי כשעה הששית והנה חשך על כל הארץ עד השעה התשיעית׃</span> <span class="verse"><a name="45">45</a>ויחשך השמש ותקרע פרכת ההיכל לשנים קרעים׃</span> <span class="verse"><a name="46">46</a>ויקרא ישוע בקול גדול ויאמר אבי בידך אפקיד רוחי ובאמרו זאת נפח נפשו׃</span> <span class="verse"><a name="47">47</a>וירא שר המאה את אשר נהיתה ויתן כבוד לאלהים לאמר אכן האיש הזה צדיק היה׃</span> <span class="verse"><a name="48">48</a>וכל המון העם אשר התאספו יחד למראה הזה בהביטם אל כל אשר נעשה תופפו על לבביהם וישובו׃</span> <span class="verse"><a name="49">49</a>וכל מידעיו עמדו מרחוק וגם הנשים אשר הלכו אתו מן הגליל ועיניהן ראות את אלה׃</span> <span class="verse"><a name="50">50</a>והנה איש ושמו יוסף והוא מן היעצים איש טוב וצדיק מן הרמתים עיר היהודים׃</span> <span class="verse"><a name="51">51</a>אשר לא הסכים לעצתם ולפעלם ומחכה גם הוא למלכות האלהים׃</span> <span class="verse"><a name="52">52</a>ויגש אל פילטוס וישאל ממנו את גוית ישוע׃</span> <span class="verse"><a name="53">53</a>ויורד אתה ויכרכה בסדינים וישימה בקבר חצוב בסלע אשר עדן לא הושם בו אדם׃</span> <span class="verse"><a name="54">54</a>ויום ערב שבת היה והשבת הגיעה׃</span> <span class="verse"><a name="55">55</a>ותלכנה אחריו מן הנשים אשר באו אתו מן הגליל ותחזינה את הקבר ואת אשר הושם בו גויתו׃</span> <span class="verse"><a name="56">56</a>ואחרי שובן הכינו סמים ומרקחות ובשבת שבתו כפי המצוה׃</span> </p></div</div></div></body></html>