<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 2</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/luke/2"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/luke">Luke</a> &gt <strong>Chapter 2</strong></div><p><span class="verse"><a name="1">1</a>ויהי בימים ההם ותצא דת מאת הקיסר אוגוסטוס לספר את כל ישבי תבל׃</span> <span class="verse"><a name="2">2</a>וזה המפקד היה הראשון בהיות קוריניוס שליט בסוריא׃</span> <span class="verse"><a name="3">3</a>וילכו כלם להתפקד איש לעירו׃</span> <span class="verse"><a name="4">4</a>ויעל גם יוסף מן הגליל מעיר נצרת אל יהודה לעיר דוד הנקראה בית לחם כי היה מבית דוד וממשפחתו׃</span> <span class="verse"><a name="5">5</a>להתפקד עם מרים המארשה לו והיא הרה׃</span> <span class="verse"><a name="6">6</a>ויהי בהיותם שם וימלאו ימיה ללדת׃</span> <span class="verse"><a name="7">7</a>ותלד את בנה הבכור ותחתלהו ותשכיבהו באבוס כי לא היה להם מקום במלון׃</span> <span class="verse"><a name="8">8</a>ורעים היו בארץ ההיא לנים בשדה ושמרים את משמרות הלילה בעדרם׃</span> <span class="verse"><a name="9">9</a>והנה מלאך יהוה נצב עליהם וכבוד יהוה הופיע עליהם מסביב וייראו יראה גדולה׃</span> <span class="verse"><a name="10">10</a>ויאמר אליהם המלאך אל תיראו כי הנני מבשר אתכם שמחה גדולה אשר תהיה לכל העם׃</span> <span class="verse"><a name="11">11</a>כי היום ילד לכם בעיר דוד מושיע אשר הוא המשיח האדון׃</span> <span class="verse"><a name="12">12</a>וזה לכם האות תמצאון ילד מחתל ומנח באבוס׃</span> <span class="verse"><a name="13">13</a>ויהי פתאם אצל המלאך המון צבא השמים והם משבחים את האלהים ואמרים׃</span> <span class="verse"><a name="14">14</a>כבוד במרומים לאלהים ובארץ שלום בבני אדם רצונו׃</span> <span class="verse"><a name="15">15</a>ויהי כאשר עלו מעליהם המלאכים השמימה ויאמרו הרעים איש אל רעהו נעברה נא עד בית לחם ונראה המעשה הזה אשר הודיענו יהוה׃</span> <span class="verse"><a name="16">16</a>וימהרו לבוא וימצאו את מרים ואת יוסף ואת הילד שכב באבוס׃</span> <span class="verse"><a name="17">17</a>ויראו וישמיעו את הדבר הנאמר אליהם על הגער הזה׃</span> <span class="verse"><a name="18">18</a>וכל השמעים תמהו על הדברים אשר דברו אליהם הרעים׃</span> <span class="verse"><a name="19">19</a>ומרים שמרה את הדברים האלה ותחשבם בלבה׃</span> <span class="verse"><a name="20">20</a>וישובו הרעים מהללים ומשבחים את האלהים על כל אשר שמעו וראו כפי אשר נאמר אליהם׃</span> <span class="verse"><a name="21">21</a>ויהי במלאת לנער שמנה ימים וימול ויקרא שמו ישוע כשם אשר קרא לו המלאך בטרם הרה בבטן׃</span> <span class="verse"><a name="22">22</a>וימלאו ימי טהרה לפי תורת משה ויעלהו לירושלים להעמידו לפני יהוה׃</span> <span class="verse"><a name="23">23</a>כאשר כתוב בתורת יהוה כל זכר פטר רחם יקרא קדש ליהוה׃</span> <span class="verse"><a name="24">24</a>ולתת קרבן כאמור בתורת יהוה שתי תרים או שני בני יונה׃</span> <span class="verse"><a name="25">25</a>והנה איש היה בירושלים ושמו שמעון והוא איש צדיק וחסיד מחכה לנחמת ישראל ורוח הקדש היה עליו׃</span> <span class="verse"><a name="26">26</a>ולו נגלה ברוח הקדש כי לא יראה מות עד ראותו את משיח יהוה׃</span> <span class="verse"><a name="27">27</a>ויבא ברוח אל המקדש ויהי כאשר הביאו הוריו את הנער ישוע לעשות עליו כמשפט התורה׃</span> <span class="verse"><a name="28">28</a>ויקחהו על זרעותיו ויברך את האלהים ויאמר׃</span> <span class="verse"><a name="29">29</a>עתה תפטר את עבדך כדברך אדני בשלום׃</span> <span class="verse"><a name="30">30</a>כי ראו עיני את ישועתך׃</span> <span class="verse"><a name="31">31</a>אשר הכינות לפני כל העמים׃</span> <span class="verse"><a name="32">32</a>אור לגלות עיני הגוים ותפארת ישראל עמך׃</span> <span class="verse"><a name="33">33</a>ויוסף ואמו תמהים על הדברים הנאמרים עליו׃</span> <span class="verse"><a name="34">34</a>ויברך אותם שמעון ויאמר אל מרים אמו הנה זה מוסד לנפילה ולתקומה לרבים בישראל ולאות מריבה׃</span> <span class="verse"><a name="35">35</a>וגם בנפשך תחתר חרב למען תגלינה מחשבות לבב רבים׃</span> <span class="verse"><a name="36">36</a>ותהי שם חנה אשה נביאה בת פנואל משבט אשר והיא באה בימים וחיתה עם בעלה שבע שנים אחרי בתוליה׃</span> <span class="verse"><a name="37">37</a>והיא אלמנה כארבע ושמנים שנה ולא משה מן המקדש ובצום ובתחנונים עבדה את האלהים לילה ויום׃</span> <span class="verse"><a name="38">38</a>ותקם בשעה ההיא ותגש להדות ליהוה ותדבר עליו באזני כל המחכים לגאלה בירושלים׃</span> <span class="verse"><a name="39">39</a>ויכלו את הכל כפי תורת יהוה וישובו הגלילה אל נצרת עירם׃</span> <span class="verse"><a name="40">40</a>ויגדל הנער ויחזק ברוח וימלא חכמה וחסד אלהים עמו׃</span> <span class="verse"><a name="41">41</a>ועלו הוריו ירושלים שנה בשנה לחג הפסח׃</span> <span class="verse"><a name="42">42</a>ויהי בהיותו בן שתים עשרה שנה ויעלו ירושלים כמשפט החג׃</span> <span class="verse"><a name="43">43</a>וימלאו את הימים וישובו ויותר ישוע הנער בירושלים ויוסף ואמו לא ידעו׃</span> <span class="verse"><a name="44">44</a>ויחשבו כי עם חבל הארחים הוא וילכו כדרך יום ויבקשהו בין הקרובים והמידעים׃</span> <span class="verse"><a name="45">45</a>ולא מצאהו וישבו ירושלים לבקשו׃</span> <span class="verse"><a name="46">46</a>ויהי אחרי שלשת ימים וימצאהו במקדש ישב בתוך המורים שמע אליהם ושאל אתם׃</span> <span class="verse"><a name="47">47</a>וכל השמעים אליו השתוממו על שכלו ועל תשובתיו׃</span> <span class="verse"><a name="48">48</a>ויהי כראותם אתו ויחרדו ותאמר אליו אמו בני מדוע ככה עשית לנו הנה אביך ואנכי בעצבת לב בקשנוך׃</span> <span class="verse"><a name="49">49</a>ויאמר אליהם למה זה בקשתם אתי הלא ידעתם כי עלי להיות באשר לאבי׃</span> <span class="verse"><a name="50">50</a>והם לא הבינו את הדבר אשר דבר אליהם׃</span> <span class="verse"><a name="51">51</a>וירד אתם ויבא אל נצרת ויכנע להם ואמו שמרה בלבה את כל הדברים האלה׃</span> <span class="verse"><a name="52">52</a>וישוע הלך וגדל בחכמה ומקומה ובחן עם אלהים ועם אנשים׃</span> </p></div</div></div></body></html>