<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/luke/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/luke">Luke</a> &gt <strong>Chapter 13</strong></div><p><span class="verse"><a name="1">1</a>ויבאו אנשים בעת ההיא ויגידו לו על דבר הגלילים אשר פילטוס ערב דמם עם זבחיהם׃</span> <span class="verse"><a name="2">2</a>ויען ישוע ויאמר אליהם החשבים אתם כי הגלילים האלה היו חטאים מכל אנשי הגליל על אשר באה כזאת עליהם׃</span> <span class="verse"><a name="3">3</a>לא כי אמר אני לכם אם לא תשובו תאבדו כלכם גם אתם׃</span> <span class="verse"><a name="4">4</a>או שמנה העשר ההם אשר נפל עליהם המגדל בשלח וימיתם החשבים אתם כי היו אשמים מכל האנשים הישבים בירושלים׃</span> <span class="verse"><a name="5">5</a>לא כי אמר אני לכם אם לא תשובו תאבדו כלכם גם אתם׃</span> <span class="verse"><a name="6">6</a>וישא משלו ויאמר איש אחד היתה לו תאנה נטועה בכרמו ויבא לבקש בה פרי ולא מצא׃</span> <span class="verse"><a name="7">7</a>ויאמר אל הכרם הנה זה שלש שנים אנכי בא לבקש פרי בתאנה הזאת ואינני מוצא גדע אותה למה זה תשחית את האדמה׃</span> <span class="verse"><a name="8">8</a>ויען ויאמר אליו אדני הניחה אתה עוד השנה הזאת עד כי אעדר ושמתי דמן סביבותיה׃</span> <span class="verse"><a name="9">9</a>אולי תעשה פרי ואם לא בשנה הבאה תגדענה׃</span> <span class="verse"><a name="10">10</a>ויהי הוא מלמד בשבת באחד מבתי הכנסיות׃</span> <span class="verse"><a name="11">11</a>והנה אשה טעונת רוח חלי כשמנה עשרה שנה ותהי כפופה ולא יכלה לקום קומה זקופה׃</span> <span class="verse"><a name="12">12</a>ויהי בראות אתה ישוע ויקרא אליה ויאמר לה אשה החלצי מחליך׃</span> <span class="verse"><a name="13">13</a>וישם את ידיו עליה וכרגע קמה ותתעודד ותשבח את האלהים׃</span> <span class="verse"><a name="14">14</a>ויכעס ראש הכנסת על אשר רפא ישוע בשבת ויען ויאמר אל העם ששת ימים הם אשר תעשה בהם מלאכה לכן באלה באו והרפאו ולא ביום השבת׃</span> <span class="verse"><a name="15">15</a>ויען האדון ויאמר אליו החנף איש איש מכם הלא יתיר בשבת את שורו או את חמרו מן האבוס ויוליכהו להשקתו׃</span> <span class="verse"><a name="16">16</a>וזאת אשר היא בת אברהם ואשר השטן אסרה זה שמנה עשרה שנה הלא תתר ממוסרותיה ביום השבת׃</span> <span class="verse"><a name="17">17</a>ויהי כאמרו את הדברים האלה נכלמו כל מתקוממיו וישמח כל העם על כל הנפלאות הנעשות על ידו׃</span> <span class="verse"><a name="18">18</a>ויאמר למה דומה מלכות האלהים ואל מה אמשילנה׃</span> <span class="verse"><a name="19">19</a>דומה היא לגרגר של חרדל אשר לקחו איש וישימהו בגנו ויצמח ויהי לעץ גדול ועוף השמים יקנן בענפיו׃</span> <span class="verse"><a name="20">20</a>ויאמר עוד אל מה אדמה את מלכות האלהים׃</span> <span class="verse"><a name="21">21</a>דומה היא לשאר אשר לקחתו אשה ותטמנהו בשלש סאים קמח עד כי יחמץ כלו׃</span> <span class="verse"><a name="22">22</a>ויעבר בערים ובכפרים עבור ולמד וישם את דרכו לבוא ירושלים׃</span> <span class="verse"><a name="23">23</a>וישאלהו איש לאמר אדנינו המעט הם הנושעים׃</span> <span class="verse"><a name="24">24</a>ויאמר אליהם התאמצו לבוא בפתח הצר כי אמר אני לכם רבים יבקשו לבוא ולא יוכלו׃</span> <span class="verse"><a name="25">25</a>והיה מיום אשר יקום בעל הבית וסגר את הדלת ותחלו לעמד בחוץ ולדפק על הדלת לאמר אדנינו אדנינו פתח לנו וענה ואמר אליכם אינני יודע אתכם מאין אתם׃</span> <span class="verse"><a name="26">26</a>אז תחלו לאמר אכלנו ושתינו לפניך וברחבותינו למדת׃</span> <span class="verse"><a name="27">27</a>ויאמר אני אמר לכם אינני יודע אתכם מאין אתם סורו ממני כל פעלי האון׃</span> <span class="verse"><a name="28">28</a>ושם תהיה היללה וחרק השנים כאשר תראו את אברהם ויצחק ויעקב ואת כל הנביאים במלכות האלהים ואתם מגרשים החוצה׃</span> <span class="verse"><a name="29">29</a>ויבאו ממזרח וממערב ומצפון ומדרום ויסבו במלכות האלהים׃</span> <span class="verse"><a name="30">30</a>והנה יש אחרונים אשר יהיו ראשונים וראשונים אשר יהיו אחרונים׃</span> <span class="verse"><a name="31">31</a>ביום ההוא נגשו מן הפרושים ויאמרו אליו צא ולך מזה כי הורדוס מבקש להרגך׃</span> <span class="verse"><a name="32">32</a>ויאמר אליהם לכו ואמרו אל השועל הזה הנני מגרש שדים ופעל רפואות היום ומחר ובשלישי אבא עד קצי׃</span> <span class="verse"><a name="33">33</a>אבל הלוך אלך היום ומחר וממחרתו כי לא יתכן אשר יאבד נביא מחוץ לירושלים׃</span> <span class="verse"><a name="34">34</a>ירושלים ירושלים ההרגת את הנביאים והסקלת את הנשלחים אליה כמה פעמים חפצתי לקבץ את בניך כאשר תקבץ התרנגלת את אפרוחיה תחת כנפיה ואתם לא אביתם׃</span> <span class="verse"><a name="35">35</a>הנה ביתכם יעזב לכם שמם ואני אמר לכם כי ראה לא תראוני עד בוא העת אשר תאמרו ברוך הבא בשם יהוה׃</span> </p></div</div></div></body></html>