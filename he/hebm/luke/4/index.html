<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/luke/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/luke">Luke</a> &gt <strong>Chapter 4</strong></div><p><span class="verse"><a name="1">1</a>וישוע שב מן הירדן מלא רוח הקדש וינהגהו הרוח המדברה׃</span> <span class="verse"><a name="2">2</a>וינסהו השטן ארבעים יום ולא אכל מאומה בימים ההם ואחרי אשר תמו וירעב׃</span> <span class="verse"><a name="3">3</a>ויאמר אליו השטן אם בן האלהים אתה אמר אל האבן הזאת ותהי ללחם׃</span> <span class="verse"><a name="4">4</a>ויען אתו ישוע הן כתוב כי לא על הלחם לבדו יחיה האדם כי על כל מוצא פי יהוה׃</span> <span class="verse"><a name="5">5</a>ויעלהו השטן על הר גבה ויראהו ברגע אחד את כל ממלכות תבל׃</span> <span class="verse"><a name="6">6</a>ויאמר אליו השטן לך אתן את כל הממשלה הזאת ואת כבודן כי נמסרה בידי ונתתיה לאשר אחפץ׃</span> <span class="verse"><a name="7">7</a>ועתה אם תשתחוה לפני הכל יהיה לך׃</span> <span class="verse"><a name="8">8</a>ויען ישוע ויאמר אליו סור ממני השטן כי כתוב ליהוה אלהיך תשתחוה ואתו תעבד׃</span> <span class="verse"><a name="9">9</a>ויביאהו ירושלים ויעמידהו על פנת בית המקדש ויאמר אליו אם בן האלהים אתה התנפל מזה מטה׃</span> <span class="verse"><a name="10">10</a>כי כתוב כי מלאכיו יצוה לך לשמרך׃</span> <span class="verse"><a name="11">11</a>וכי על כפים ישאונך פן תגף באבן רגלך׃</span> <span class="verse"><a name="12">12</a>ויען ישוע ויאמר אליו נאמר לא תנסה את יהוה אלהיך׃</span> <span class="verse"><a name="13">13</a>וככלות השטן כל מסה וירף ממנו עד עת׃</span> <span class="verse"><a name="14">14</a>וישב ישוע בגבורת הרוח אל הגליל ויצא שמעו בכל הככר׃</span> <span class="verse"><a name="15">15</a>והוא היה מלמד בבתי כנסיותיהם ויהללהו כלם׃</span> <span class="verse"><a name="16">16</a>ויבא אל נצרת אשר גדל שם וילך כמשפטו ביום השבת אל בית הכנסת ויקם לקרא בתורה׃</span> <span class="verse"><a name="17">17</a>ויתן לו ספר ישעיה הנביא ויפתח את הספר וימצא את המקום אשר היה כתוב בו׃</span> <span class="verse"><a name="18">18</a>רוח אדני עלי יען משח אתי לבשר ענוים׃</span> <span class="verse"><a name="19">19</a>שלחני לחבש לנשברי לב לקרא לשבוים דרור ולעורים פקח קוח לשלח רצוצים חפשים לקרא שנת רצון ליהוה׃</span> <span class="verse"><a name="20">20</a>ויהי כאשר גלל את הספר וישיבהו אל החזן וישב ועיני כל אשר בבית הכנסת נשאות אליו׃</span> <span class="verse"><a name="21">21</a>ויחל ויאמר אליהם היום נתמלא הכתוב הזה באזניכם׃</span> <span class="verse"><a name="22">22</a>וכלם העידהו ותמהו על דברי חן אשר יצאו מפיהו ויאמרו הלא זה הוא בן יוסף׃</span> <span class="verse"><a name="23">23</a>ויאמר אליהם הן תאמרו לי את המשל הזה רפא רפא את עצמך וככל אשר שמענו שנעשה בכפר נחום עשה כן גם פה בעיר מולדתך׃</span> <span class="verse"><a name="24">24</a>ויאמר אמן אמר אני לכם כי אין נביא רצוי בארץ מולדתו׃</span> <span class="verse"><a name="25">25</a>ואמת אני אמר לכם אלמנות רבות היו בישראל בימי אליהו בהעצר השמים שלש שנים וששה חדשים ורעב גדול היה בכל הארץ׃</span> <span class="verse"><a name="26">26</a>ולא נשלח אליהו אל אחת מהנה זולתי צרפתה אשר לצידון אל אשה אלמנה׃</span> <span class="verse"><a name="27">27</a>ומצרעים רבים היו בישראל בימי אלישע הנביא ולא טהר אחד מהם זולתי נעמן הארמי׃</span> <span class="verse"><a name="28">28</a>וימלאו כל אשר בבית הכנסת חמה בשמעם את אלה׃</span> <span class="verse"><a name="29">29</a>ויקומו וידיחו אותו אל מחוץ לעיר ויביאהו עד גב ההר אשר נבנתה עירם עליו למען השליכו מטה׃</span> <span class="verse"><a name="30">30</a>אך הוא עבר בתוכם וילך לדרכו׃</span> <span class="verse"><a name="31">31</a>וירד אל כפר נחום עיר הגליל וילמדם בשבתות׃</span> <span class="verse"><a name="32">32</a>וישתוממו על תורתו כי עצום דברו׃</span> <span class="verse"><a name="33">33</a>ואיש היה בבית הכנסת ובו רוח שד טמא ויצעק בקול גדול לאמר׃</span> <span class="verse"><a name="34">34</a>אתה מה לנו ולך ישוע הנצרי באת להאבידנו ידעתיך מי אתה קדוש האלהים׃</span> <span class="verse"><a name="35">35</a>ויגער בו ישוע לאמר האלם וצא ממנו ויפילהו השד בתוכם ויצא ממנו לא הרע לו׃</span> <span class="verse"><a name="36">36</a>ותפל אימה על כלם וידברו איש אל רעהו לאמר מה הדבר הזה כי בשלטן ובגבורה מצוה לרוחות הטמאה והמה יצאים׃</span> <span class="verse"><a name="37">37</a>ושמעו הולך בכל מקמות הככר׃</span> <span class="verse"><a name="38">38</a>ויקם מבית הכנסת ויבא ביתה שמעון וחמות שמעון אחזתה קדחת חזקה וישאלהו בעדה׃</span> <span class="verse"><a name="39">39</a>ויתיצב עליה ויגער בקדחת ותרף ממנה ותקם מהרה ותשרת אתם׃</span> <span class="verse"><a name="40">40</a>וכבוא השמש הביאו אליו כל אשר להם חלים חליים שונים וירפא אותם בשומו את ידיו על כל אחד מהם׃</span> <span class="verse"><a name="41">41</a>וגם שדים יצאו מרבים צעקים ואמרים אתה הוא המשיח בן האלהים ויגער בם ולא נתנם לדבר כי ידעו אשר הוא המשיח׃</span> <span class="verse"><a name="42">42</a>ויצא וילך לו כאור הבקר אל מקום חרבה והמון העם בקשהו ויבאו עדיו ויפצרו בו לבלתי סור מהם׃</span> <span class="verse"><a name="43">43</a>ויאמר להם הן עלי לבשר גם לערים האחרות את בשורת מלכות האלהים כי לזאת שלחתי׃</span> <span class="verse"><a name="44">44</a>ויהי קורא בבתי הכנסיות אשר בגליל׃</span> </p></div</div></div></body></html>