<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 6</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/luke/6"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/luke">Luke</a> &gt <strong>Chapter 6</strong></div><p><span class="verse"><a name="1">1</a>ויהי בשבת השנית לספירת העמר עבר בין הקמה ויקטפו תלמידיו מלילת ויפרכו אתן בידיהם ויאכלו׃</span> <span class="verse"><a name="2">2</a>ויש מן הפרושים אשר אמרו אליהם למה אתם עשים את אשר איננו מתר לעשות בשבת׃</span> <span class="verse"><a name="3">3</a>ויען ישוע ויאמר אליהם הלא קראתם את אשר עשה דוד בהיותו רעב הוא ואשר היו אתו׃</span> <span class="verse"><a name="4">4</a>כאשר בא אל בית האלהים ויקח את לחם הפנים ויאכל וגם נתן לאשר אתו את אשר לא נכון לאכלו כי אם לכהנים לבדם׃</span> <span class="verse"><a name="5">5</a>ויאמר אליהם בן האדם גם אדון השבת הוא׃</span> <span class="verse"><a name="6">6</a>ויהי בשבת אחרת בא אל בית הכנסת וילמד ושם איש אשר יבשה ידו הימנית׃</span> <span class="verse"><a name="7">7</a>ויארבו לו הסופרים והפרושים לראות אם ירפא בשבת למען ימצאו עליו שטנה׃</span> <span class="verse"><a name="8">8</a>והוא ידע את מחשבותם ויאמר אל האיש אשר ידו יבשה קום ועמוד בתוך ויקם ויעמד׃</span> <span class="verse"><a name="9">9</a>ויאמר אליהם ישוע אשאלה אתכם דבר הנכון בשבת להיטיב אם להרע להציל נפש אם לאבד׃</span> <span class="verse"><a name="10">10</a>ויבט סביב אל כלם ויאמר לאיש פשט את ידך ויעש כן ותרפא ידו ותשב כאחרת׃</span> <span class="verse"><a name="11">11</a>והמה נמלאו חמה ויוסדו יחד מה לעשות לישוע׃</span> <span class="verse"><a name="12">12</a>ויהי בימים ההם ויצא ההרה להתפלל ויעמד כל הלילה בתפלה לאלהים׃</span> <span class="verse"><a name="13">13</a>ובהית הבקר אסף אליו את תלמידיו ויבחר מהם שנים עשר אשר גם קרא להם שליחים׃</span> <span class="verse"><a name="14">14</a>את שמעון אשר גם קראו פטרוס ואת אנדרי אחיו את יעקב ואת יוחנן את פילפוס ואת בר תלמי׃</span> <span class="verse"><a name="15">15</a>את מתי ואת תומא ואת יעקב בן חלפי ואת שמעון המכנה הקנא׃</span> <span class="verse"><a name="16">16</a>את יהודה בן יעקב ואת יהודה איש קריות אשר גם היה למוסר׃</span> <span class="verse"><a name="17">17</a>וירד אתם ויעמד במקום מישור והמון תלמידיו וקהל עם רב מכל יהודה וירושלים ומחוף ים צר וצידון אשר באו לשמע אתו ולהרפא מחלייהם׃</span> <span class="verse"><a name="18">18</a>וגם הנלחצים ברוחות טמאות וירפאו׃</span> <span class="verse"><a name="19">19</a>וכל ההמון מבקשים לגעת בו כי גבורה יצאה מאתו ורפאה את כלם׃</span> <span class="verse"><a name="20">20</a>והוא נשא את עיניו אל תלמידיו ויאמר אשריכם העניים כי לכם מלכות האלהים׃</span> <span class="verse"><a name="21">21</a>אשריכם הרעבים כעת כי תשבעו אשריכם הבכים כעת כי תשחקו׃</span> <span class="verse"><a name="22">22</a>אשריכם אם ישנאו אתכם האנשים ואם ינדו אתכם וחרפו והדיחו את שמכם כשם רע בעבור בן האדם׃</span> <span class="verse"><a name="23">23</a>שמחו ביום ההוא ורקדו כי הנה שכרכם רב בשמים כי כזאת עשו אבתיהם לנביאים׃</span> <span class="verse"><a name="24">24</a>אך אוי לכם העשירים כי כבר לקחתם את נחמתכם׃</span> <span class="verse"><a name="25">25</a>אוי לכם השבעים כי תרעבו אוי לכם השחקים כעת כי תתאבלו ותבכו׃</span> <span class="verse"><a name="26">26</a>אוי לכם אם כל האנשים משבחים אתכם כי כזאת עשו אבותיהם לנביאי השקר׃</span> <span class="verse"><a name="27">27</a>אבל אליכם השמעים אני אמר אהבו את איביכם היטיבו לשנאיכם׃</span> <span class="verse"><a name="28">28</a>ברכו את מקלליכם והתפללו בעד מכלימיכם׃</span> <span class="verse"><a name="29">29</a>המכה אתך על הלחי הטה לו גם את האחרת והלקח את מעילך אל תמנע ממנו גם את כתנתך׃</span> <span class="verse"><a name="30">30</a>וכל השאל ממך תן לו והלקח את אשר לך אל תשאל מאתו׃</span> <span class="verse"><a name="31">31</a>וכאשר תחפצו כי יעשו לכם בני האדם כן תעשו להם גם אתם׃</span> <span class="verse"><a name="32">32</a>ואם תאהבו את אהביכם מה הוא חסדכם כי גם החטאים אהבים את אהביהם׃</span> <span class="verse"><a name="33">33</a>ואם תיטיבו למטיביכם מה הוא חסדכם גם החטאים יעשו כן׃</span> <span class="verse"><a name="34">34</a>ואם תלוו את האנשים אשר תקוו לקבל מהם מה הוא חסדכם גם החטאים מלוים את החטאים למען יושב להם בשוה׃</span> <span class="verse"><a name="35">35</a>אבל אהבו את איביכם והיטיבו והלוו מבלי תוחלת ויהי שכרכם רב והייתם בני עליון כי טוב הוא גם לשכחי טובה ולרעים׃</span> <span class="verse"><a name="36">36</a>לכן היו רחמנים כאשר גם אביכם רחום הוא׃</span> <span class="verse"><a name="37">37</a>ואל תשפטו ולא תשפטו אל תחיבו ולא תחיבו נקו ותנקו׃</span> <span class="verse"><a name="38">38</a>תנו ותנתן לכם מדה טובה דחוקה וגדושה ומשפעה יתנו אל חיקכם כי במדה אשר אתם מודדים בה ימד לכם׃</span> <span class="verse"><a name="39">39</a>וישא משלו ויאמר אליהם היוכל עור לנהל את העור הלא יפלו שניהם אל הפחת׃</span> <span class="verse"><a name="40">40</a>אין תלמיד נעלה על רבו ודי לכל תלמיד שלם להיות כרבו׃</span> <span class="verse"><a name="41">41</a>ולמה זה אתה ראה את הקסם אשר בעין אחיך ואת הקורה בעינך לא תביט׃</span> <span class="verse"><a name="42">42</a>ואיך תאמר אל אחיך אחי הניחה לי ואסירה את הקסם אשר בעינך ואינך ראה את הקורה אשר בעינך החנף הסר בראשונה את הקורה מעינך ואחר ראה תראה להסיר את הקסם אשר בעין אחיך׃</span> <span class="verse"><a name="43">43</a>כי עץ טוב איננו עשה פרי משחת וגם עץ משחת איננו עשה פרי טוב׃</span> <span class="verse"><a name="44">44</a>כי כל עץ נכר בפריו כי אין אספים תאנים מן הקצים אף אין בצרים ענב מן הסנה׃</span> <span class="verse"><a name="45">45</a>האיש הטוב מאוצר לבבו הטוב מפיק את הטוב והאיש הרע מאוצר לבבו הרע מפיק את הרע כי משפעת הלב ימלל פיהו׃</span> <span class="verse"><a name="46">46</a>ולמה זה אתם קראים לי אדני אדני ואינכם עשים את אשר אני אמר׃</span> <span class="verse"><a name="47">47</a>כל הבא אלי ושומע את דברי ועשה אתם אורה אתכם למי הוא דומה׃</span> <span class="verse"><a name="48">48</a>דומה הוא לאיש בנה בית אשר העמיק לחפר וייסדו על הסלע וכבוא השטף פרץ הנהר בבית ההוא ולא יכל להניעו כי על הסלע יסודו׃</span> <span class="verse"><a name="49">49</a>ואשר שמע ולא עשה דומה לאיש אשר בנה בית על הקרקע בלי יסוד ויפרץ בו הנהר ויפל פתאם ויגדל שבר הבית ההוא׃</span> </p></div</div></div></body></html>