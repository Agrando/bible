<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 3</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/lam/3"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/lam">Lamentations</a> &gt <strong>Chapter 3</strong></div><p><span class="verse"><a name="1">1</a>אני הגבר ראה עני בשבט עברתו׃</span> <span class="verse"><a name="2">2</a>אותי נהג וילך חשך ולא אור׃</span> <span class="verse"><a name="3">3</a>אך בי ישב יהפך ידו כל היום׃</span> <span class="verse"><a name="4">4</a>בלה בשרי ועורי שבר עצמותי׃</span> <span class="verse"><a name="5">5</a>בנה עלי ויקף ראש ותלאה׃</span> <span class="verse"><a name="6">6</a>במחשכים הושיבני כמתי עולם׃</span> <span class="verse"><a name="7">7</a>גדר בעדי ולא אצא הכביד נחשתי׃</span> <span class="verse"><a name="8">8</a>גם כי אזעק ואשוע שתם תפלתי׃</span> <span class="verse"><a name="9">9</a>גדר דרכי בגזית נתיבתי עוה׃</span> <span class="verse"><a name="10">10</a>דב ארב הוא לי אריה במסתרים׃</span> <span class="verse"><a name="11">11</a>דרכי סורר ויפשחני שמני שמם׃</span> <span class="verse"><a name="12">12</a>דרך קשתו ויציבני כמטרא לחץ׃</span> <span class="verse"><a name="13">13</a>הביא בכליותי בני אשפתו׃</span> <span class="verse"><a name="14">14</a>הייתי שחק לכל עמי נגינתם כל היום׃</span> <span class="verse"><a name="15">15</a>השביעני במרורים הרוני לענה׃</span> <span class="verse"><a name="16">16</a>ויגרס בחצץ שני הכפישני באפר׃</span> <span class="verse"><a name="17">17</a>ותזנח משלום נפשי נשיתי טובה׃</span> <span class="verse"><a name="18">18</a>ואמר אבד נצחי ותוחלתי מיהוה׃</span> <span class="verse"><a name="19">19</a>זכר עניי ומרודי לענה וראש׃</span> <span class="verse"><a name="20">20</a>זכור תזכור ותשיח עלי נפשי׃</span> <span class="verse"><a name="21">21</a>זאת אשיב אל לבי על כן אוחיל׃</span> <span class="verse"><a name="22">22</a>חסדי יהוה כי לא תמנו כי לא כלו רחמיו׃</span> <span class="verse"><a name="23">23</a>חדשים לבקרים רבה אמונתך׃</span> <span class="verse"><a name="24">24</a>חלקי יהוה אמרה נפשי על כן אוחיל לו׃</span> <span class="verse"><a name="25">25</a>טוב יהוה לקוו לנפש תדרשנו׃</span> <span class="verse"><a name="26">26</a>טוב ויחיל ודומם לתשועת יהוה׃</span> <span class="verse"><a name="27">27</a>טוב לגבר כי ישא על בנעוריו׃</span> <span class="verse"><a name="28">28</a>ישב בדד וידם כי נטל עליו׃</span> <span class="verse"><a name="29">29</a>יתן בעפר פיהו אולי יש תקוה׃</span> <span class="verse"><a name="30">30</a>יתן למכהו לחי ישבע בחרפה׃</span> <span class="verse"><a name="31">31</a>כי לא יזנח לעולם אדני׃</span> <span class="verse"><a name="32">32</a>כי אם הוגה ורחם כרב חסדו׃</span> <span class="verse"><a name="33">33</a>כי לא ענה מלבו ויגה בני איש׃</span> <span class="verse"><a name="34">34</a>לדכא תחת רגליו כל אסירי ארץ׃</span> <span class="verse"><a name="35">35</a>להטות משפט גבר נגד פני עליון׃</span> <span class="verse"><a name="36">36</a>לעות אדם בריבו אדני לא ראה׃</span> <span class="verse"><a name="37">37</a>מי זה אמר ותהי אדני לא צוה׃</span> <span class="verse"><a name="38">38</a>מפי עליון לא תצא הרעות והטוב׃</span> <span class="verse"><a name="39">39</a>מה יתאונן אדם חי גבר על חטאו׃</span> <span class="verse"><a name="40">40</a>נחפשה דרכינו ונחקרה ונשובה עד יהוה׃</span> <span class="verse"><a name="41">41</a>נשא לבבנו אל כפים אל אל בשמים׃</span> <span class="verse"><a name="42">42</a>נחנו פשענו ומרינו אתה לא סלחת׃</span> <span class="verse"><a name="43">43</a>סכתה באף ותרדפנו הרגת לא חמלת׃</span> <span class="verse"><a name="44">44</a>סכותה בענן לך מעבור תפלה׃</span> <span class="verse"><a name="45">45</a>סחי ומאוס תשימנו בקרב העמים׃</span> <span class="verse"><a name="46">46</a>פצו עלינו פיהם כל איבינו׃</span> <span class="verse"><a name="47">47</a>פחד ופחת היה לנו השאת והשבר׃</span> <span class="verse"><a name="48">48</a>פלגי מים תרד עיני על שבר בת עמי׃</span> <span class="verse"><a name="49">49</a>עיני נגרה ולא תדמה מאין הפגות׃</span> <span class="verse"><a name="50">50</a>עד ישקיף וירא יהוה משמים׃</span> <span class="verse"><a name="51">51</a>עיני עוללה לנפשי מכל בנות עירי׃</span> <span class="verse"><a name="52">52</a>צוד צדוני כצפור איבי חנם׃</span> <span class="verse"><a name="53">53</a>צמתו בבור חיי וידו אבן בי׃</span> <span class="verse"><a name="54">54</a>צפו מים על ראשי אמרתי נגזרתי׃</span> <span class="verse"><a name="55">55</a>קראתי שמך יהוה מבור תחתיות׃</span> <span class="verse"><a name="56">56</a>קולי שמעת אל תעלם אזנך לרוחתי לשועתי׃</span> <span class="verse"><a name="57">57</a>קרבת ביום אקראך אמרת אל תירא׃</span> <span class="verse"><a name="58">58</a>רבת אדני ריבי נפשי גאלת חיי׃</span> <span class="verse"><a name="59">59</a>ראיתה יהוה עותתי שפטה משפטי׃</span> <span class="verse"><a name="60">60</a>ראיתה כל נקמתם כל מחשבתם לי׃</span> <span class="verse"><a name="61">61</a>שמעת חרפתם יהוה כל מחשבתם עלי׃</span> <span class="verse"><a name="62">62</a>שפתי קמי והגיונם עלי כל היום׃</span> <span class="verse"><a name="63">63</a>שבתם וקימתם הביטה אני מנגינתם׃</span> <span class="verse"><a name="64">64</a>תשיב להם גמול יהוה כמעשה ידיהם׃</span> <span class="verse"><a name="65">65</a>תתן להם מגנת לב תאלתך להם׃</span> <span class="verse"><a name="66">66</a>תרדף באף ותשמידם מתחת שמי יהוה׃</span> </p></div</div></div></body></html>