<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 4</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/lam/4"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/lam">Lamentations</a> &gt <strong>Chapter 4</strong></div><p><span class="verse"><a name="1">1</a>איכה יועם זהב ישנא הכתם הטוב תשתפכנה אבני קדש בראש כל חוצות׃</span> <span class="verse"><a name="2">2</a>בני ציון היקרים המסלאים בפז איכה נחשבו לנבלי חרש מעשה ידי יוצר׃</span> <span class="verse"><a name="3">3</a>גם תנין חלצו שד היניקו גוריהן בת עמי לאכזר כי ענים במדבר׃</span> <span class="verse"><a name="4">4</a>דבק לשון יונק אל חכו בצמא עוללים שאלו לחם פרש אין להם׃</span> <span class="verse"><a name="5">5</a>האכלים למעדנים נשמו בחוצות האמנים עלי תולע חבקו אשפתות׃</span> <span class="verse"><a name="6">6</a>ויגדל עון בת עמי מחטאת סדם ההפוכה כמו רגע ולא חלו בה ידים׃</span> <span class="verse"><a name="7">7</a>זכו נזיריה משלג צחו מחלב אדמו עצם מפנינים ספיר גזרתם׃</span> <span class="verse"><a name="8">8</a>חשך משחור תארם לא נכרו בחוצות צפד עורם על עצמם יבש היה כעץ׃</span> <span class="verse"><a name="9">9</a>טובים היו חללי חרב מחללי רעב שהם יזובו מדקרים מתנובת שדי׃</span> <span class="verse"><a name="10">10</a>ידי נשים רחמניות בשלו ילדיהן היו לברות למו בשבר בת עמי׃</span> <span class="verse"><a name="11">11</a>כלה יהוה את חמתו שפך חרון אפו ויצת אש בציון ותאכל יסודתיה׃</span> <span class="verse"><a name="12">12</a>לא האמינו מלכי ארץ וכל ישבי תבל כי יבא צר ואויב בשערי ירושלם׃</span> <span class="verse"><a name="13">13</a>מחטאת נביאיה עונות כהניה השפכים בקרבה דם צדיקים׃</span> <span class="verse"><a name="14">14</a>נעו עורים בחוצות נגאלו בדם בלא יוכלו יגעו בלבשיהם׃</span> <span class="verse"><a name="15">15</a>סורו טמא קראו למו סורו סורו אל תגעו כי נצו גם נעו אמרו בגוים לא יוסיפו לגור׃</span> <span class="verse"><a name="16">16</a>פני יהוה חלקם לא יוסיף להביטם פני כהנים לא נשאו זקנים לא חננו׃</span> <span class="verse"><a name="17">17</a>עודינה תכלינה עינינו אל עזרתנו הבל בצפיתנו צפינו אל גוי לא יושע׃</span> <span class="verse"><a name="18">18</a>צדו צעדינו מלכת ברחבתינו קרב קצינו מלאו ימינו כי בא קצינו׃</span> <span class="verse"><a name="19">19</a>קלים היו רדפינו מנשרי שמים על ההרים דלקנו במדבר ארבו לנו׃</span> <span class="verse"><a name="20">20</a>רוח אפינו משיח יהוה נלכד בשחיתותם אשר אמרנו בצלו נחיה בגוים׃</span> <span class="verse"><a name="21">21</a>שישי ושמחי בת אדום יושבתי בארץ עוץ גם עליך תעבר כוס תשכרי ותתערי׃</span> <span class="verse"><a name="22">22</a>תם עונך בת ציון לא יוסיף להגלותך פקד עונך בת אדום גלה על חטאתיך׃</span> </p></div</div></div></body></html>