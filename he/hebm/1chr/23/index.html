<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 23</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/1chr/23"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/1chr">1 Chronicles</a> &gt <strong>Chapter 23</strong></div><p><span class="verse"><a name="1">1</a>ודויד זקן ושבע ימים וימלך את שלמה בנו על ישראל׃</span> <span class="verse"><a name="2">2</a>ויאסף את כל שרי ישראל והכהנים והלוים׃</span> <span class="verse"><a name="3">3</a>ויספרו הלוים מבן שלשים שנה ומעלה ויהי מספרם לגלגלתם לגברים שלשים ושמונה אלף׃</span> <span class="verse"><a name="4">4</a>מאלה לנצח על מלאכת בית יהוה עשרים וארבעה אלף ושטרים ושפטים ששת אלפים׃</span> <span class="verse"><a name="5">5</a>וארבעת אלפים שערים וארבעת אלפים מהללים ליהוה בכלים אשר עשיתי להלל׃</span> <span class="verse"><a name="6">6</a>ויחלקם דויד מחלקות לבני לוי לגרשון קהת ומררי׃</span> <span class="verse"><a name="7">7</a>לגרשני לעדן ושמעי׃</span> <span class="verse"><a name="8">8</a>בני לעדן הראש יחיאל וזתם ויואל שלשה׃</span> <span class="verse"><a name="9">9</a>בני שמעי שלמות וחזיאל והרן שלשה אלה ראשי האבות ללעדן׃</span> <span class="verse"><a name="10">10</a>ובני שמעי יחת זינא ויעוש ובריעה אלה בני שמעי ארבעה׃</span> <span class="verse"><a name="11">11</a>ויהי יחת הראש וזיזה השני ויעוש ובריעה לא הרבו בנים ויהיו לבית אב לפקדה אחת׃</span> <span class="verse"><a name="12">12</a>בני קהת עמרם יצהר חברון ועזיאל ארבעה׃</span> <span class="verse"><a name="13">13</a>בני עמרם אהרן ומשה ויבדל אהרן להקדישו קדש קדשים הוא ובניו עד עולם להקטיר לפני יהוה לשרתו ולברך בשמו עד עולם׃</span> <span class="verse"><a name="14">14</a>ומשה איש האלהים בניו יקראו על שבט הלוי׃</span> <span class="verse"><a name="15">15</a>בני משה גרשם ואליעזר׃</span> <span class="verse"><a name="16">16</a>בני גרשום שבואל הראש׃</span> <span class="verse"><a name="17">17</a>ויהיו בני אליעזר רחביה הראש ולא היה לאליעזר בנים אחרים ובני רחביה רבו למעלה׃</span> <span class="verse"><a name="18">18</a>בני יצהר שלמית הראש׃</span> <span class="verse"><a name="19">19</a>בני חברון יריהו הראש אמריה השני יחזיאל השלישי ויקמעם הרביעי׃</span> <span class="verse"><a name="20">20</a>בני עזיאל מיכה הראש וישיה השני׃</span> <span class="verse"><a name="21">21</a>בני מררי מחלי ומושי בני מחלי אלעזר וקיש׃</span> <span class="verse"><a name="22">22</a>וימת אלעזר ולא היו לו בנים כי אם בנות וישאום בני קיש אחיהם׃</span> <span class="verse"><a name="23">23</a>בני מושי מחלי ועדר וירמות שלשה׃</span> <span class="verse"><a name="24">24</a>אלה בני לוי לבית אבתיהם ראשי האבות לפקודיהם במספר שמות לגלגלתם עשה המלאכה לעבדת בית יהוה מבן עשרים שנה ומעלה׃</span> <span class="verse"><a name="25">25</a>כי אמר דויד הניח יהוה אלהי ישראל לעמו וישכן בירושלם עד לעולם׃</span> <span class="verse"><a name="26">26</a>וגם ללוים אין לשאת את המשכן ואת כל כליו לעבדתו׃</span> <span class="verse"><a name="27">27</a>כי בדברי דויד האחרנים המה מספר בני לוי מבן עשרים שנה ולמעלה׃</span> <span class="verse"><a name="28">28</a>כי מעמדם ליד בני אהרן לעבדת בית יהוה על החצרות ועל הלשכות ועל טהרת לכל קדש ומעשה עבדת בית האלהים׃</span> <span class="verse"><a name="29">29</a>וללחם המערכת ולסלת למנחה ולרקיקי המצות ולמחבת ולמרבכת ולכל משורה ומדה׃</span> <span class="verse"><a name="30">30</a>ולעמד בבקר בבקר להדות ולהלל ליהוה וכן לערב׃</span> <span class="verse"><a name="31">31</a>ולכל העלות עלות ליהוה לשבתות לחדשים ולמעדים במספר כמשפט עליהם תמיד לפני יהוה׃</span> <span class="verse"><a name="32">32</a>ושמרו את משמרת אהל מועד ואת משמרת הקדש ומשמרת בני אהרן אחיהם לעבדת בית יהוה׃</span> </p></div</div></div></body></html>