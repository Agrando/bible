<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/1chr/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/1chr">1 Chronicles</a> &gt <strong>Chapter 11</strong></div><p><span class="verse"><a name="1">1</a>ויקבצו כל ישראל אל דויד חברונה לאמר הנה עצמך ובשרך אנחנו׃</span> <span class="verse"><a name="2">2</a>גם תמול גם שלשום גם בהיות שאול מלך אתה המוציא והמביא את ישראל ויאמר יהוה אלהיך לך אתה תרעה את עמי את ישראל ואתה תהיה נגיד על עמי ישראל׃</span> <span class="verse"><a name="3">3</a>ויבאו כל זקני ישראל אל המלך חברונה ויכרת להם דויד ברית בחברון לפני יהוה וימשחו את דויד למלך על ישראל כדבר יהוה ביד שמואל׃</span> <span class="verse"><a name="4">4</a>וילך דויד וכל ישראל ירושלם היא יבוס ושם היבוסי ישבי הארץ׃</span> <span class="verse"><a name="5">5</a>ויאמרו ישבי יבוס לדויד לא תבוא הנה וילכד דויד את מצדת ציון היא עיר דויד׃</span> <span class="verse"><a name="6">6</a>ויאמר דויד כל מכה יבוסי בראשונה יהיה לראש ולשר ויעל בראשונה יואב בן צרויה ויהי לראש׃</span> <span class="verse"><a name="7">7</a>וישב דויד במצד על כן קראו לו עיר דויד׃</span> <span class="verse"><a name="8">8</a>ויבן העיר מסביב מן המלוא ועד הסביב ויואב יחיה את שאר העיר׃</span> <span class="verse"><a name="9">9</a>וילך דויד הלוך וגדול ויהוה צבאות עמו׃</span> <span class="verse"><a name="10">10</a>ואלה ראשי הגבורים אשר לדויד המתחזקים עמו במלכותו עם כל ישראל להמליכו כדבר יהוה על ישראל׃</span> <span class="verse"><a name="11">11</a>ואלה מספר הגברים אשר לדויד ישבעם בן חכמוני ראש השלושים הוא עורר את חניתו על שלש מאות חלל בפעם אחת׃</span> <span class="verse"><a name="12">12</a>ואחריו אלעזר בן דודו האחוחי הוא בשלושה הגברים׃</span> <span class="verse"><a name="13">13</a>הוא היה עם דויד בפס דמים והפלשתים נאספו שם למלחמה ותהי חלקת השדה מלאה שעורים והעם נסו מפני פלשתים׃</span> <span class="verse"><a name="14">14</a>ויתיצבו בתוך החלקה ויצילוה ויכו את פלשתים ויושע יהוה תשועה גדולה׃</span> <span class="verse"><a name="15">15</a>וירדו שלושה מן השלושים ראש על הצר אל דויד אל מערת עדלם ומחנה פלשתים חנה בעמק רפאים׃</span> <span class="verse"><a name="16">16</a>ודויד אז במצודה ונציב פלשתים אז בבית לחם׃</span> <span class="verse"><a name="17">17</a>ויתאו דויד ויאמר מי ישקני מים מבור בית לחם אשר בשער׃</span> <span class="verse"><a name="18">18</a>ויבקעו השלשה במחנה פלשתים וישאבו מים מבור בית לחם אשר בשער וישאו ויבאו אל דויד ולא אבה דויד לשתותם וינסך אתם ליהוה׃</span> <span class="verse"><a name="19">19</a>ויאמר חלילה לי מאלהי מעשות זאת הדם האנשים האלה אשתה בנפשותם כי בנפשותם הביאום ולא אבה לשתותם אלה עשו שלשת הגבורים׃</span> <span class="verse"><a name="20">20</a>ואבשי אחי יואב הוא היה ראש השלושה והוא עורר את חניתו על שלש מאות חלל ולא שם בשלושה׃</span> <span class="verse"><a name="21">21</a>מן השלושה בשנים נכבד ויהי להם לשר ועד השלושה לא בא׃</span> <span class="verse"><a name="22">22</a>בניה בן יהוידע בן איש חיל רב פעלים מן קבצאל הוא הכה את שני אריאל מואב והוא ירד והכה את הארי בתוך הבור ביום השלג׃</span> <span class="verse"><a name="23">23</a>והוא הכה את האיש המצרי איש מדה חמש באמה וביד המצרי חנית כמנור ארגים וירד אליו בשבט ויגזל את החנית מיד המצרי ויהרגהו בחניתו׃</span> <span class="verse"><a name="24">24</a>אלה עשה בניהו בן יהוידע ולו שם בשלושה הגברים׃</span> <span class="verse"><a name="25">25</a>מן השלושים הנו נכבד הוא ואל השלושה לא בא וישימהו דויד על משמעתו׃</span> <span class="verse"><a name="26">26</a>וגבורי החילים עשה אל אחי יואב אלחנן בן דודו מבית לחם׃</span> <span class="verse"><a name="27">27</a>שמות ההרורי חלץ הפלוני׃</span> <span class="verse"><a name="28">28</a>עירא בן עקש התקועי אביעזר הענתותי׃</span> <span class="verse"><a name="29">29</a>סבכי החשתי עילי האחוחי׃</span> <span class="verse"><a name="30">30</a>מהרי הנטפתי חלד בן בענה הנטופתי׃</span> <span class="verse"><a name="31">31</a>איתי בן ריבי מגבעת בני בנימן בניה הפרעתני׃</span> <span class="verse"><a name="32">32</a>חורי מנחלי געש אביאל הערבתי׃</span> <span class="verse"><a name="33">33</a>עזמות הבחרומי אליחבא השעלבני׃</span> <span class="verse"><a name="34">34</a>בני השם הגזוני יונתן בן שגה ההררי׃</span> <span class="verse"><a name="35">35</a>אחיאם בן שכר ההררי אליפל בן אור׃</span> <span class="verse"><a name="36">36</a>חפר המכרתי אחיה הפלני׃</span> <span class="verse"><a name="37">37</a>חצרו הכרמלי נערי בן אזבי׃</span> <span class="verse"><a name="38">38</a>יואל אחי נתן מבחר בן הגרי׃</span> <span class="verse"><a name="39">39</a>צלק העמוני נחרי הברתי נשא כלי יואב בן צרויה׃</span> <span class="verse"><a name="40">40</a>עירא היתרי גרב היתרי׃</span> <span class="verse"><a name="41">41</a>אוריה החתי זבד בן אחלי׃</span> <span class="verse"><a name="42">42</a>עדינא בן שיזא הראובני ראש לראובני ועליו שלושים׃</span> <span class="verse"><a name="43">43</a>חנן בן מעכה ויושפט המתני׃</span> <span class="verse"><a name="44">44</a>עזיא העשתרתי שמע ויעואל בני חותם הערערי׃</span> <span class="verse"><a name="45">45</a>ידיעאל בן שמרי ויחא אחיו התיצי׃</span> <span class="verse"><a name="46">46</a>אליאל המחוים ויריבי ויושויה בני אלנעם ויתמה המואבי׃</span> <span class="verse"><a name="47">47</a>אליאל ועובד ויעשיאל המצביה׃</span> </p></div</div></div></body></html>