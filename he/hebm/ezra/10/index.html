<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 10</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/ezra/10"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/ezra">Ezra</a> &gt <strong>Chapter 10</strong></div><p><span class="verse"><a name="1">1</a>וכהתפלל עזרא וכהתודתו בכה ומתנפל לפני בית האלהים נקבצו אליו מישראל קהל רב מאד אנשים ונשים וילדים כי בכו העם הרבה בכה׃</span> <span class="verse"><a name="2">2</a>ויען שכניה בן יחיאל מבני עולם ויאמר לעזרא אנחנו מעלנו באלהינו ונשב נשים נכריות מעמי הארץ ועתה יש מקוה לישראל על זאת׃</span> <span class="verse"><a name="3">3</a>ועתה נכרת ברית לאלהינו להוציא כל נשים והנולד מהם בעצת אדני והחרדים במצות אלהינו וכתורה יעשה׃</span> <span class="verse"><a name="4">4</a>קום כי עליך הדבר ואנחנו עמך חזק ועשה׃</span> <span class="verse"><a name="5">5</a>ויקם עזרא וישבע את שרי הכהנים הלוים וכל ישראל לעשות כדבר הזה וישבעו׃</span> <span class="verse"><a name="6">6</a>ויקם עזרא מלפני בית האלהים וילך אל לשכת יהוחנן בן אלישיב וילך שם לחם לא אכל ומים לא שתה כי מתאבל על מעל הגולה׃</span> <span class="verse"><a name="7">7</a>ויעבירו קול ביהודה וירושלם לכל בני הגולה להקבץ ירושלם׃</span> <span class="verse"><a name="8">8</a>וכל אשר לא יבוא לשלשת הימים כעצת השרים והזקנים יחרם כל רכושו והוא יבדל מקהל הגולה׃</span> <span class="verse"><a name="9">9</a>ויקבצו כל אנשי יהודה ובנימן ירושלם לשלשת הימים הוא חדש התשיעי בעשרים בחדש וישבו כל העם ברחוב בית האלהים מרעידים על הדבר ומהגשמים׃</span> <span class="verse"><a name="10">10</a>ויקם עזרא הכהן ויאמר אלהם אתם מעלתם ותשיבו נשים נכריות להוסיף על אשמת ישראל׃</span> <span class="verse"><a name="11">11</a>ועתה תנו תודה ליהוה אלהי אבתיכם ועשו רצונו והבדלו מעמי הארץ ומן הנשים הנכריות׃</span> <span class="verse"><a name="12">12</a>ויענו כל הקהל ויאמרו קול גדול כן כדבריך עלינו לעשות׃</span> <span class="verse"><a name="13">13</a>אבל העם רב והעת גשמים ואין כח לעמוד בחוץ והמלאכה לא ליום אחד ולא לשנים כי הרבינו לפשע בדבר הזה׃</span> <span class="verse"><a name="14">14</a>יעמדו נא שרינו לכל הקהל וכל אשר בערינו ההשיב נשים נכריות יבא לעתים מזמנים ועמהם זקני עיר ועיר ושפטיה עד להשיב חרון אף אלהינו ממנו עד לדבר הזה׃</span> <span class="verse"><a name="15">15</a>אך יונתן בן עשהאל ויחזיה בן תקוה עמדו על זאת ומשלם ושבתי הלוי עזרם׃</span> <span class="verse"><a name="16">16</a>ויעשו כן בני הגולה ויבדלו עזרא הכהן אנשים ראשי האבות לבית אבתם וכלם בשמות וישבו ביום אחד לחדש העשירי לדריוש הדבר׃</span> <span class="verse"><a name="17">17</a>ויכלו בכל אנשים ההשיבו נשים נכריות עד יום אחד לחדש הראשון׃</span> <span class="verse"><a name="18">18</a>וימצא מבני הכהנים אשר השיבו נשים נכריות מבני ישוע בן יוצדק ואחיו מעשיה ואליעזר ויריב וגדליה׃</span> <span class="verse"><a name="19">19</a>ויתנו ידם להוציא נשיהם ואשמים איל צאן על אשמתם׃</span> <span class="verse"><a name="20">20</a>ומבני אמר חנני וזבדיה׃</span> <span class="verse"><a name="21">21</a>ומבני חרם מעשיה ואליה ושמעיה ויחיאל ועזיה׃</span> <span class="verse"><a name="22">22</a>ומבני פשחור אליועיני מעשיה ישמעאל נתנאל יוזבד ואלעשה׃</span> <span class="verse"><a name="23">23</a>ומן הלוים יוזבד ושמעי וקליה הוא קליטא פתחיה יהודה ואליעזר׃</span> <span class="verse"><a name="24">24</a>ומן המשררים אלישיב ומן השערים שלם וטלם ואורי׃</span> <span class="verse"><a name="25">25</a>ומישראל מבני פרעש רמיה ויזיה ומלכיה ומימן ואלעזר ומלכיה ובניה׃</span> <span class="verse"><a name="26">26</a>ומבני עילם מתניה זכריה ויחיאל ועבדי וירמות ואליה׃</span> <span class="verse"><a name="27">27</a>ומבני זתוא אליועני אלישיב מתניה וירמות וזבד ועזיזא׃</span> <span class="verse"><a name="28">28</a>ומבני בבי יהוחנן חנניה זבי עתלי׃</span> <span class="verse"><a name="29">29</a>ומבני בני משלם מלוך ועדיה ישוב ושאל ירמות׃</span> <span class="verse"><a name="30">30</a>ומבני פחת מואב עדנא וכלל בניה מעשיה מתניה בצלאל ובנוי ומנשה׃</span> <span class="verse"><a name="31">31</a>ובני חרם אליעזר ישיה מלכיה שמעיה שמעון׃</span> <span class="verse"><a name="32">32</a>בנימן מלוך שמריה׃</span> <span class="verse"><a name="33">33</a>מבני חשם מתני מתתה זבד אליפלט ירמי מנשה שמעי׃</span> <span class="verse"><a name="34">34</a>מבני בני מעדי עמרם ואואל׃</span> <span class="verse"><a name="35">35</a>בניה בדיה כלוהי׃</span> <span class="verse"><a name="36">36</a>וניה מרמות אלישיב׃</span> <span class="verse"><a name="37">37</a>מתניה מתני ויעשו׃</span> <span class="verse"><a name="38">38</a>ובני ובנוי שמעי׃</span> <span class="verse"><a name="39">39</a>ושלמיה ונתן ועדיה׃</span> <span class="verse"><a name="40">40</a>מכנדבי ששי שרי׃</span> <span class="verse"><a name="41">41</a>עזראל ושלמיהו שמריה׃</span> <span class="verse"><a name="42">42</a>שלום אמריה יוסף׃</span> <span class="verse"><a name="43">43</a>מבני נבו יעיאל מתתיה זבד זבינא ידו ויואל בניה׃</span> <span class="verse"><a name="44">44</a>כל אלה נשאי נשים נכריות ויש מהם נשים וישימו בנים׃</span> </p></div</div></div></body></html>