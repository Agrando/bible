<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 8</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/ezra/8"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/ezra">Ezra</a> &gt <strong>Chapter 8</strong></div><p><span class="verse"><a name="1">1</a>ואלה ראשי אבתיהם והתיחשם העלים עמי במלכות ארתחשסתא המלך מבבל׃</span> <span class="verse"><a name="2">2</a>מבני פינחס גרשם מבני איתמר דניאל מבני דויד חטוש׃</span> <span class="verse"><a name="3">3</a>מבני שכניה מבני פרעש זכריה ועמו התיחש לזכרים מאה וחמשים׃</span> <span class="verse"><a name="4">4</a>מבני פחת מואב אליהועיני בן זרחיה ועמו מאתים הזכרים׃</span> <span class="verse"><a name="5">5</a>מבני שכניה בן יחזיאל ועמו שלש מאות הזכרים׃</span> <span class="verse"><a name="6">6</a>ומבני עדין עבד בן יונתן ועמו חמשים הזכרים׃</span> <span class="verse"><a name="7">7</a>ומבני עילם ישעיה בן עתליה ועמו שבעים הזכרים׃</span> <span class="verse"><a name="8">8</a>ומבני שפטיה זבדיה בן מיכאל ועמו שמנים הזכרים׃</span> <span class="verse"><a name="9">9</a>מבני יואב עבדיה בן יחיאל ועמו מאתים ושמנה עשר הזכרים׃</span> <span class="verse"><a name="10">10</a>ומבני שלומית בן יוספיה ועמו מאה וששים הזכרים׃</span> <span class="verse"><a name="11">11</a>ומבני בבי זכריה בן בבי ועמו עשרים ושמנה הזכרים׃</span> <span class="verse"><a name="12">12</a>ומבני עזגד יוחנן בן הקטן ועמו מאה ועשרה הזכרים׃</span> <span class="verse"><a name="13">13</a>ומבני אדניקם אחרנים ואלה שמותם אליפלט יעיאל ושמעיה ועמהם ששים הזכרים׃</span> <span class="verse"><a name="14">14</a>ומבני בגוי עותי וזבוד ועמו שבעים הזכרים׃</span> <span class="verse"><a name="15">15</a>ואקבצם אל הנהר הבא אל אהוא ונחנה שם ימים שלשה ואבינה בעם ובכהנים ומבני לוי לא מצאתי שם׃</span> <span class="verse"><a name="16">16</a>ואשלחה לאליעזר לאריאל לשמעיה ולאלנתן וליריב ולאלנתן ולנתן ולזכריה ולמשלם ראשים וליויריב ולאלנתן מבינים׃</span> <span class="verse"><a name="17">17</a>ואוצאה אותם על אדו הראש בכספיא המקום ואשימה בפיהם דברים לדבר אל אדו אחיו הנתונים בכספיא המקום להביא לנו משרתים לבית אלהינו׃</span> <span class="verse"><a name="18">18</a>ויביאו לנו כיד אלהינו הטובה עלינו איש שכל מבני מחלי בן לוי בן ישראל ושרביה ובניו ואחיו שמנה עשר׃</span> <span class="verse"><a name="19">19</a>ואת חשביה ואתו ישעיה מבני מררי אחיו ובניהם עשרים׃</span> <span class="verse"><a name="20">20</a>ומן הנתינים שנתן דויד והשרים לעבדת הלוים נתינים מאתים ועשרים כלם נקבו בשמות׃</span> <span class="verse"><a name="21">21</a>ואקרא שם צום על הנהר אהוא להתענות לפני אלהינו לבקש ממנו דרך ישרה לנו ולטפנו ולכל רכושנו׃</span> <span class="verse"><a name="22">22</a>כי בשתי לשאול מן המלך חיל ופרשים לעזרנו מאויב בדרך כי אמרנו למלך לאמר יד אלהינו על כל מבקשיו לטובה ועזו ואפו על כל עזביו׃</span> <span class="verse"><a name="23">23</a>ונצומה ונבקשה מאלהינו על זאת ויעתר לנו׃</span> <span class="verse"><a name="24">24</a>ואבדילה משרי הכהנים שנים עשר לשרביה חשביה ועמהם מאחיהם עשרה׃</span> <span class="verse"><a name="25">25</a>ואשקולה להם את הכסף ואת הזהב ואת הכלים תרומת בית אלהינו ההרימו המלך ויעציו ושריו וכל ישראל הנמצאים׃</span> <span class="verse"><a name="26">26</a>ואשקלה על ידם כסף ככרים שש מאות וחמשים וכלי כסף מאה לככרים זהב מאה ככר׃</span> <span class="verse"><a name="27">27</a>וכפרי זהב עשרים לאדרכנים אלף וכלי נחשת מצהב טובה שנים חמודת כזהב׃</span> <span class="verse"><a name="28">28</a>ואמרה אלהם אתם קדש ליהוה והכלים קדש והכסף והזהב נדבה ליהוה אלהי אבתיכם׃</span> <span class="verse"><a name="29">29</a>שקדו ושמרו עד תשקלו לפני שרי הכהנים והלוים ושרי האבות לישראל בירושלם הלשכות בית יהוה׃</span> <span class="verse"><a name="30">30</a>וקבלו הכהנים והלוים משקל הכסף והזהב והכלים להביא לירושלם לבית אלהינו׃</span> <span class="verse"><a name="31">31</a>ונסעה מנהר אהוא בשנים עשר לחדש הראשון ללכת ירושלם ויד אלהינו היתה עלינו ויצילנו מכף אויב ואורב על הדרך׃</span> <span class="verse"><a name="32">32</a>ונבוא ירושלם ונשב שם ימים שלשה׃</span> <span class="verse"><a name="33">33</a>וביום הרביעי נשקל הכסף והזהב והכלים בבית אלהינו על יד מרמות בן אוריה הכהן ועמו אלעזר בן פינחס ועמהם יוזבד בן ישוע ונועדיה בן בנוי הלוים׃</span> <span class="verse"><a name="34">34</a>במספר במשקל לכל ויכתב כל המשקל בעת ההיא׃</span> <span class="verse"><a name="35">35</a>הבאים מהשבי בני הגולה הקריבו עלות לאלהי ישראל פרים שנים עשר על כל ישראל אילים תשעים וששה כבשים שבעים ושבעה צפירי חטאת שנים עשר הכל עולה ליהוה׃</span> <span class="verse"><a name="36">36</a>ויתנו את דתי המלך לאחשדרפני המלך ופחוות עבר הנהר ונשאו את העם ואת בית האלהים׃</span> </p></div</div></div></body></html>