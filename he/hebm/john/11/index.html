<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 11</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/john/11"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/john">John</a> &gt <strong>Chapter 11</strong></div><p><span class="verse"><a name="1">1</a>ויהי איש חולה לעזר שמו מבית היני כפר מרים ומרתא אחותה׃</span> <span class="verse"><a name="2">2</a>היא מרים אשר משחה את האדון בשמן המר ותנגב את רגליו בשערותיה ועתה לעזר אחיה חלה׃</span> <span class="verse"><a name="3">3</a>ותשלחנה אחיותיו אליו לאמר אדני הנה זה אשר אהבת חלה הוא׃</span> <span class="verse"><a name="4">4</a>וישמע ישוע ויאמר זאת המחלה איננה למות כי אם לכבוד האלהים למען יכבד בה בן האלהים׃</span> <span class="verse"><a name="5">5</a>וישוע אהב את מרתא ואת אחותה ואת לעזר׃</span> <span class="verse"><a name="6">6</a>ויהי כשמעו כי חלה ויתמהמה וישב יומים במקום אשר הוא שם׃</span> <span class="verse"><a name="7">7</a>מאחרי כן אמר לתלמידיו לכו ונשובה לארץ יהודה׃</span> <span class="verse"><a name="8">8</a>ויאמרו אליו תלמידיו רבי עתה זה בקשו היהודים לסקלך ואתה תשוב שמה׃</span> <span class="verse"><a name="9">9</a>ויען ישוע הלא שתים עשרה שעות ליום איש כי ילך ביום לא יכשל כי יראה אור העולם הזה׃</span> <span class="verse"><a name="10">10</a>אבל ההלך בלילה יכשל כי האור אין בו׃</span> <span class="verse"><a name="11">11</a>כזאת דבר ואחרי כן אמר אליהם לעזר ידידנו ישן הוא ואנכי הלך למען אעירנו׃</span> <span class="verse"><a name="12">12</a>ויאמרו תלמידיו אדני אם ישן הוא יושע׃</span> <span class="verse"><a name="13">13</a>וישוע דבר על מותו והמה חשבו כי על מנוחת השנה דבר׃</span> <span class="verse"><a name="14">14</a>אז גלה ישוע את אזנם ויאמר אליהם לעזר מת׃</span> <span class="verse"><a name="15">15</a>ושמח אני בגללכם כי לא הייתי שם למען תאמינו ועתה נסעה ונלכה אליו׃</span> <span class="verse"><a name="16">16</a>ויאמר תומא הנקרא דידומוס אל התלמידים חבריו נלכה גם אנחנו למען נמות עמו׃</span> <span class="verse"><a name="17">17</a>ויבא ישוע וימצאהו זה ארבעה ימים שכב בקבר׃</span> <span class="verse"><a name="18">18</a>ובית היני היה קרוב לירושלים כדרך חמש עשרה ריס׃</span> <span class="verse"><a name="19">19</a>ורבים מן היהודים באו בית מרתא ומרים לנחם אתהן על אחיהן׃</span> <span class="verse"><a name="20">20</a>ויהי כשמע מרתא כי ישוע בא ותצא לקרתו ומרים יושבת בבית׃</span> <span class="verse"><a name="21">21</a>ותאמר מרתא אל ישוע אדני אלו היית פה כי אז לא מת אחי׃</span> <span class="verse"><a name="22">22</a>וגם עתה ידעתי כי כל אשר תשאל מאת אלהים יתן לך אלהים׃</span> <span class="verse"><a name="23">23</a>ויאמר אליה ישוע קום יקום אחיך׃</span> <span class="verse"><a name="24">24</a>ותאמר אליו מרתא ידעתי כי יקום בתקומה ביום האחרון׃</span> <span class="verse"><a name="25">25</a>ויאמר אליה ישוע אנכי התקומה והחיים המאמין בי יחיה גם כי ימות׃</span> <span class="verse"><a name="26">26</a>וכל החי אשר יאמין בי לא ימות לעולם התאמיני זאת׃</span> <span class="verse"><a name="27">27</a>ותאמר אליו כן אדני האמנתי כי אתה המשיח בן האלהים הבא לעולם׃</span> <span class="verse"><a name="28">28</a>ויהי אחר דברה זאת ותלך ותקרא למרים אחותה בסתר לאמר הנה המורה פה וקרא לך׃</span> <span class="verse"><a name="29">29</a>היא שמעה ותמהר לקום ותבא אליו׃</span> <span class="verse"><a name="30">30</a>וישוע טרם יבא אל הכפר כי עודנו עמד במקום אשר פגשתו שם מרתא׃</span> <span class="verse"><a name="31">31</a>והיהודים אשר באו אל ביתה לנחמה כראותם את מרים כי קמה פתאם ותצא הלכו אחריה באמרם כי הלכה לה אל הקבר לבכות שמה׃</span> <span class="verse"><a name="32">32</a>ותבא מרים אל המקום אשר ישוע עמד שם ותרא אתו ותפל לרגליו ותאמר לו אדני אלו היית פה כי אז לא מת אחי׃</span> <span class="verse"><a name="33">33</a>ויהי כראות ישוע אתה בכיה וגם היהודים אשר באו אתה בכים ותזעם רוחו ויהי מרעיד׃</span> <span class="verse"><a name="34">34</a>ויאמר איפה שמתם אתו ויאמרו אליו אדני בא וראה׃</span> <span class="verse"><a name="35">35</a>ויבך ישוע׃</span> <span class="verse"><a name="36">36</a>ויאמרו היהודים הנה מה גדלה אהבתו אתו׃</span> <span class="verse"><a name="37">37</a>ומקצתם אמרו הפקח עיני העור הלא יכל לעשות שגם זה לא ימות׃</span> <span class="verse"><a name="38">38</a>ויוסף עוד ישוע להזעם ברוחו ויבא אל הקבר והוא מערה ואבן על מבואה׃</span> <span class="verse"><a name="39">39</a>ויאמר ישוע שאו את האבן מעליה ותאמר אליו מרתא אחות המת אדני הנה כבר באש כי ארבעה ימים לו׃</span> <span class="verse"><a name="40">40</a>ויאמר אליה ישוע הלא אמרתי לך כי אם תאמיני תחזי את כבוד האלהים׃</span> <span class="verse"><a name="41">41</a>וישאו את האבן אשר המת הושם שם וישוע נשא את עיניו למרום ויאמר אודך אבי כי עניתני׃</span> <span class="verse"><a name="42">42</a>ואני ידעתי כי בכל עת תענני אולם בעבור העם הזה אשר סביבותי דברתי למען יאמינו בי כי אתה שלחתני׃</span> <span class="verse"><a name="43">43</a>ויהי ככלותו לדבר ויקרא בקול גדול לעזר קום צא׃</span> <span class="verse"><a name="44">44</a>ויצא המת וידיו ורגליו כרוכת בתכריכין ופיו לוטים בסודר ויאמר אליהם ישוע התירו אתו וילך לדרכו׃</span> <span class="verse"><a name="45">45</a>ורבים מן היהודים אשר באו אל מרים בראותם את אשר עשה ישוע האמינו בו׃</span> <span class="verse"><a name="46">46</a>ומקצתם הלכו אל הפרושים ויגידו להם את אשר עשה ישוע׃</span> <span class="verse"><a name="47">47</a>אז יקהילו הכהנים הגדולים והפרושים את הסנהדרין ויאמרו מה נעשה כי האיש הלזה עשה אתות הרבה׃</span> <span class="verse"><a name="48">48</a>אם נניח לו לעשות כלם יאמינו בו ובאו הרומיים ולקחו גם את אדמתנו וגם את עמנו׃</span> <span class="verse"><a name="49">49</a>ואחד מהם קיפא שמו והוא כהן גדול בשנה ההיא אמר אליהם הן לא תדעו מאומה׃</span> <span class="verse"><a name="50">50</a>אף לא תתבוננו כי טוב לנו מות איש אחד בעד הגוי מאבד העם כלו׃</span> <span class="verse"><a name="51">51</a>וזאת לא דבר מלבו כי אם בהיותו כהן גדול בשנה ההיא נבא כי ישוע ימות בעד העם׃</span> <span class="verse"><a name="52">52</a>ולא בעד העם לבד כי אם לקבץ גם את בני אלהים המפזרים והיו לאחדים׃</span> <span class="verse"><a name="53">53</a>ויועצו יחדו להמיתו מהיום ההוא והלאה׃</span> <span class="verse"><a name="54">54</a>על כן לא התהלך ישוע עוד בתוך היהודים בגלוי כי אם סר משם לארץ הקרובה אל המדבר אל עיר עפרים ויגר שם עם תלמידיו׃</span> <span class="verse"><a name="55">55</a>ויקרבו ימי הפסח ליהודים ועם רב עלו מן הארץ ירושלימה לפני הפסח למען יטהרו׃</span> <span class="verse"><a name="56">56</a>ויבקשו את ישוע ובעמדם בבית המקדש נדברו לאמר מה תחשבו הכי לא יבוא אל החג׃</span> <span class="verse"><a name="57">57</a>והכהנים הגדולים והפרושים גזרו גזרה אשר אם ידע איש את מקומו יודיענו למען יתפשהו׃</span> </p></div</div></div></body></html>