<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 13</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/john/13"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/john">John</a> &gt <strong>Chapter 13</strong></div><p><span class="verse"><a name="1">1</a>ולפני חג הפסח כשידע ישוע כי באה שעתו לעבר מן העולם הזה אל אביו כאשר אהב את בחיריו אשר בעולם כן אהבם עד הקץ׃</span> <span class="verse"><a name="2">2</a>ויהי אחרי החל הסעודה והשטן נתן בלב יהודה בן שמעון איש קריות למסרו׃</span> <span class="verse"><a name="3">3</a>וידע ישוע כי נתן אביו את הכל בידו וכי מאלהים בא ואל אלהים ישוב׃</span> <span class="verse"><a name="4">4</a>ויקם מעל השלחן ויפשט את בגדיו ויקח מטפחת ויחגרה׃</span> <span class="verse"><a name="5">5</a>ואחר יצק מים בכיור ויחל לרחץ את רגלי תלמידיו ולנגב במטפחת אשר הוא חגור בה׃</span> <span class="verse"><a name="6">6</a>ויקרב אל שמעון פטרוס והוא אמר אליו אדני האתה תרחץ את רגלי׃</span> <span class="verse"><a name="7">7</a>ויען ישוע ויאמר אליו את אשר אני עשה אינך ידע כעת ואחרי כן תדע׃</span> <span class="verse"><a name="8">8</a>ויאמר אליו פטרוס לעולם לא תרחץ את רגלי ויען ישוע אם לא ארחץ אתך אין לך חלק עמי׃</span> <span class="verse"><a name="9">9</a>ויאמר אליו שמעון פטרוס אדני לא לבד את רגלי כי אם גם את ידי ואת ראשי׃</span> <span class="verse"><a name="10">10</a>ויאמר אליו ישוע המרחץ אין לו לרחץ עוד כי אם את הרגלים כי כלו טהור הוא ואתם טהורים אך לא כלכם׃</span> <span class="verse"><a name="11">11</a>כי ידע מי ימסרהו על כן אמר לא כלכם טהורים׃</span> <span class="verse"><a name="12">12</a>ויהי אחרי אשר רחץ את רגלים וילבש את בגדיו וישב להסב ויאמר אליהם הידעתם מה הדבר אשר עשיתי לכם׃</span> <span class="verse"><a name="13">13</a>אתם קראים לי רב ואדון והיטבתם אשר דברתם כי אני הוא׃</span> <span class="verse"><a name="14">14</a>לכן אם אני המורה והאדון רחצתי את רגליכם גם אתם חיבים לרחץ איש את רגלי אחיו׃</span> <span class="verse"><a name="15">15</a>כי מופת נתתי לכם למען תעשו גם אתם כאשר עשיתי לכם׃</span> <span class="verse"><a name="16">16</a>אמן אמן אני אמר לכם כי העבד איננו גדול מאדניו והשלוח איננו גדול משלחו׃</span> <span class="verse"><a name="17">17</a>אם ידעתם זאת אשריכם אם כן תעשו׃</span> <span class="verse"><a name="18">18</a>לא על כלכם דברתי יודע אני את אשר בחרתי בהם אך למען ימלא הכתוב אוכל לחמי הגדיל עלי עקב׃</span> <span class="verse"><a name="19">19</a>מעתה אני אמר לכם בטרם היותה למען בבואה תאמינו כי אני הוא׃</span> <span class="verse"><a name="20">20</a>אמן אמן אני אמר לכם כי כל המקבל את אשר אשלחהו אתי הוא מקבל והמקבל אתי הוא מקבל את שלחי׃</span> <span class="verse"><a name="21">21</a>ויהי ככלות ישוע לדבר הדברים האלה ויבהל ברוחו ויעד ויאמר אמן אמן אני אמר לכם כי אחד מכם ימסרני׃</span> <span class="verse"><a name="22">22</a>ויתראו תלמידיו ויתמהו איש אל רעהו לדעת על מי דבר׃</span> <span class="verse"><a name="23">23</a>ואחד מתלמידיו מסב על חיק ישוע אשר ישוע אהבו׃</span> <span class="verse"><a name="24">24</a>וירמז לו שמעון פטרוס לדרש מי הוא זה אשר דבר עליו׃</span> <span class="verse"><a name="25">25</a>ויפל על לב ישוע ויאמר אליו אדני מי הוא׃</span> <span class="verse"><a name="26">26</a>ויען ישוע הנה זה הוא אשר אטבל פתי לתתו לו ויטבל את פתו ויתן אל יהודה בן שמעון איש קריות׃</span> <span class="verse"><a name="27">27</a>ואחרי בלעו בא השטן אל קרבו ויאמר אליו ישוע את אשר תעשה עשה מהרה׃</span> <span class="verse"><a name="28">28</a>ומן המסבים לא ידע איש על מה דבר אליו כזאת׃</span> <span class="verse"><a name="29">29</a>כי יש אשר חשבו כי אמר אליו ישוע קנה לנו צרכי החג או לתת לאביונים יען אשר כיס הכסף תחת יד יהודה׃</span> <span class="verse"><a name="30">30</a>והוא בקחתו את פת הלחם מהר לצאת החוצה ויהי לילה׃</span> <span class="verse"><a name="31">31</a>הוא יצא וישוע אמר עתה נתפאר בן האדם והאלהים נתפאר בו׃</span> <span class="verse"><a name="32">32</a>אם האלהים נתפאר בו גם האלהים הוא יפארהו בעצמו ובמהרה יפארהו׃</span> <span class="verse"><a name="33">33</a>בני עוד מעט מזער אהיה עמכם אתם תבקשוני וכאשר אמרתי אל היהודים כי אל אשר אני הולך לא תוכלו לבוא שמה כן אליכם אמר אני עתה׃</span> <span class="verse"><a name="34">34</a>מצוה חדשה אני נתן לכם כי תאהבו איש את אחיו כאשר אהבתי אתכם כן גם אתם איש את אחיו תאהבון׃</span> <span class="verse"><a name="35">35</a>בזאת ידעו כלם כי תלמידי אתם בהיות אהבה ביניכם׃</span> <span class="verse"><a name="36">36</a>ויאמר אליו פטרוס אדני אנה תלך ויען אתו ישוע אל אשר אני הולך שמה לא תוכל עתה ללכת אחרי אך אחרי כן תלך אחרי׃</span> <span class="verse"><a name="37">37</a>ויאמר אליו פטרוס מדוע לא אוכל עתה ללכת אחריך הן נפשי בעד נפשך אתן׃</span> <span class="verse"><a name="38">38</a>ויען אתו ישוע הכי תתן נפשך בעד נפשי אמן אמן אני אמר לך בטרם יקרא התרנגל תכחש בי שלש פעמים׃</span> </p></div</div></div></body></html>