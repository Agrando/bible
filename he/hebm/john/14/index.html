<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 14</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/john/14"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/john">John</a> &gt <strong>Chapter 14</strong></div><p><span class="verse"><a name="1">1</a>אל יבהל לבבכם האמינו באלהים ובי האמינו׃</span> <span class="verse"><a name="2">2</a>בבית אבי מעונות רבות ואם לא כן הוא כי עתה הגדתי לכם הנני הלך להכין מקום לכם׃</span> <span class="verse"><a name="3">3</a>והיה כי הלכתי והכינותי לכם מקום שוב אשוב ולקחתי אתכם אלי למען באשר אהיה שם תהיו גם אתם׃</span> <span class="verse"><a name="4">4</a>ואל אשר אני הולך שמה ידעתם ואת הדרך ידעתם׃</span> <span class="verse"><a name="5">5</a>ויאמר אליו תומא אדני לא ידענו אנה אתה הלך ואיככה נדע את הדרך׃</span> <span class="verse"><a name="6">6</a>ויאמר אליו ישוע אנכי הנני הדרך והאמת והחיים לא יבא איש אל האב כי אם על ידי׃</span> <span class="verse"><a name="7">7</a>לו ידעתם אתי גם את אבי ידעתם ומעתה ידעתם אתו וראיתם אתו׃</span> <span class="verse"><a name="8">8</a>ויאמר אליו פילפוס אדני הראנו נא את האב ודי לנו׃</span> <span class="verse"><a name="9">9</a>ויאמר אליו ישוע זה כמה ימים אנכי אתכם ואתה פילפוס הטרם תדעני הראה אתי ראה את האב ולמה זה תאמר הראנו את האב׃</span> <span class="verse"><a name="10">10</a>האינך מאמין כי אנכי באבי ואבי בי הוא הדברים אשר אדבר אליכם לא מנפשי אנכי דבר כי אבי השכן בקרבי הוא עשה את המעשים׃</span> <span class="verse"><a name="11">11</a>האמינו לי כי אנכי באבי ואבי בי הוא ואם לא אך בגלל המעשים האמינו לי׃</span> <span class="verse"><a name="12">12</a>אמן אמן אני אמר לכם המאמין בי יעשה גם הוא את המעשים אשר אנכי עשה וגדלות מאלה יעשה כי אני הולך אל אבי׃</span> <span class="verse"><a name="13">13</a>וכל אשר תשאלו בשמי אעשנו למען יכבד האב בבנו׃</span> <span class="verse"><a name="14">14</a>כי תשאלו דבר בשמי אני אעשנו׃</span> <span class="verse"><a name="15">15</a>אם אהבתם אתי את מצותי תשמרו׃</span> <span class="verse"><a name="16">16</a>ואני אשאלה מאבי והוא יתן לכם פרקליט אחר אשר ישכן אתכם לנצח׃</span> <span class="verse"><a name="17">17</a>את רוח האמת אשר לא יכל העולם להשיגו באשר לא יראהו ולא ידעהו ואתם ידעתם אתו כי אתכם שכן הוא אף יהיה בתוככם׃</span> <span class="verse"><a name="18">18</a>לא אעזבכם יתומים אבואה אליכם׃</span> <span class="verse"><a name="19">19</a>עוד מעט והעולם לא יוסיף לראות אתי ואתם תראוני כי חי אני וגם אתם חיה תחיו׃</span> <span class="verse"><a name="20">20</a>והיה ביום ההוא ידוע תדעו כי אני באבי ואתם בי ואני בכם׃</span> <span class="verse"><a name="21">21</a>מי אשר מצותי אתו וינצרן זה הוא אשר יאהבני ואהבי אהוב הוא לאבי ואני אהבהו ואליו אתודע׃</span> <span class="verse"><a name="22">22</a>ויאמר אליו יהודה לא יהודה איש קריות אדני מה הוא זה כי תחפץ להתודע אלינו ולא לעולם׃</span> <span class="verse"><a name="23">23</a>ויען ישוע ויאמר אליו איש כי יאהבני ישמר את דברי ואבי יאהב אתו ונבואה אליו ונשים אצלו מעונתנו׃</span> <span class="verse"><a name="24">24</a>ואשר לא יאהבני הוא לא ישמר את דברי והדבר אשר שמעתם לא שלי הוא כי אם של אבי אשר שלחני׃</span> <span class="verse"><a name="25">25</a>את אלה דברתי אליכם בעוד היותי עמכם׃</span> <span class="verse"><a name="26">26</a>והפרקליט תוח הקדש אשר ישלחנו אבי בשמי הוא ילמדכם את כל ויזכירכם את כל אשר הגדתי לכם׃</span> <span class="verse"><a name="27">27</a>שלום אניח לכם את שלומי אתן לכם לא כאשר יתן העולם אנכי נתן לכם אל יבהל לבבכם ואל יחת׃</span> <span class="verse"><a name="28">28</a>הלא שמעתם כי אמרתי אליכם אלך לי ואשובה אליכם אם אהב תאהבוני כי עתה תשמחו באמרי לכם כי הלך אני אל האב כי אבי גדול ממני׃</span> <span class="verse"><a name="29">29</a>ועתה הנה הגדתי זאת לכם בטרם היותה למען בבואה תאמינו׃</span> <span class="verse"><a name="30">30</a>לא ארבה עוד אמרים עמכם כי יבוא שר העולם הזה ובי אין לו מאומה׃</span> <span class="verse"><a name="31">31</a>אך למען ידע העולם כי את אבי אני אהב וכאשר צוני אבי כן אני עשה קומו ונלכה מזה׃</span> </p></div</div></div></body></html>