<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 1</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/john/1"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/john">John</a> &gt <strong>Chapter 1</strong></div><p><span class="verse"><a name="1">1</a>בראשית היה הדבר והדבר היה את האלהים ואלהים היה הדבר׃</span> <span class="verse"><a name="2">2</a>הוא היה בראשית אצל האלהים׃</span> <span class="verse"><a name="3">3</a>הכל נהיה על ידו ומבלעדיו לא נהיה כל אשר נהיה׃</span> <span class="verse"><a name="4">4</a>בו היו חיים והחיים היו אור בני האדם׃</span> <span class="verse"><a name="5">5</a>והאור בחשך זרח והחשך לא השיגו׃</span> <span class="verse"><a name="6">6</a>ויהי איש שלוח מאת האלהים ושמו יוחנן׃</span> <span class="verse"><a name="7">7</a>הוא בא לעדות להעיד על האור למען יאמינו כלם על ידו׃</span> <span class="verse"><a name="8">8</a>הוא לא היה האור כי אם להעיד על האור׃</span> <span class="verse"><a name="9">9</a>האור האמתי המאיר לכל אדם היה בא אל העולם׃</span> <span class="verse"><a name="10">10</a>בעולם היה ועל ידו נהיה העולם והעולם לא הכירו׃</span> <span class="verse"><a name="11">11</a>הוא בא אל אשר לו ואשר המה לו לא קבלהו׃</span> <span class="verse"><a name="12">12</a>והמקבלים אתו נתן עז למו להיות בנים לאלהים המאמינים בשמו׃</span> <span class="verse"><a name="13">13</a>אשר לא מדם ולא מחפץ הבשר אף לא מחפץ גבר כי אם מאלהים נולדו׃</span> <span class="verse"><a name="14">14</a>והדבר נהיה בשר וישכן בתוכנו ונחזה תפארתו כתפארת בן יחיד לאביו רב חסד ואמת׃</span> <span class="verse"><a name="15">15</a>ויוחנן מעיד עליו ויקרא לאמר הנה זה הוא אשר אמרתי עליו הבא אחרי היה לפני כי קדם לי היה׃</span> <span class="verse"><a name="16">16</a>וממלואו לקחנו כלנו חסד על חסד׃</span> <span class="verse"><a name="17">17</a>כי התורה נתנה ביד משה והחסד והאמת באו על ידי ישוע המשיח׃</span> <span class="verse"><a name="18">18</a>את האלהים לא ראה איש מעולם הבן היחיד אשר בחיק האב הוא הודיע׃</span> <span class="verse"><a name="19">19</a>וזאת היא עדות יוחנן בשלח היהודים מירושלים כהנים ולוים לשאל אתו מי אתה׃</span> <span class="verse"><a name="20">20</a>ויודה ולא כחש ויודה לאמר אני אינני המשיח׃</span> <span class="verse"><a name="21">21</a>וישאלו אתו מי אפוא אתה האתה אליהו ויאמר אינני האתה הנביא ויען לא׃</span> <span class="verse"><a name="22">22</a>ויאמרו אליו מי זה אתה למען נשיב לשלחינו דבר מה תאמר עליך׃</span> <span class="verse"><a name="23">23</a>ויאמר אני קול קורא במדבר פנו דרך יהוה כאשר דבר ישעיהו הנביא׃</span> <span class="verse"><a name="24">24</a>והמשלחים היו מן הפרושים׃</span> <span class="verse"><a name="25">25</a>וישאלהו ויאמרו אליו מדוע אפוא מטביל אתה אם אינך המשיח או אליה או הנביא׃</span> <span class="verse"><a name="26">26</a>ויען אתם יוחנן ויאמר אנכי מטביל במים ובתוככם עומד אשר לא ידעתם אתו׃</span> <span class="verse"><a name="27">27</a>הוא הבא אחרי אשר היה לפני ואני נקלתי מהתיר שרוך נעליו׃</span> <span class="verse"><a name="28">28</a>זאת היתה בבית עברה מעבר לירדן מקום אשר יוחנן מטביל שם׃</span> <span class="verse"><a name="29">29</a>ויהי ממחרת וירא יוחנן את ישוע בא אליו ויאמר הנה שה האלהים הנשא חטאת העולם׃</span> <span class="verse"><a name="30">30</a>זה הוא אשר אמרתי עליו אחרי יבא איש אשר היה לפני כי קדם לי היה׃</span> <span class="verse"><a name="31">31</a>ואני לא ידעתיו כי אם בעבור יגלה בישראל באתי אני לטבל במים׃</span> <span class="verse"><a name="32">32</a>ויעד יוחנן ויאמר חזיתי הרוח כדמות יונה ירדת משמים ותנח עליו׃</span> <span class="verse"><a name="33">33</a>ואני לא ידעתיו אולם השלח אתי לטבל במים הוא אמר אלי את אשר תראה הרוח ירדת ונחה עליו הנה זה הוא אשר יטבל ברוח הקדש׃</span> <span class="verse"><a name="34">34</a>ואני ראיתי ואעידה כי זה הוא בן האלהים׃</span> <span class="verse"><a name="35">35</a>ויהי ממחרת ויסף יוחנן ויעמד ושנים מתלמידיו עמו׃</span> <span class="verse"><a name="36">36</a>ויבט אל ישוע והוא מתהלך ויאמר הנה שה האלהים׃</span> <span class="verse"><a name="37">37</a>ושני תלמידיו שמעו את דברו וילכו אחרי ישוע׃</span> <span class="verse"><a name="38">38</a>ויפן ישוע אחריו וירא אתם הלכים אחריו ויאמר אליהם מה תבקשו ויאמרו אליו רבי פרושו מורי איפה תלין׃</span> <span class="verse"><a name="39">39</a>ויאמר אליהם באו וראו ויבאו ויראו את מקום מלונו וישבו עמו ביום ההוא והעת כשעה העשירית׃</span> <span class="verse"><a name="40">40</a>ואחד מן השנים אשר שמעו מאת יוחנן והלכו אחריו הוא אנדרי אחי שמעון פטרוס׃</span> <span class="verse"><a name="41">41</a>הוא פגש בראשונה את שמעון אחיו ויאמר אליו את המשיח מצאנו אשר תרגומו כריסטוס׃</span> <span class="verse"><a name="42">42</a>ויוליכהו אל ישוע ויהי כהביט אליו ישוע ויאמר שמעון בן יונה לך יקרא כיפא אשר תרגומו פטרוס׃</span> <span class="verse"><a name="43">43</a>ויהי ממחרת ויואל ישוע לצאת הגלילה וימצא את פילפוס ויאמר אליו לך אחרי׃</span> <span class="verse"><a name="44">44</a>ופילפוס היה מבית צידה עיר אנדרי ופטרוס׃</span> <span class="verse"><a name="45">45</a>ויפגע פילפוס את נתנאל ויאמר אליו מצאנו אתו אשר כתב משה בספר התורה והנביאים את ישוע בן יוסף מנצרת׃</span> <span class="verse"><a name="46">46</a>ויאמר אליו נתנאל המנצרת תצא לנו טובה ויאמר אליו בא וראה׃</span> <span class="verse"><a name="47">47</a>וירא ישוע את נתנאל בא לקראתו ויאמר עליו הנה באמת בן ישראל אשר אין בו רמיה׃</span> <span class="verse"><a name="48">48</a>ויאמר אליו נתנאל מאין ידעתני ויען ישוע ויאמר לו בטרם קרא לך פילפוס בהיותך תחת התאנה אנכי ראיתיך׃</span> <span class="verse"><a name="49">49</a>ויען נתנאל ויאמר אליו רבי אתה בן אלהים אתה הוא מלך ישראל׃</span> <span class="verse"><a name="50">50</a>ויען ישוע ויאמר אליו על אמרי לך כי תחת התאנה ראיתיך האמנת הנה גדלות מאלה תראה׃</span> <span class="verse"><a name="51">51</a>ויאמר אליו אמן אמן אני אמר לכם מעתה תראו השמים נפתחים ומלאכי אלהים עלים וירדים על בן אלהים׃</span> </p></div</div></div></body></html>