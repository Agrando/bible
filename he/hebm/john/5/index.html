<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 5</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/john/5"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/john">John</a> &gt <strong>Chapter 5</strong></div><p><span class="verse"><a name="1">1</a>אחר הדברים האלה היה חג ליהודים ויעל ישוע ירושלים׃</span> <span class="verse"><a name="2">2</a>ובירושלים ברכה קרובה לשער הצאן ושמה בלשון עברית בית חסדא ולה חמשה אלמים׃</span> <span class="verse"><a name="3">3</a>שמה שכבו חולים ועורים ופסחים ויבשי כח לרב והמה מיחלים לתנועת המים׃</span> <span class="verse"><a name="4">4</a>כי מלאך ירד במועדו אל הברכה וירעש את מימיה והיה הירד ראשון אל תוכה אחרי התגעשו המים הוא נרפא מכל מחלה אשר דבקה בו׃</span> <span class="verse"><a name="5">5</a>ואיש היה שם אשר חלה חליו זה שלשים ושמנה שנה׃</span> <span class="verse"><a name="6">6</a>וירא אתו ישוע שכב וידע כי ארכו לו ימי חליו ויאמר אליו התחפץ להרפא׃</span> <span class="verse"><a name="7">7</a>ויען החולה אדני אין איש אתי אשר ישליכני בהרעש המים אל הברכה ובטרם אבא וירד אחר לפני׃</span> <span class="verse"><a name="8">8</a>ויאמר אליו ישוע קום שא את משכבך והתהלך׃</span> <span class="verse"><a name="9">9</a>וכרגע שב האיש לאיתנו וישא את משכבו ויתהלך והיום ההוא יום שבת היה׃</span> <span class="verse"><a name="10">10</a>ויאמרו היהודים אל האיש הנרפא שבת היום אסור לך לשאת את משכבך׃</span> <span class="verse"><a name="11">11</a>ויען אתם לאמר האיש אשר החלימני הוא אמר אלי שא את משכבך והתהלך׃</span> <span class="verse"><a name="12">12</a>וישאלהו מי זה האיש אשר אמר לך שא את משכבך והתהלך׃</span> <span class="verse"><a name="13">13</a>והנרפא לא ידע מי הוא כי סר ישוע וילך בהיות המון רב במקום ההוא׃</span> <span class="verse"><a name="14">14</a>ויהי אחרי כן וימצאהו ישוע בבית המקדש ויאמר אליו הנה נרפא לך אל תוסיף לחטא פן תאנה אליך רעה גדולה מזאת׃</span> <span class="verse"><a name="15">15</a>וילך האיש ויגד ליהודים כי ישוע הוא אשר רפאו׃</span> <span class="verse"><a name="16">16</a>ועל כן רדפו היהודים את ישוע ויבקשו המיתו על כי עשה כזאת בשבת׃</span> <span class="verse"><a name="17">17</a>ויען אתם ישוע אבי פעל עד עתה וגם אנכי פעל׃</span> <span class="verse"><a name="18">18</a>אז יוסיפו היהודים לבקש את נפשו כי מלבד אשר חלל את השבת עוד אמר כי האלהים הוא אביו וידמה לאלהים׃</span> <span class="verse"><a name="19">19</a>ויען ישוע ויאמר אליהם אמן אמן אני אמר לכם לא יוכל הבן לעשות דבר מנפשו בלתי את אשר יראה את אביו עשה כי את אשר עשה הוא גם הבן יעשה כמהו׃</span> <span class="verse"><a name="20">20</a>כי האב אהב את הבן ומראה אתו כל אשר יעשה ועוד מעשים גדולים מאלה יראהו למען תתמהו׃</span> <span class="verse"><a name="21">21</a>כי כאשר האב יעיר ויחיה את המתים כן גם הבן יחיה את אשר יחפץ׃</span> <span class="verse"><a name="22">22</a>כי האב לא ידין איש כי אם כל המשפט נתן לבן למען יכבדו כלם את הבן כאשר יכבדו את האב׃</span> <span class="verse"><a name="23">23</a>מי אשר לא יכבד את הבן גם את האב אשר שלחו איננו מכבד׃</span> <span class="verse"><a name="24">24</a>אמן אמן אני אמר לכם השמע דברי ומאמין לשלחי יש לו חיי עולמים ולא יבא במשפט כי עבר ממות לחיים׃</span> <span class="verse"><a name="25">25</a>אמן אמן אני אמר לכם כי תבוא שעה ועתה היא אשר ישמעו המתים את קול בן האלהים והשמעים חיה יחיו׃</span> <span class="verse"><a name="26">26</a>כי כאשר לאב יש חיים בעצמו כן נתן גם לבן להיות לו חיים בעצמו׃</span> <span class="verse"><a name="27">27</a>ואף שלטן נתן לו לעשות משפט כי בן אדם הוא׃</span> <span class="verse"><a name="28">28</a>אל תתמהו על זאת כי הנה שעה באה אשר כל שכני קבר את קולו ישמעון׃</span> <span class="verse"><a name="29">29</a>ויצאו עשי הטוב לתקומת החיים ועשי הרע לתקומת המשפט׃</span> <span class="verse"><a name="30">30</a>לא אוכל לעשות דבר מנפשי כאשר אשמע כן אשפט ומשפטי משפט צדק כי לא אבקש רצוני כי אם רצון האב אשר שלחני׃</span> <span class="verse"><a name="31">31</a>אם אנכי מעיד עלי עדותי איננה נאמנה׃</span> <span class="verse"><a name="32">32</a>יש אחר המעיד עלי וידעתי כי עדותו אשר הוא מעיד עלי נאמנה היא׃</span> <span class="verse"><a name="33">33</a>אתם שלחתם אל יוחנן והוא העיד על האמת׃</span> <span class="verse"><a name="34">34</a>ואני אינני לקח עדות מאדם אך אמרתי זאת למען תושעון׃</span> <span class="verse"><a name="35">35</a>הוא היה הנר הדלק והמאיר ואתם רציתם לשוש כשעה לאורו׃</span> <span class="verse"><a name="36">36</a>ואני יש לי עדות גדולה מעדות יוחנן כי המעשים אשר נתן לי אבי להשלימם המעשים האלה אשר אני עשה מעידים עלי כי האב שלחני׃</span> <span class="verse"><a name="37">37</a>והאב אשר שלחני הוא מעיד עלי ואתם את קולו לא שמעתם מעולם ותמונתו לא ראיתם׃</span> <span class="verse"><a name="38">38</a>ודברו איננו שכן בקרבכם כי אינכם מאמינים לשלוחו׃</span> <span class="verse"><a name="39">39</a>דרשו בכתובים אשר תחשבו שיש לכם חיי עולמים בהם והמה המעידים עלי׃</span> <span class="verse"><a name="40">40</a>ואתם אינכם אבים לבוא אלי להיות לכם חיים׃</span> <span class="verse"><a name="41">41</a>לא אקח כבוד מבני אדם׃</span> <span class="verse"><a name="42">42</a>אכן ידעתי אתכם כי אין אהבת אלהים בקרבכם׃</span> <span class="verse"><a name="43">43</a>אני הנה באתי בשם אבי ולא קבלתם אתו ואם יבא אחר בשם עצמו אתו תקבלו׃</span> <span class="verse"><a name="44">44</a>איך תוכלו להאמין אתם הלקחים כבוד איש מרעהו ואת הכבוד אשר מאת האלהים היחיד לא תבקשו׃</span> <span class="verse"><a name="45">45</a>אל תחשבו כי אנכי אטען עליכם לפני אבי משה הוא הטען עליכם אשר לו תיחלו׃</span> <span class="verse"><a name="46">46</a>כי לו האמנתם למשה גם לי תאמינו כי הוא כתב עלי׃</span> <span class="verse"><a name="47">47</a>ואם לכתביו אינכם מאמינים איכה לדברי תאמינו׃</span> </p></div</div></div></body></html>