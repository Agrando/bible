<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 20</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/john/20"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/john">John</a> &gt <strong>Chapter 20</strong></div><p><span class="verse"><a name="1">1</a>ויהי באחד בשבת לפנות הבקר בעוד חשך ותבא מרים המגדלית אל הקבר ותרא את האבן מוסרה מעל הקבר׃</span> <span class="verse"><a name="2">2</a>ותרץ ותבא אל שמעון פטרוס ואל התלמיד האחר אשר חשק בו ישוע ותאמר אליהם הנה נשאו את האדון מקברו ולא ידענו איפה הניחהו׃</span> <span class="verse"><a name="3">3</a>ויצא פטרוס והתלמיד האחר וילכו אל הקבר׃</span> <span class="verse"><a name="4">4</a>וירוצו שניהם יחדו וימהר התלמיד האחר לרוץ ויעבר את פטרוס ויבא ראשונה אל הקבר׃</span> <span class="verse"><a name="5">5</a>וישקף אל תוכו וירא את התכריכין מנחים אך לא בא פנימה׃</span> <span class="verse"><a name="6">6</a>ויבא שמעון פטרוס אחריו והוא נכנס אל הקבר וירא את התכריכין מנחים׃</span> <span class="verse"><a name="7">7</a>והסודר אשר היתה על ראשו איננה מנחת אצל התכריכין כי אם מקפלת לבדה במקומה׃</span> <span class="verse"><a name="8">8</a>ויבא שמה גם התלמיד האחר אשר בא ראשונה אל הקבר וירא ויאמן׃</span> <span class="verse"><a name="9">9</a>כי לא הבינו עד עתה את הכתוב אשר קום יקום מעם המתים׃</span> <span class="verse"><a name="10">10</a>וישובו התלמידים וילכו אל ביתם׃</span> <span class="verse"><a name="11">11</a>ומרים עמדה בוכיה מחוץ לקבר ויהי בבכותה ותשקף אל תוך הקבר׃</span> <span class="verse"><a name="12">12</a>ותרא שני מלאכים לבושי לבנים ישבים במקום אשר שמו שם את גופת ישוע אחד מראשותיו ואחד מרגלותיו׃</span> <span class="verse"><a name="13">13</a>ויאמרו אליה אשה למה תבכי ותאמר אליהם כי נשאו מזה את אדני ולא ידעתי איפה הניחהו׃</span> <span class="verse"><a name="14">14</a>ויהי בדברה זאת ותפן אחריה ותרא את ישוע עמד ולא ידעה כי הוא ישוע׃</span> <span class="verse"><a name="15">15</a>ויאמר אליה ישוע אשה למה תבכי את מי תבקשי והיא חשבה כי הוא שמר הגן ותאמר אליו אדני אם אתה נשאת אתו מזה הגידה נא לי איפה הנחתו ולקחתיו משם׃</span> <span class="verse"><a name="16">16</a>ויאמר אליה ישוע מרים ותפן ותאמר אליו רבוני הוא מורה׃</span> <span class="verse"><a name="17">17</a>ויאמר אליה ישוע אל תגעי בי כי עוד לא עליתי אל אבי אך לכי נא אל אחי ואמרי אליהם אני עלה אל אבי ואביכם ואל אלהי ואלהיכם׃</span> <span class="verse"><a name="18">18</a>ותבא מרים המגדלית ותספר אל התלמידים כי ראתה את האדון וכזאת דבר אליה׃</span> <span class="verse"><a name="19">19</a>ויהי לעת ערב ביום ההוא והוא אחד בשבת כאשר נסגרו דלתות הבית אשר נקבצו שם התלמידים מיראת היהודים ויבא ישוע ויעמד ביניהם ויאמר אליהם שלום לכם׃</span> <span class="verse"><a name="20">20</a>ובדברו זאת הראה אתם את ידיו ואת צדו וישמחו התלמידים בראותם את האדון׃</span> <span class="verse"><a name="21">21</a>ויסף ישוע לדבר אליהם שלום לכם כאשר שלח אתי האב כן אנכי שלח אתכם׃</span> <span class="verse"><a name="22">22</a>ויהי בדברו זאת ויפח בהם ויאמר אליהם קחו לכם את רוח הקדש׃</span> <span class="verse"><a name="23">23</a>והיה כל אשר תסלחו את חטאתם ונסלח להם ואשר תאשימו יאשמו׃</span> <span class="verse"><a name="24">24</a>ותומא אחד משנים העשר הנקרא דידומוס לא היה בתוכם כבוא ישוע׃</span> <span class="verse"><a name="25">25</a>ויגידו לו התלמידים הנשארים ראה ראינו את האדון ויאמר אליהם אם לא אראה בידיו את רשם המסמרות ואשים את אצבעתי במקום המסמרות ואשים את ידי בצדו לא אאמין׃</span> <span class="verse"><a name="26">26</a>ויהי מקצה שמונת ימים ותלמידיו שנית פנימה ותומא עמהם ויבא ישוע והדלתות מסגרות ויעמד ביניהם ויאמר שלום לכם׃</span> <span class="verse"><a name="27">27</a>ואחר אמר אל תומא שלח אצבעך הנה וראה את ידי ושלח את ידך הנה ושים בצדי ואל תהי חסר אמונה כי אם מאמין׃</span> <span class="verse"><a name="28">28</a>ויען תומא ויאמר אליו אדני ואלהי׃</span> <span class="verse"><a name="29">29</a>ויאמר אליו ישוע יען ראית אתי האמנת אשרי המאמינים ואינם ראים׃</span> <span class="verse"><a name="30">30</a>והנה גם אתות אחרים רבים עשה ישוע לעיני תלמידיו אשר לא נכתבו בספר הזה׃</span> <span class="verse"><a name="31">31</a>אך אלה נכתבו למען תאמינו כי ישוע הוא המשיח בן אלהים ולמען יהיו לכם המאמינים חיי עולם בשמו׃</span> </p></div</div></div></body></html>