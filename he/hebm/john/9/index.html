<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Chapter 9</title><meta name="description" content=""><link rel="stylesheet" href="../../../../css/main.css"><link rel="canonical" href="https://code.lookitscook.com/bible/he/hebm/john/9"><link rel="icon" type="image/png" href="../../../../img/favicon.png"></head><body class="chapter"><div class="container"><div class="row"><div id="content" class="column"><div id="breadcrumb"><a href="/language">Language</a> &gt; <a href="/he">Hebrew</a> &gt; <a href="/he/hebm">Modern Hebrew Bible</a> &gt; <a href="/he/hebm/john">John</a> &gt <strong>Chapter 9</strong></div><p><span class="verse"><a name="1">1</a>ויהי בעברו וירא איש והוא עור מיום הולדו׃</span> <span class="verse"><a name="2">2</a>וישאלו אתו תלמידיו לאמר רבי מי הוא אשר חטא הזה אם ילדיו כי נולד עור׃</span> <span class="verse"><a name="3">3</a>ויען ישוע לא זה חטא ולא יולדיו אך למען יגלו בו מעללי אל׃</span> <span class="verse"><a name="4">4</a>עלי לעשות מעשי שלחי בעוד יום יבוא הלילה אשר בו לא יוכל איש לפעל׃</span> <span class="verse"><a name="5">5</a>בהיותי בעולם אור העולם אני׃</span> <span class="verse"><a name="6">6</a>ויהי כדברו זאת וירק על הארץ ויעש טיט מן הרוק וימרח את הטיט על עיני העור׃</span> <span class="verse"><a name="7">7</a>ויאמר אליו לך ורחץ בברכת השלח פרושו שלוח וילך וירחץ ויבא ועיניו ראות׃</span> <span class="verse"><a name="8">8</a>ויאמרו שכניו ואשר ראו אתו לפנים כי עור הוא הלא זה הוא הישב ומשאל׃</span> <span class="verse"><a name="9">9</a>אלה אמרו כי הוא זה ואלה אמרו אך דומה לו והוא אמר אני הוא׃</span> <span class="verse"><a name="10">10</a>ויאמרו אליו במה אפו נפקחו עיניך׃</span> <span class="verse"><a name="11">11</a>ויען ויאמר איש אשר נקרא שמו ישוע עשה טיט וימרח על עיני ויאמר אלי לך ורחץ בברכת השלח ואלך וארחץ ותארנה עיני׃</span> <span class="verse"><a name="12">12</a>ויאמרו אליו איו ויאמר לא ידעתי׃</span> <span class="verse"><a name="13">13</a>ויביאו את האיש אשר היה עור לפנים אל הפרושים׃</span> <span class="verse"><a name="14">14</a>והיום אשר עשה בו ישוע את הטיט ויפקח את עיניו שבת היה׃</span> <span class="verse"><a name="15">15</a>ויוסיפו לשאל אתו גם הפרושים איך נפקחו עיניו ויאמר אליהם טיט שם על עיני וארחץ והנני ראה׃</span> <span class="verse"><a name="16">16</a>ויאמרו מקצת הפרושים זה האיש לא מאלהים הוא כי לא ישמר את השבת ואחרים אמרו איכה יוכל איש חטא לעשות אתות כאלה ויהי ריב ביניהם׃</span> <span class="verse"><a name="17">17</a>ויוסיפו ויאמרו אל העור מה תאמר אתה עליו אשר פקח עיניך ויאמר נביא הוא׃</span> <span class="verse"><a name="18">18</a>ולא האמינו היהודים עליו כי עור היה וארו עיניו עד אשר קראו אל יולדי הנרפא׃</span> <span class="verse"><a name="19">19</a>וישאלו אתם לאמר הזה הוא בנכם אשר אמרתם כי נולד עור ואיכה הוא ראה עתה׃</span> <span class="verse"><a name="20">20</a>ויענו אתם יולדיו ויאמרו ידענו כי זה הוא בננו וכי נולד עור׃</span> <span class="verse"><a name="21">21</a>אבל איך הוא ראה עתה או מי פקח את עיניו אנחנו לא ידענו הלא בן דעת הוא שאלו את פיהו והוא יגיד מה היה לו׃</span> <span class="verse"><a name="22">22</a>כזאת דברו יולדיו מיראתם את היהודים כי היהודים כבר נועצו לנדות את כל אשר יודה כי הוא המשיח׃</span> <span class="verse"><a name="23">23</a>על כן אמרו יולדיו בן דעת הוא שאלו את פיהו׃</span> <span class="verse"><a name="24">24</a>ויקראו שנית לאיש אשר היה עור ויאמרו אליו תן כבוד לאלהים אנחנו ידענו כי האיש הזה חטא הוא׃</span> <span class="verse"><a name="25">25</a>ויען ויאמר אם האיש חטא הוא אינני ידע אחת ידעתי כי עור הייתי ועתה הנני ראה׃</span> <span class="verse"><a name="26">26</a>ויאמרו אליו עוד מה עשה לך איכה פקח עיניך׃</span> <span class="verse"><a name="27">27</a>ויען אתם כבר אמרתי לכם הלא שמעתם ומה לכם לשמע שנית התאבו גם אתם להיות תלמידיו׃</span> <span class="verse"><a name="28">28</a>ויחרפו אתו ויאמרו אתה תלמידו ואנחנו תלמידיו של משה׃</span> <span class="verse"><a name="29">29</a>אנחנו יודעים כי אל משה דבר האלהים ואת זה לא ידענו מאין הוא׃</span> <span class="verse"><a name="30">30</a>ויען האיש ויאמר אליהם זאת היא הפלא ופלא כי לא ידעתם מאין הוא והוא פקח את עיני׃</span> <span class="verse"><a name="31">31</a>והנה ידענו כי את החטאים לא ישמע אל כי אם את ירא האלהים ועשה רצונו אתו ישמע׃</span> <span class="verse"><a name="32">32</a>מעולם לא נשמע כי פקח איש עיני עור מרחם׃</span> <span class="verse"><a name="33">33</a>לולא היה זה מאת אלהים לא היה יכל לעשות מאומה׃</span> <span class="verse"><a name="34">34</a>ויענו ויאמרו אליו הן בחטאים נולדת כלך ואתה תלמדנו ויהדפהו החוצה׃</span> <span class="verse"><a name="35">35</a>וישמע ישוע כי הדפהו החוצה ויפגשהו ויאמר אליו התאמין בבן האדם׃</span> <span class="verse"><a name="36">36</a>ויען ויאמר מי הוא זה אדני למען אאמין בו׃</span> <span class="verse"><a name="37">37</a>ויאמר אליו ישוע הן ראית אתו והמדבר אליך הנה זה הוא׃</span> <span class="verse"><a name="38">38</a>ויאמר אני מאמין אדני וישתחו לו׃</span> <span class="verse"><a name="39">39</a>ויאמר ישוע אני לדין באתי לעולם הזה למען יראו העורים והראים יכו בעורון׃</span> <span class="verse"><a name="40">40</a>ואשר היו עמו מן הפרושים שמעו דבריו ויאמרו אליו הגם אנחנו עורים׃</span> <span class="verse"><a name="41">41</a>ויאמר אליהם אם עורים הייתם לא היה בכם חטא ועתה כי אמרתם פקחים אנחנו חטאתכם תעמד׃</span> </p></div</div></div></body></html>